---
title: "Міський голова"
date: 2012-01-07
---

#### Сапожко Ігор Васильович

![](https://mpz.brovary.org/wp-content/uploads/2011/12/Igor-Sapozhko.jpg "Сапожко Ігор Васильович")

#### Біографія

Сапожко Ігор Васильович, народився 01 вересня 1977 року у місті Києві. Українець.

У 1992 році закінчив загальноосвітню середню школу № 237 міста Києва. З 01.09.1992 року по 28.06.1995 року навчався у ПТУ № 16 міста Києва.

З 25.11.2000 року по 22.06.2002 року працював водієм-експедитором у МПП «Іскандер». Був звільнений за власним бажанням.

З 16.08.2002 року по 15.09.2003 року працював водієм транспортно-технічного відділу ЗАТ «Позняки-жил-буд» (адреса: вул. Хрещатик, 46, м. Київ). Був звільнений за власним бажанням.

З 30.08.2002 року по 31.03.2007 року навчався у Київському національному університеті внутрішніх справ і отримав повну вищу освіту за спеціальністю «Правознавство» та здобув кваліфікацію юриста.

З 01.11.2003 року по 17.11.2004 року працював менеджером консультантом, а з 18.11.2004 року юрисконсультом у ВАТ «Лопас». Був звільнений за власним бажанням.

У 2006 році обраний депутатом Броварської міської ради. З 17.05.2006 року прийнятий на посаду секретаря Броварської міської ради. З 24.07.2008 року тимчасово здійснював повноваження Броварського міського голови.

У 2010 році закінчив Національну академію державного управління при Президентові України та здобув кваліфікацію магістр державного управління.

З 08.11.2010 року обраний Броварським міським головою.

Одружений з 03.02.2001 року. Дружина – Сапожко Марина Анатоліївна. Народилася 22.10.1976 року у місті Києві, українка, працює заступником редактора у ТОВ «Інноваційні технології «Вега».

Має дочку та сина.

#### Повноваження

Міський голова відповідно до вимог Конституції України, законів України очолює міську раду та її виконавчий комітет, організовує та координує їх діяльність.

Вносить на розгляд міської ради пропозиції щодо кандидатури на посаду секретаря ради, про кількісний і персональний склад виконавчого комітету.

Вносить на розгляд ради пропозиції щодо структури і штатів виконавчих органів міської ради, апарату виконавчого комітету та міської ради.

Здійснює керівництво апаратом ради та її виконавчого комітету. Скликає сесії ради, вносить пропозиції та формує порядок денний сесій, головує на пленарних засіданнях.

Забезпечує підготовку на розгляд ради проектів програм соціально-економічного розвитку, цільових програм з інших питань місцевого самоврядування, бюджету міста та звіту про його виконання, здійснює розроблення проектів нормативно - правових актів, проводить експертизи таких актів.

**Призначає на посади та звільняє з посад:** працівників апарату міської ради та виконкому, відділів та управлінь виконкому; керівників виконавчих органів міської ради, підприємств, установ та організацій, що належать до комунальної власності територіальної громади м. Бровари, відповідно до вимог чинного законодавства. Є розпорядником бюджетних коштів. Представляє територіальну громаду, міську раду та її виконавчий комітет у відносинах з державними органами і іншими органами місцевого самоврядування, об'єднаннями громадян, підприємствами і установами, незалежно від форм власності, громадянами, як в Україні, так за її межами.

Укладає від імені територіальної громади, міської ради та її виконавчого комітету договори відповідно до законодавства.

В межах своїх повноважень та відповідно до законодавства України видає розпорядження.

Визначає основні напрями здійснення в місті державної кадрової політики.

Взаємодіє з осередками політичних партій та громадських організацій, аналізує та узагальнює їх позиції з найважливіших питань суспільного життя міста, сприяє їх консолідації в проведенні соціально-економічної реформи та побудові демократичної правової держави.

**Очолює:** цивільний захист (цивільну оборону) міста; інвестиційну раду міста; комісію з питань захисту прав дитини. Спрямовує мобілізаційну роботу в місті.

Координує діяльність відповідних органів, які забезпечують охорону громадського порядку та боротьбу із злочинністю в місті.

Затверджує плани роботи відділів і управлінь апарату міської ради.

Координує та контролює діяльність всіх підрозділів міської ради та її виконавчого комітету щодо виконання покладених на них завдань.

Керує роботою по формуванню кадрового резерву керівників виконавчих органів міської ради, підприємств комунальної власності територіальної громади міста

**Також безпосередньо спрямовує діяльність:** міського відділу ГУ МВС України в Київській області з питань, які належать до його компетенції; фінансового управління; юридичного відділу; відділу бухгалтерського обліку; сектору внутрішньої політики; відділу державної реєстрації; відділу ведення Державного реєстру виборців.

**Координує взаємодію міської ради та її виконавчого комітету з:** правоохоронними органами; об'єднаною державною податковою інспекцією; Броварським відділенням Державного казначейства; контрольно-ревізійним відділом м. Бровари і району; військовими формуваннями; об'єднаним міським військовим комісаріатом; управлінням ГУ МНС України в Київській області; засобами масової інформації, засновниками яких виступає міська рада.
