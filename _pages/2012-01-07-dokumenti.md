---
title: "Організація доступу"
date: 2012-01-07
---

#### Порядок організації та забезпечення доступу до публічної інформації у виконавчому комітеті та структурних підрозділах Броварської міської ради

(затверджено [Розпорядженням Броварського міського голови від 17.10.2011 року № 289](http://www.slideshare.net/sergIlliukhin/289-17102011 "Броварська міська рада")) **Розділ 1. Загальні положення** 1.1. Порядок організації та забезпечення доступу до публічної інформації у виконавчому комітеті та структурних підрозділах Броварської міської ради (далі - Порядок) визначає права, компетенцію та зобов’язання виконавчого комітету та структурних підрозділів міської ради, їх посадових осіб, а також запитувачів інформації – фізичних, юридичних осіб чи об’єднань громадян щодо здійснення та забезпечення доступу до публічної інформації. 1.2. Порядок регулює відносини суб’єктів у сфері доступу до публічної інформації та обов’язковий до виконання усіма працівниками виконавчого комітету та структурних підрозділів міської ради. 1.3. Порядок не поширюється на звернення фізичних, юридичних осіб чи об’єднань громадян, які не містять запиту на публічну інформацію. 1.4. Правове регулювання відносин, пов’язаних із забезпеченням доступу до публічної інформації, здійснюється відповідно до законів України "Про доступ до публічної інформації", "Про інформацію". 1.5. Визначення понять: - публічна інформація, розпорядником якої є Броварська міська рада, її виконавчий комітет та структурні підрозділи, – це інформація, відображена та задокументована будь-якими засобами та на будь-яких носіях, що була отримана або створена в процесі виконання своїх обов’язків, передбачених чинним законодавством, або яка знаходиться у володінні розпорядників публічної інформації; - запитувач інформації – фізична, юридична особа чи об’єднання громадян, які звернулися до Броварської міської ради, її виконавчого комітету та структурних підрозділів з інформаційним запитом про отримання публічної інформації; - розпорядник інформації - Броварська міська рада, її виконавчий комітет та структурні підрозділи, які створюють або володіють публічною інформацією. Перелік відомостей, які належать до інформації з обмеженим доступом, а також відомостей, які не містять ознак публічної інформації, наведений у додатку 1 цього Порядку. 1.6. Організація роботи щодо розгляду запитів про отримання публічної інформації та надання відповіді запитувачу покладається на сектор забезпечення доступу до публічної інформації загального відділу виконавчого комітету Броварської міської ради. 1.7. Сектор забезпечення доступу до публічної інформації забезпечує єдину реєстрацію запитів про отримання публічної інформації, здійснює моніторинг розгляду запитів, встановлює для виконавчого комітету та структурних підрозділів міської ради форму Запитів про отримання публічної інформації (додаток 2). **Розділ 2. Розгляд та реєстрація інформаційних запитів фізичних , юридичних осіб чи об’єднань громадян** 2.1. Інформаційні запити фізичних, юридичних осіб чи об’єднань громадян про отримання публічної інформації, оформлені належним чином і подані в установленому порядку, підлягають обов’язковому прийому, реєстрації та первинному розгляду з метою визначення їх належності до компетенції виконавчого комітету та структурних підрозділів міської ради. Запит на інформацію може бути поданий: - на поштову адресу: 07400, м.Бровари, вул.. Гагаріна, 15; - на електронну адресу: miskrada@ brovary/kiev/ua; - телефаксом: (04594) 5-24-94; - за телефоном: (04594) 5-50-01. Запит може бути поданий особисто в сектор забезпечення доступу до публічної інформації загального відділу виконавчого комітету Броварської міської ради щодня, крім вихідних та святкових днів, з 8.00 до 17.00 години, у п’ятницю-з 8.00 до 15.45 години. 2.2. Реєстр інформаційних запитів про надання публічної інформації ведеться у системі обліку документів, що містять публічну інформацію, розпорядником якої є виконавчий комітет та структурні підрозділи Броварської міської ради, відповідно до статті 18 Закону України "Про доступ до публічної інформації"( додаток 3). Спеціалісти сектору забезпечення доступу до публічної інформації здійснюють попередній розгляд інформаційних запитів на відповідність вимогам Закону України «Про доступ до публічної інформації». Звернення, оформлене без дотримання вимог п.5 ст. 19 Закону України „Про доступ до публічної інформації”, супровідним листом за підписом міського голови, керуючого справами виконавчого комітету Броварської міської ради повертається запитувачу з відповідними роз’ясненнями в термін, не пізніше п’яти робочих дні від дня його надходження. Копія такого запиту залишається у провадженні сектора забезпечення доступу до публічної інформації. 2.3. Інформаційні запити, в яких порушені питання, що не належать до повноважень Броварської міської ради, її виконавчого комітету та структурних підрозділів Броварської міської ради, пересилаються супровідним листом за підписом міського голови, заступників міського голови, керуючого справами виконкому для розгляду органу, до компетенції якого входить вирішення питання, не пізніше п’яти робочих днів з дня їх надходження до сектору забезпечення доступу до публічної інформації, про що повідомляється запитувачу. Сектор забезпечення доступу до публічної інформації направляє запит визначеному органу із супровідним листом з проханням повідомити запитувачу про наслідки розгляду його запиту. 2.4. Зареєстровані інформаційні запити, в яких порушені питання, що належать до компетенції Броварської міської ради, її виконавчого комітету та структурних підрозділів, передаються сектором забезпечення доступу до публічної інформації в день реєстрації на розгляд керівництву міської ради. 2.5. Міський голова, заступники голови, керуючий справами виконкому при розгляді інформаційних запитів зазначають виконавця запиту. Розгляд інформаційних запитів керівниками повинен проводитись не більше одного робочого дня з дня отримання його на розгляд. 2.6. Опрацьовані запити із внесенням змісту резолюції повертаються у сектор забезпечення доступу до публічної інформації для виготовлення реєстраційно-контрольних карток та надсилання його невідкладно (протягом одного робочого дня) до відповідного управління, відділу або іншого структурного підрозділу виконавчого комітету Броварської міської ради. 2.7. За результатами розгляду інформаційного запиту готується проект відповіді запитувачу, у встановлений термін, та разом з копіями необхідних документів подається у сектор забезпечення доступу до публічної інформації. 2.8. Проекти відповідей готують усі виконавці, вказані у резолюції керівника. Якщо виконавців декілька, збір інформації і узагальнення відповіді запитувачу здійснює перший виконавець. Співвиконавці надають проекти інформації першому виконавцю не пізніше ніж за два робочих дні до настання терміну виконання. 2.9. Інформація запитувачу про розгляд інформаційного запиту надається за підписом міського голови, заступників міського голови, керуючого справами виконкому, відповідно до розподілу обов’язків. 2.10. Підписані керівництвом міської ради відповіді на інформаційні запити реєструються у секторі забезпечення доступу до публічної інформації та направляються запитувачам, у спосіб, зазначений у запиті (поштою, факсом тощо). 2.11. Відповідальність за своєчасний та якісний розгляд інформаційних запитів, надання письмової відповіді запитувачам несуть посадові особи, яким доручено розгляд звернень. 2.12. Контрольні доручення, визначені керівництвом міської ради за інформаційними запитами, знімаються з контролю лише після того, як надано інформацію зі всіх питань, порушених у запиті, а авторові надано письмову відповідь по суті. Інформаційні запити, на які даються попередні (проміжні) відповіді та інформації, з контролю не знімаються. Контроль завершується тільки після надання остаточної відповіді на інформаційний запит. Рішення про зняття з контролю запитів приймає міський голова, керуючий справами виконкому. Після розгляду інформаційного запиту та зняття його з контролю сформована, в установленому порядку, особова справа зберігається у секторі забезпечення доступу до публічної інформації у картотеці справ. 2.13. Контроль за дотриманням термінів розгляду інформаційних запитів здійснюють спеціалістами сектору забезпечення доступу до публічної інформації міської ради, які: - щоденно контролюють терміни розгляду інформаційних запитів та інформують керуючого справами виконкому про порушення термінів розгляду запитів про отримання публічної інформації; - направляють виконавцям нагадування про інформаційні запити, що знаходяться на контролі; - щокварталу, до 5 числа місяця, що настає за звітним кварталом, аналізують стан розгляду інформаційних запитів, дотримання термінів розгляду та готують аналітичні матеріали з цих питань; - отримують, у встановлений термін, від виконавців інформацію (довідки) щодо розгляду інформаційних запитів, відповіді, перевіряють їх зміст на відповідність наданим дорученням, якість та повноту вирішення, здійснюють необхідні відмітки про результати та термін розгляду на контрольній картці, проставляють на інформації дату отримання.

**Розділ 3. Термін розгляду інформаційних запитів** 3.1. Відповідь на інформаційний запит надається не пізніше п’яти робочих днів з дня отримання запиту. 3.2. В разі, якщо запит на інформацію стосується інформації, необхідної для захисту життя чи свободи особи, щодо стану довкілля, якості харчових продуктів і предметів побуту, аварій, катастроф, небезпечних природних явищ та інших подій, що сталися або можуть статися і загрожують безпеці громадян, відповідь має бути надана не пізніше 48 годин з дня отримання запиту. 3.3. В разі, якщо запит стосується надання великого обсягу інформації або вимагає пошуку інформації серед значної кількості даних, розпорядник інформації може продовжити термін розгляду запиту до 20 робочих днів з обґрунтуванням такого продовження. Про продовження терміну повідомляється запитувачу в письмовій формі не пізніше п’яти робочих днів з дня отримання запиту. **Розділ 4. Плата за надання інформації** 4.1. Інформація на запит надається безкоштовно. У разі, якщо задоволення запиту передбачає виготовлення копій документів обсягом більше 10 сторінок, запитувач інформації оплачує витрати на копіювання та друк документів. 4.2. Для оплати за замовлені копії документів запитувачу інформації надаються рахунки з вказаними реквізитами одержувача коштів, кількості безкоштовно наданих копій, кількості, ціни і загальної вартості оплачуваних копій. 4.3. Рахунки оформляє відділ бухгалтерського обліку міської ради та через сектор забезпечення доступу до публічної інформації надає їх запитувачу інформації для оплати. 4.4. Кошти за виготовлені копії перераховуються на розрахунковий рахунок у відділенні Державного казначейства у м. Бровари (надається при зверненні). 4.5. Копії видаються запитувачу після пред’явлення квитанції про оплату не пізніше п’яти робочих днів, а у випадку з наданням великого обсягу інформації – до 20 робочих днів. **Розділ 5. Відмова в задоволенні запиту** 5.1. Виконавчий комітет та структурні органи міської ради мають право відмовити в задоволенні запиту у таких випадках: - розпорядник інформації не володіє і не зобов'язаний, відповідно до його компетенції передбаченої законодавством, володіти інформацією щодо якої зроблено запит; - інформація, про яку зроблено запит, належить до інформації з обмеженим доступом, відповідно до статті 6 Закону України «Про доступ до публічної інформації»; - особа, що подала запит, не оплатила витрати, пов’язані з копіюванням та друком, відповідно до розділу 4. цього Порядку; - не дотримано вимог до інформаційного запиту, передбачених статтею 19 Закону України «Про доступ до публічної інформації». 5.2. Рішення про відмову у наданні інформації на запит доводиться до відома запитувача в письмовій формі з посиланням на статтю 22 Закону України «Про доступ до публічної інформації» і викладенням мотивів відмови, а також із роз’ясненням порядку оскарження прийнятого рішення. 5.3. В разі, якщо запит, поряд з проханням надати публічну інформацію, містить прохання надати також інформацію, що не належить до публічної інформації, то відповідь на питання, що не належить до публічної інформації, може бути направлена запитувачу окремо у терміни, передбачені чинним законодавством, про що запитувачу повідомляється у відповіді на інформаційний запит.

**Розділ 6. Оприлюднення публічної інформації** 6.1. Cистема обліку, що містить інформацію про документи, які перебувають у володінні виконавчого комітету Броварської міської ради розміщуються на веб-сайті www/brovary-rada.gov.ua. Організація оприлюднення публічної інформації на офіційному сайті міської ради та у засобах масової інформації покладається на відділ організаційної та кадрової роботи виконавчого комітету Броварської міської ради. 6.2. Відділ організаційної та кадрової роботи встановлює повноваження та періодичність наповнення розділів сайту, у яких оприлюднюється публічна інформація, відповідальними працівниками виконавчого комітету та структурних підрозділів міської ради відповідно до компетенції. 6.3. Технічну підтримку розділів сайту міської ради, у яких оприлюднюється публічна інформація, здійснює відділ організаційної та кадрової роботи. 6.4. Газета Броварської міської ради «Броварська панорама» публікує рішення міської ради, виконавчого комітету, розпорядження міського голови, акти індивідуальної дії (крім внутрішньоорганізаційних), що є носіями публічної інформації.

**Розділ 7. Контроль за забезпеченням доступу до публічної інформації** 7.1. Загальний контроль за організацією та забезпеченням доступу до публічної інформації у виконавчому комітеті та структурних підрозділах міської ради покладається на керуючого справами виконкому. 7.2. Контроль за доступом до публічної інформації Броварської міської ради, її виконавчого комітету та структурних підрозділів, покладається на безпосереднього керівника. 7.3. Технічний контроль за забезпеченням доступу до публічної інформації покладається на сектор забезпечення доступу до публічної інформації. **Додаток 1. Перелік відомостей, які належать до інформації з обмеженим доступом, а також відомостей, які не містять ознак публічної інформації** 1. Не належать до публічної інформації: – інформація, яка на день надходження запиту, не відображена та не задокументована будь-якими засобами та на будь-яких носіях і її відображення та документування не передбачено чинним законодавством; – інформація, яка отримана або створена при листуванні з органами державної влади, органами місцевого самоврядування, підприємствами, установами, організаціями, громадянами; – внутрівідомча службова кореспонденція та доповідні записки, рекомендації, якщо вони пов’язані з розробкою напряму діяльності міської ради, процесом прийняття рішень і передують публічному обговоренню та/або прийняттю рішень; - проекти рішень міської ради та її виконавчого комітету, проекти розпоряджень міського голови, що не підлягають обговоренню; – інформація, яка міститься в матеріалах судових справ, стороною в яких є міська рада, її виконавчі органи, міський голова. 2. Публічною інформацією з обмеженим доступом у Броварській міській раді є: – конфіденційна інформація – інформація, доступ до якої обмежено фізичною або юридичною особою, крім суб'єктів владних повноважень, та яка може поширюватися у визначеному ними порядку за їхнім бажанням відповідно до передбачених ними умов; – таємна інформація – інформація, доступ до якої обмежується відповідно до частини другої статті 6 Закону України "Про доступ до публічної інформації", розголошення якої може завдати шкоди особі, суспільству і державі; таємною визнається інформація, яка містить державну, професійну, банківську таємницю, таємницю слідства та іншу передбачену законом таємницю; – службова інформація – інформація, що міститься в документах, яким присвоєно гриф "для службового користування".

**Додаток 2. Запит на отримання публічної інформації від фізичних, юридичних осіб чи об’єднань громадян**

**Додаток 3. Система обліку документів, що містять публічну інформацію, розпорядником якої є виконавчий комітет та структурні підрозділи Броварської міської ради.**
