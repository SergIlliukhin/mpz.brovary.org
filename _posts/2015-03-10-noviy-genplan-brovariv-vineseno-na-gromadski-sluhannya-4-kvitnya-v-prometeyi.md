---
title: "Новий Генплан Броварів винесено на громадські слухання - 4 квітня в \"Прометеї\""
date: 2015-03-10
categories: 
  - "announce"
tags: 
  - "brovary"
  - "brovarska-miska-rada"
  - "vibir-redaktsiyi"
  - "genplan-brovariv"
  - "novini"
---

**[![генплан 07](https://mpz.brovary.org/wp-content/uploads/2015/03/genplan-07.jpg)](https://mpz.brovary.org/wp-content/uploads/2015/03/genplan-07.jpg)Новий Генеральний план міста Бровари нарешті винесено на громадські слухання. Такий результат дало [нещодавне пікетування](https://mpz.brovary.org/genplan-dlya-brovarchan-gromada-mista-zmusila-sapozhka-znyati-punkt-z-sesiyi-ta-provesti-sluhannya/) сесії Броварської міської ради громадськими активістами та небайдужими мешканцями міста. Під тиском протестувальників питання про затвердження проекту нового генплану міста було знято з порядку денного засідання. І вже за кілька годин мер Броварів виконав й другу вимогу активістів - щодо проведення громадських слухань.**

На сайті Броварської міської ради з'явилося [розпорядження](http://brovary.kiev.ua/rozporyadzhennya-m%D1%96skogo-golovi-v%D1%96d-05032015-%E2%84%9630-od-pro-gromadsk%D1%96-slukhannya-z-obgovorennya-proektu) міського голови від 05.03.15 №30-ОД "Про громадські слухання з обговорення проекту містобудівної документації".

> В зв’язку із зняттям з розгляду порядку денного 53-ї сесії Броварської міської ради від 05.03.2015 р. питання "Про затвердження містобудівної документації "Генеральний план міста Бровари Київської області" та врахуванням пропозицій депутатів Броварської міської ради, керуючись ст.42 Закону України "Про місцеве самоврядування в Україні", ст. 21 Закону України "Про регулювання містобудівної діяльності" щодо проведення громадських слухань при розробленні містобудівної документації на  місцевому рівні:
> 
> 1\. Призначити проведення громадських слухань з обговорення проекту містобудівної документації "Генеральний план міста Бровари Київської області" на **4 квітня 2015 року об 11:00 годині в приміщенні міського культурного центру "Прометей" за адресою: бульв. Незалежності, 4**.
> 
> 2\. Контроль за виконанням даного розпорядження покладаю на заступника міського голови Андрєєва В.О.
> 
> Міський голова І.В.Сапожко

Як стало відомо "Маєш право знати", протестувальники наразі розробляють свій план проведення громадського обговорення проекту Генплану Броварів. Вони переконані, що самих громадських слухань 4 квітня недостатньо й необхідно провести серію інформаційних зустрічей по різних мікрорайонах міста, щоб якомога більше мешканців дізнались про розробку нового Генплану Броварів. План дій від громади вони планують оприлюднити вже найближчим часом.

> **З проектом нового Генерального плану міста Бровари - кресленнями та текстовою частиною - можна ознайомитись на сайті Броварської міської ради [**з**а цим посиланням](http://brovary.kiev.ua/shanovn%D1%96-brovarchani-oprilyudnennya-m%D1%96stobud%D1%96vno%D1%97-dokumentats%D1%96%D1%97-generalnii-plan-m%D1%96sta-brovari-ki%D1%97vsk)**.
