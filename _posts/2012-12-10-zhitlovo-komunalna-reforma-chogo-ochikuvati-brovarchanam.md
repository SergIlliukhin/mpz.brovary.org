---
title: "Житлово-комунальна реформа в окремо взятому місті: чого очікувати броварчанам?"
date: 2012-12-10
author: 
  username: "sergilliukhin"
  display_name: "Сергій Іллюхін"
tags: 
  - "brovary"
  - "vibir-redaktsiyi"
  - "golubovskyj"
  - "zheki"
  - "zhkg"
  - "novini"
  - "reformi"
  - "sluzhba-zamovnika"
coverImage: "wp-content/uploads/2012/12/20120328113706.jpg"
---

**[![](https://mpz.brovary.org/wp-content/uploads/2012/12/20120328113706.jpg)](https://mpz.brovary.org/wp-content/uploads/2012/12/20120328113706.jpg)Під час позачергової [26-ої сесії](https://mpz.brovary.org/dlya-stvorennya-komunalnih-pidpriyemstv-u-terminovomu-poryadku-sklikano-pozachergovu-sesiyu/ "Для створення комунальних підприємств у терміновому порядку скликано позачергову сесію") Броварської міської ради 7 грудня заступник міського голови Григорій Голубовський представив депутатам  план реформування житлово-комунального господарства, який броварська влада планує реалізувати вже у найближчі роки**.

Спробуємо розібратися, до чого саме варто готуватися броварчанам.

**Навіщо зміни?**

Основні проблеми житлово-комунального господарства, які назвав Григорій Павлович:

1) За існуючого тарифу (з 2006 року тариф незмінний – 1,57 грн/кв.м.) неможливо надавати якісні послуги, яких вимагає населення міста;

2) Існування єдиного комунального підприємства – монополіста (КП «Служба замовника») не дає можливості створити конкурентне середовище на ринку житлово-комунальних послуг у Броварах, що має негативний вплив на якість послуг;

3) КП «Служба замовника» отримує від населення кошти на утримання житлового фонду, а з бюджету – кошти на благоустрій. За словами заступника міського голови, таке перехресне фінансування створює великі складнощі під час розподілу коштів;

> Як зазначив пан Голубовський, зростання тарифів на житлово-комунальні послуги у місті неминуче, оскільки без цього неможливо нормально утримувати житловий фонд. Але, щоб зробити цей процес менш болісним для населення, броварська влада планує здійснити ряд реформ у даній галузі.

**Що зміниться?**

**1.** У Броварах буде створено 6 нових комунальних підприємств, які візьмуть на себе функції КП «Служба замовника»: - **Бровари-Благоустрій** (займатиметься благоустроєм міста: озеленення, утримання вулиць, тощо); - **5 житлово-експлуатаційних контор**: ЖЕК №1 – ЖЕК №5, які, по суті, виконуватимуть функції існуючих ЖЕКів, але будуть окремими юридичними особами;

**2.** ЖЕК, як юрособа, перестане бути посередником між споживачем і КП «Служба замовника». Нові ЖЕКи матимуть у своєму штаті не більше 50 осіб і не будуть платниками податку на додану вартість (працюватимуть на «єдиному податку»). Це дасть змогу заощадити близько 20% коштів, які надходять від населення.

**3.** У Броварах більше не буде єдиного тарифу для всіх ЖЕКів, тариф буде розраховуватись ЖЕКом і затверджуватись виконкомом окремо по кожному будинку;

**4.** З метою створення конкурентного середовища на ринку житлово-комунальних послуг, планується виокремити із компетенції ЖЕКів наступні послуги: **\- утримання та технічне обслуговування ліфтів** – виконавця послуг планується визначати на конкурсній основі; **\- технічне обслуговування та ремонт внутрішньобудинкових мереж**  – послугу надаватиме підприємство, яке безпосередньо займається водопостачанням, теплопостачанням та водовідведенням – КП «Броваритепловодоенергія» **\- обслуговування димовентиляційних каналів -** виконавця послуг планується визначати на конкурсній основі; **\- дератизація та дезінсекція –** послуга не вимагає значних витрат і, скоріше за все, буде профінансована за рахунок міського бюджету. Надавати послугу буде відповідне підприємство (наприклад, санепідемстанція); **\- обслуговування пожежної сигналізації висотних будинків –** послугу, за потреби, надаватиме підприємство, визначене на конкурсній основі; **\- збирання та утилізація твердих побутових відходів -** виконавця послуг планується визначати на конкурсній основі;

**Добре чи погано?**

Рішення щодо створення нових комунальних підприємств було ухвалене одноголосно, за нього проголосувала і провладна більшість, і опозиційні депутати, оскільки озвучені реформи дійсно мають шанс позитивно вплинути на рівень житлово-комунальних послуг у нашому місті.

Однак, наразі нез’ясованим і незрозумілим залишається процес формування тарифу. Григорій Голубовський підкреслив, що тарифи буде підвищено, але при цьому зазначив, що вони не повинні перевищувати 2 грн / кв.м. _(при тому, що у інших містах обласного значення Київської області тарифи коливаються від 2,17 до 3,13 грн / кв.м.)_. Жодних конкретних розрахунків на сесії озвучено не було.

Очевидно, що броварська влада намагається зробити «хід конем», вилучивши зі складу тарифу ряд послуг: з одного боку, населення буде задоволене, що підвищення тарифів ЖЕКу виявилось не таким значним, як могло бути, а з іншого боку – ЖЕКи задоволені, що обсяг послуг, які вони мають надавати, зменшиться.

> Як би там не було, реалізація будь-якої реформи залежить, перш за все, від людей, які над нею працюють. У нашому ж випадку, на жаль, дійові особи залишаються ті самі, але в нових ролях. Тому чи матимуть ці зміни позитивний характер – покаже лише час
