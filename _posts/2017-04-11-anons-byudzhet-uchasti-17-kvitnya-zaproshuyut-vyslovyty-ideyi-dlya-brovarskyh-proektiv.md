---
title: "АНОНС: Бюджет участі - 17 квітня запрошують висловити ідеї для броварських проектів"
date: 2017-04-11
author: 
  username: "pravoZnaty"
  display_name: "Маєш право знати"
categories: 
  - "announce"
  - "novyny"
tags: 
  - "anons"
  - "brovary"
  - "byudzhet-uchasti"
  - "gromadskyj-byudzhet"
  - "zahid"
  - "zustrich"
  - "novini"
coverImage: "wp-content/uploads/2016/11/sharing.png"
---

**Наступного понеділка, одразу після Великодня, усіх охочих запрошують прийти на проектну сесію «Твоя ідея для Броварів». Громадяни зможуть висловити свої ідеї щодо проектів на Бюджет участі у 2017 році. Наступним кроком має стати їхня реалізація. Про це йдеться у [зустрічі](https://www.facebook.com/events/1942850062649620/) на Фейсбуку від спільноти «[Бюджет громадських ініціатив. Бровари](https://mpz.brovary.org/byudzhet-gromadskyh-initsiatyv-brovary-2017/)».**

Як зазначено на сторінці, захід відбудеться вихідного післявеликоднього понеділка, **17 квітня**, і триватиме **з 11:00 до 19:00**. Організатор заходу **Олег Берестовий** розповів, що проектну сесію проведуть у приміщенні міської бібліотеки, що по **бульв. Незалежності, 5**. Триватиме вона цілий день. За організацією та масштабами буде схожа на [проектну сесію](https://mpz.brovary.org/28-miskih-proektiv-za-dva-dni-minuli-vihidni-40-brovarchan-investuvali-u-proektnu-sesiyu-nove-misto-brovari-37-foto/) «Нове місто – Бровари», що відбулася два роки тому.

Організатори запрошують прийти на зустріч та розповісти про свою ідею: як можна зробити Бровари кращими. У разі, якщо такої ідеї ще немає, професійні фасилітатори допоможуть її віднайти та розшукати однодумців для її реалізації. Наступним кроком буде формування ідеї в проектну пропозицію на Бюджет участі та її реалізація Броварською міською радою протягом 2017 року.

Нагадаємо, положення про громадський бюджет участі міські депутати [ухвалили](https://mpz.brovary.org/gromadskyj-byudzhet-2017-brovarchany-mozhut-gotuvaty-svoyi-propozytsiyi/) ще восени минулого року. А в січні Ігор Сапожко [затвердив](https://brovary-rada.gov.ua/documents/26615.html) склад координаційної ради, що вирішуватиме долі поданих проектів. Заявки на проекти для реалізації у 2017 році мали подавати [протягом квітня](https://mpz.brovary.org/byudzhet-uchasti-gotujte-proekty-na-kviten-abo-dosvid-kyyan-peremozhtsiv-foto/), однак нещодавно вирішили продовжити строки до [кінця травня](https://brovary-rada.gov.ua/documents/26960.html). Хто не встигне, влітку зможе направити проекти на 2018 рік.
