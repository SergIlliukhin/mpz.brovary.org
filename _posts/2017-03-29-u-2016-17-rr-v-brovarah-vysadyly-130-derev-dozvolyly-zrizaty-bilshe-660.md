---
title: "У 2016-17 рр. в Броварах висадили 130 дерев. Дозволили зрізати більше 660"
date: 2017-03-29
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "vysadka-derev"
  - "dereva"
  - "zrizani-dereva"
  - "kp-brovary-blagoustrij"
  - "novini"
  - "peresadka-derev"
  - "rishennya-vikonkomu"
---

**В місті постійно зрізають дерева, але щось же і висаджують та пересаджують. Журналісти** **"Маєш право знати" вирішили з'ясувати інший бік цієї медалі й дізнатися, скільки ж дерев з'явилося в місті за останні роки. Співвідношення "зрізали/висадили" виявилося не на користь зеленим насадженням.**

У відповідь на поданий запит КП "Бровари Благоустрій" повідомило, що в 2016 році комунальники висадили **130 дерев**, а у 2017-му висадка не проводилася. Пересадили ж "Бровари-Благоустрій" всього **14 дерев** за 2016-2017 роки.

![](https://mpz.brovary.org/wp-content/uploads/2017/03/50FFB3DE-D9B6-4720-8F18-AB2F422C39A8-e1490733906455.jpg)

Нагадаємо, у **2016 році** міськвиконком [надав дозволи](http://brovary-rada.gov.ua/documents/?start=0&c=1&d=0&fd=29&fm=12&fy=2011&td=29&tm=3&ty=2017&dn=&s=%D0%B7%D0%B5%D0%BB%D0%B5%D0%BD%D0%B8%D1%85%20%D0%BD%D0%B0%D1%81%D0%B0%D0%B4%D0%B6%D0%B5%D0%BD%D1%8C&w=&o=DESC) на зрізання **540 дерев**, у деяких випадках зобов'язуючи відповідні структури (КП "Бровари Благоустрій", інші КП, ЖЕКи, управління освіти тощо) висадити дерева у двократному розмірі.

А лише за три місяці **2017 року** броварський виконком дозволив зрізати **121 дерево**, а саме:

- 10 січня [дозволив](http://brovary-rada.gov.ua/documents/26595.html) зрізати **24** дерева у місті,
- 7 лютого видав [дозвіл](https://mpz.brovary.org/bilya-zhk-olimpijskyj-na-torgmashi-zrizhut-bilshe-30-derev/) на зрізання **32** дерев біля ЖК "Олімпійській" на Торгмаші,
- 28 лютого [дозволив](https://mpz.brovary.org/vykonkom-nadav-dozvil-zrizaty-dereva-pid-budivnytstvo-torgovelnogo-tsentru/) зрізати **36** дерев, з них **26** під будівництво торговельного центру в новому кварталі на вул. Чорновола,
- 21 березня [надав дозвіл](https://mpz.brovary.org/vykonkom-nadav-dozvil-na-zrizannya-29-derev-u-brovarah/) на зрізання ще **29** дерев.

Також під питанням [липи](https://mpz.brovary.org/ostanni-lypy-vzdovzh-vulytsi-kyyivska-zrizhut-bo-yih-ne-mozhna-peresadyty/), розташовані вздовж вулиці Київської. Дерева опинилися в зоні розширення магістральної вулиці міста та підлягають видаленню. Чи пересадять їх, чи просто зріжуть - на початку березня чиновники ще роздумували.

Виникають зауваження і до [кронованих дерев](https://mpz.brovary.org/kudy-podilysya-zrizani-sosny-na-vul-symonenka-ta-navishho-obrizuyut-verby-u-parku-peremoga/), зокрема в центральному парку. Містяни побоюються, що дерева, обрізані "під нуль", не відродяться, як це сталося з кронованими деревами у сквері Шевченка, та нарікають на теперішній неестетичний вид зеленої зони в парку.

[![](https://mpz.brovary.org/wp-content/uploads/2017/02/SAM_9876.jpg)](https://mpz.brovary.org/wp-content/uploads/2017/02/SAM_9876.jpg)

Нагадаємо також, що минулого місяця в Броварах [зрізали](https://mpz.brovary.org/pid-nizh-63-sosny-ubyly-te-shho-davalo-zhyttya-foto/) **63 здорових сосни** на місці будівництва багатоповерхівки в новому кварталі від забудовника "Альянс Новобуд".

\[caption id="attachment\_66501" align="aligncenter" width="600"\][![](https://mpz.brovary.org/wp-content/uploads/2017/02/2-3.jpg)](https://mpz.brovary.org/wp-content/uploads/2017/02/2-3.jpg) Зрізання дерев на розі Симоненка-Чорновола\[/caption\]
