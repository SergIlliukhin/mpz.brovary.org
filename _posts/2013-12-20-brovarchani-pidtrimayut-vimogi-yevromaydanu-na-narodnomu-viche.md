---
title: "Броварчани підтримають вимоги Євромайдану на Народному Віче"
date: 2013-12-20
tags: 
  - "yevromaydan"
  - "vibir-redaktsiyi"
  - "narodne-viche"
  - "novini"
  - "shtab-narodnogo-suprotivu"
---

**[![BZE](https://mpz.brovary.org/wp-content/uploads/2013/12/BZE.jpg)](https://mpz.brovary.org/wp-content/uploads/2013/12/BZE.jpg)У суботу, 21 грудня, о 12:00 на броварському Майдані Свободи розпочнеться Народне Віче, на якому мешканці міста мають намір підтримати вимоги Євромайдану та змусити місцеву владу відреагувати на події в країні.**

Приводом для зборів Народного Віче, що його організовує броварський Штаб народного супротиву, стала [відмова міського голови Ігоря Сапожка](https://mpz.brovary.org/brovarchan-klichut-na-narodne-viche/) скликати позачергову сесію з приводу буремних подій на Євромайдані за прикладом інших міст України. Нагадаємо, що мер Броварів Сапожко проігнорував звернення міських депутатів з фракції УДАР про скликання позачергової сесії, а також кілька сотень підписів броварчан на підтримку даного звернення. На цій сесії опозиція планувала винести на розгляд міської ради [низку звернень до центральних органів влади](https://mpz.brovary.org/miska-vlada-maye-negayno-dati-otsinku-podiyam-v-krayini/), зокрема вимогу відставки Уряду, розпуску Верховної Ради та перевиборів Президента.

Як повідомили в Штабі народного супротиву, під час Народного Віче планується винести на обговорення громади проект резолюції, в якій будуть засуджені дії міської влади та підтримано основні вимоги Євромайдану щодо відставки та покарання причетних посадовців до кривавих подій 30 листопада та першого грудня, а також повного перезавантаження влади після остаточної відмови від євроінтеграції та підписання стратегічної угоди з Російською Федерацією. Окрім того, броварчани обговорять наявну ситуацію в країні та на Євромайдані, а також спробують запропонувати власний план подальших дій у боротьбі проти режиму.

_«Сьогодні кожен українець мусить максимально мобілізуватися і докласти зусиль до подальшої боротьби, яка тепер може значно розтягнутися в часі. Проте ми не маємо іншого вибору, як ще більше посилювати тиск на владу, яка хоч і втратила рештки легітимності в очах народу, проте досі утримує за собою стратегічні кабінети на печерських пагорбах. Броварчани також мають стати до бою – морального, інтелектуального, а якщо стане потреба – то й фізичного – у цьому протистоянні вільної європейської нації зі злочинним режимом узурпаторів»,_  - йдеться в повідомленні штабу.

На Народному Віче у Броварах планується виступ народних депутатів, музикантів, відомих громадських діячів міста.
