---
title: "Обласна \"Свобода\" вимагає від броварських депутатів Брусенської та Базишина скласти мандати"
date: 2013-11-21
tags: 
  - "bazyshyn"
  - "brovary"
  - "brusenska"
  - "vibir-redaktsiyi"
  - "vo-svoboda"
  - "novini"
  - "oseredok"
  - "samorozpusk"
---

**[![Свобода прапори](https://mpz.brovary.org/wp-content/uploads/2013/11/Svoboda-prapori.jpg)](https://mpz.brovary.org/wp-content/uploads/2013/11/Svoboda-prapori.jpg)Сьогодні прес-служба Київської обласної організації ВО "Свобода" нарешті оприлюднила [офіційну заяву](http://www.kyiv.svoboda.org.ua/diyalnist/novyny/044429/) з приводу ситуації, що склалася навколо броварського осередку партії. У документі зазначається, що екс-голова броварської "Свободи" Ганна Брусенська не могла розпустити організацію, оскільки на той момент була відсторонена від керівництва.** **Крім того, автори пояснюють, у зв'язку з чим депутатка Броварської міської ради потрапила у немилість обласних очільників, що саме відбувається з броварським осередком зараз та хто нині ним керує.**

Як повідомляється у заяві, ще _**5 липня 2013 року**_ Політрада Всеукраїнської об'єднання "Свобода" ухвалила низку кадрових рішень про звільнення з лав партії та займаних посад членів об'єднання та вирішила провести повну перереєстрацію броварської організації. Екс-керівник Броварської міської організації ВО "Свобода" **Ганна Брусенська** мала низку партійних стягнень, не брала активної участи в роботі організації та фактично самоусунулася від участи в тих резонансних подіях, що розгорталися в Броварах, зокрема, не долучилася до акцій на підтримку свободівців із броварської районної організації, яких через суд переслідують за акції протесту проти незаконних забудов та підтримку Віталія Запорожця.

_**5 вересня 2013 року**_ Політвиконком ВО "Свобода" ухвалив рішення про відсторонення Г.Брусенської від посади голови Броварської міської організації ВО "Свобода" за порушення партійної дисципліни [під час голосування на сесії Броварської міської ради 22 серпня 2013 року](https://mpz.brovary.org/kamo-gryadesh-miska-svoboda-spetsrozsliduvannya-intsidentu-22-serpnya/). Виконувачем обов'язків керівника цієї організації призначено **Олега Шевчука**.

"_У зв'язку з цим так званні "збори" партійного комітету броварської міської організації, що [начебто відбулися](https://mpz.brovary.org/miskiy-oseredok-vo-svoboda-u-brovarah-samorozpustivsya-u-partiyi-tse-niyak-ne-komentuyut/) 15 жовтня 2013 року, були нелегітимними, на них не було запрошено членів обласного комітету Всеукраїнського об'єднання "Свобода", а відсторонена від керівництва організації Г.Брусенська не мала права ні проводити, ні тим паче очолювати це зібрання. Згідно із протоколом так званих "зборів", що надійшов до обласної організації лише всередині листопада, зібрання, попри його нелегітимність, навіть не зібрало кворуму. Згідно із псевдопротоколом, на зібрані були присутні 15 із 34 членів, що перебувають на обліку Броварської міської організації ВО "Свобода". Деякі члени організації про свій вихід із подивом дізналися з преси. Так само із преси ми з подивом дізналися, що це рішення підтримали особи, які жодного дня не перебували в лавах ВО "Свобода_", - зазначає прес-служба обласної "Свободи".

Нині триває перереєстрація Броварської міської організації ВО "Свобода". "_Колишні члени об'єднання, які не пройдуть перереєстрації та обіймають посади депутатів місцевих рад, разом із втратою партійного квитка зобов'язані скласти представницькі мандати_", - зазначається у заяві.
