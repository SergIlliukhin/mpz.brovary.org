---
title: "Не забуваємо, контролюємо, чекаємо результатів розслідування"
date: 2014-10-16
author: 
  username: "kachor"
  display_name: "Андрій Качор"
categories: 
  - "kolonka-avtora"
---

[![usloviya-osushchestvleniya-pravosudiya](https://mpz.brovary.org/wp-content/uploads/2014/10/usloviya-osushchestvleniya-pravosudiya.jpg)](https://mpz.brovary.org/wp-content/uploads/2014/10/usloviya-osushchestvleniya-pravosudiya.jpg)**Аби потім ні в кого не виникало запитань.**

Я і Аліна Дяченко зацікавлені в якнайшвидшому розслідуванні [інциденту, що трапився 28 вересня в МКЦ «Прометей»](https://mpz.brovary.org/de-zhavyu-u-prometeyi-batkivshhina-ta-kishhuk-pereymayut-dosvid-partiyi-regioniv/) за участі «тітушок», а як з'ясувалося пізніше – ще й [довірених осіб одного з кандидатів у народні депутати.](https://mpz.brovary.org/skazhi-meni-hto-tvoya-dovirena-osoba-i-ya-skazhu-hto-ti/) Прямо на місці ми без не без проблем викликали міліцію, аби подати заяву: як і завжди, в броварську чергову частину додзвонитись марно, все потрібно робити лише через Київ. Вже наступного дня я опублікував усі матеріали, яких, по-хорошому, мало би бути достатньо для відкриття кримінального провадження. Але додатково я [публічно передав диск із відеозаписом незаконних дій **Андрія Мельника** особисто в руки в.о. начальнику броварської міліції **Миколі Клименку.**](https://mpz.brovary.org/noviy-prokuror-ta-ochilnik-militsiyi-rozpovili-z-chogo-rozpochnut-svoyu-diyalnist-u-brovarah/) Ще й у присутності новопризначеного прокурора **Романа Олефіренка.**

Сьогодні я офіційно, під протокол, передав ще один аналогічний диск з аналогічним відео слідчій **Мишкоріз**, яка веде справу. До диску додав копії редакційного завдання, підтвердження головного редактора видання, що я дійсно являюсь позаштатним кореспондентом + копії журналістського посвідчення. Треба буде – дам ще й диплом про закінчення факультету журналістики.

З нашого боку зроблено все для того, аби слідство просувалося нормально. Чекаємо відповідної реакції правоохоронців та покарання неотітушок з посвідченнями довірених осіб кандидатів в нардепи. В Україні нарешті має запрацювати принцип невідворотності покарання – для всіх, не зважаючи на будь-які «ксіви».
