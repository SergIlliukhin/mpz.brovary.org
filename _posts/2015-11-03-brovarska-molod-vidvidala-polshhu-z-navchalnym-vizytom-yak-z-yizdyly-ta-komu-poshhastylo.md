---
title: "Броварська молодь відвідала Польщу з навчальним візитом: як з'їздили та кому пощастило?"
date: 2015-11-03
author: 
  username: "tatuuum"
  display_name: "Тетяна Панкратьєва"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "korovina"
  - "novini"
  - "polshha"
  - "upravlinnya-osviti"
coverImage: "wp-content/uploads/2015/10/polshha-8.jpg"
---

**На початку жовтня з Броварів до Польщі вирушила група броварської молоді. Поїздка відбувалася в рамках співпраці польских та українських органів самоврядування, займалася проектом Броварська міськрада. Кого делегувало наше місто та як пройшла подорож?**

**Частина перша. Офіційна**

З 1 по 8 жовтня броварські школярі відвідали польське місто Гнєзно в рамках міжнародного проекту «Польсько-українська молодіжна академія самоврядування 2015» від [Польсько-українського конвенту самоврядної співпраці](https://kwspu.pl/). Місто Бровари є членом Конвенту з 2011 року, а участь в подібному заході броварські діти приймають вже другий рік поспіль. В 2014 році від Броварів в Польщу їздило двоє школярів (СШ№5), а в цьому - вже 6. Переважно це були члени броварської [Ради дітей та учнівської молоді міста](https://bnvo.com.ua/content/%D1%81%D1%82%D1%80%D1%83%D0%BA%D1%82%D1%83%D1%80%D0%B0-%D1%80%D0%B0%D0%B4%D0%B8-%D0%B4%D1%96%D1%82%D0%B5%D0%B9-%D1%82%D0%B0-%D1%83%D1%87%D0%BD%D1%96%D0%B2%D1%81%D1%8C%D0%BA%D0%BE%D1%97-%D0%BC%D0%BE%D0%BB%D0%BE%D0%B4%D1%96-%D0%BC%25), зокрема, в поїздку вирушив голова Ради - учень 11-го класу та "президент" ЗОШ№2 **Юрій Пугач**.

> **Польсько-український конвент самоврядної співпраці** - неурядова організація, головною метою якої є допомога та підтримка [її членів](https://kwspu.pl/category/czlonkowie/) у розвитку співпраці з українськими органами самоврядування в дусі взаємної користі з врахуванням можливості використання підтримки Європейського Союзу.
> 
> **Головні завдання:** пропаганда співпраці між органами самоврядування Польщі та України, взаємний обмін досвідом та реалізація спільних заходів у сфері молодіжного, культурного та освітнього обміну.

[![конвент](https://mpz.brovary.org/wp-content/uploads/2015/10/konvent.jpg)](https://mpz.brovary.org/wp-content/uploads/2015/10/konvent.jpg)

Проект «Польсько-українська молодіжна академія самоврядування», ініційований Конвентом, отримав грант від Міністерства народної освіти Польщі. Тож подорож броварчан відбувалася на запрошення та за рахунок польської сторони (харчування, проживання, навчання, транспорт).

«Польсько-українська молодіжна академія» в цьому році проходила в три етапи: у серпні, вересні та жовтні (в минулому році був лише один етап). Броварчани взяли участь в [третьому етапі](https://kwspu.pl/aktualnosci/iii-edycja-polsko-ukrainskiej-mlodziezowej-akademii-samorzadnosci-2015-gniezno-1-8-pazdziernika-2015-r/), який був розрахований на 50 осіб (25 - з України, 25 з Польщі). Від Польщі на жовтневий захід приїхала молодь з 4-х міст (Гнєзно, Сульмєжиці, Хрубєшов та Радомишль-над-Сяном), від України також було 4 групи (Бровари, Умань, Радехів та Володимир-Волинський).

[![польща (6)](https://mpz.brovary.org/wp-content/uploads/2015/10/polshha-6.jpg)](https://mpz.brovary.org/wp-content/uploads/2015/10/polshha-6.jpg)

За вісім днів перебування в Польщі діти відвідали **4 тренінги** (територіальне самоврядування Польщі, ідеї та практика волонтерства, надання першої долікарської допомоги, основи і принципи функціонування громадянського суспільства).

Учасники заходу дізнались про функціонування місцевого самоврядування у Гнєзненському повіті, його структуру, фінансування і практичну діяльність, зустрілися зі старостою повіту Даріушем Іглінським. Також представники української та польської сторін демонстрували презентації своїх шкіл чи вузів та обмінювалися досвідом.

[![польща (8)](https://mpz.brovary.org/wp-content/uploads/2015/10/polshha-8.jpg)](https://mpz.brovary.org/wp-content/uploads/2015/10/polshha-8.jpg)

На заняттях порозумітися учасникам допомагав перекладач, але поляки і українці легко розуміли одне одного: польська мова схожа до української, та й англійська ставала в нагоді.

Окрім навчання, польська й українська молодь мала змогу спілкуватися й у вільний час, запрошені проживали разом у гуртожитку, разом харчувалися та відпочивали. Ще молодь відвідувала музеї, історичні пам'ятки, просто гуляла вулицями, а також мала подорож до острову Лєдніцкий.

[![польща (9)](https://mpz.brovary.org/wp-content/uploads/2015/10/polshha-9.jpg)](https://mpz.brovary.org/wp-content/uploads/2015/10/polshha-9.jpg)

На згадку про участь у проекті учасники заходу отримали сертифікати про закінчення «Польсько-української молодіжної академії самоврядування 2015», нових знайомих та цікавий досвід.

**Частина друга. А що за лаштунками?**

Чудова поїздка, чудовий захід, чудові спогади... але є трохи "але". Виявилося, що серед 6 осіб, які поїхали до Польщі від Броварів, двоє - діти чиновників Броварської міської ради. Збіг обставин?

> **Учасники «Польсько-української молодіжної академії самоврядування 2015» (м.Бровари):**
> 
> Пугач Юрій, учень ЗОШ №2
> 
> Сахаров В’ячеслав, учень гімназії ім. С.Олійника
> 
> Деяк Валерія, учениця СШ №5
> 
> Середа Дмитро, учень СШ№7
> 
> Виноградова Аріна, учениця СШ №7
> 
> Бондар Діана, студентка коледжу ім. Грінченка

То хто ж, як і за якими критеріями обирав молодь у безкоштовну закордонну подорож?

[![польща (10)](https://mpz.brovary.org/wp-content/uploads/2015/10/polshha-10.jpg)](https://mpz.brovary.org/wp-content/uploads/2015/10/polshha-10.jpg)

Широкого розголосу відбір учасників не набув, умови участі не були повідомлені широкому загалу учнівської молоді. Обирали найкращих в управлінні освіти, каже куратор цього проекту завідуюча сектором інвестиційно-інноваційної та міжнародної діяльності (управління економіки Броварської міської ради) **Коровіна Олена Олександрівна**. Саме вона супроводжувала дітей у цьогорічну поїздку до Польщі.

_"Дітей обирали за рекомендацією управління освіти,_ - розповідає пані Коровіна, - _я до цього не маю відношення. Обирали активних, а також тих, у кого був закордонний паспорт, бо часу на оформлення документів ми мали обмаль, польська сторона пізно повідомила про захід. Наступного року плануємо також брати участь в подібній події, а учасників будемо обирати на конкурсній основі"._

[![польща (5)](https://mpz.brovary.org/wp-content/uploads/2015/10/polshha-5.jpg)](https://mpz.brovary.org/wp-content/uploads/2015/10/polshha-5.jpg)

Як повідомили в броварському управлінні освіти, до Польщі поїхали найбільш активні діти, члени броварської Ради дітей та учнівської молоді міста.

_"Ми подали списки найбільш активних дітей куратору проекту Коровіній О.О. Більше ми ніякого стосунку до проекту не маємо",_ - каже **Ткаченко Вікторія Степанівна**, головний спеціаліст відділу дошкільних, позашкільних закладів, виховної роботи та молоді (управління освіти Броварської міської ради).

[![польща (7)](https://mpz.brovary.org/wp-content/uploads/2015/10/polshha-7.jpg)](https://mpz.brovary.org/wp-content/uploads/2015/10/polshha-7.jpg)

То чи збіг це обставин, що серед найактивніших опинилися діти заступниці міського голови та завідуючої сектором міжнародної діяльності? Чому серед сотень школярів броварські чиновники зупинили вибір на "своїх"? Були змушені через обставини, через пасивність іншої молоді? Чи все ж таки обирали кулуарно? Коли ж громада нашого міста стане настільки активною і обізнаною, що в закордонні подорожі обирати будуть не лише дітей чиновників?

**Фото - з сайту** **Польсько-українського конвенту самоврядної співпраці**
