---
title: "Розпочинається другий сезон безкоштовних кінопоказів у парку \"Перемога\""
date: 2017-06-19
author: 
  username: "pravoZnaty"
  display_name: "Маєш право знати"
categories: 
  - "announce"
  - "novyny"
tags: 
  - "kiwikino"
  - "anons"
  - "brovary"
  - "demalyans"
  - "kinopokaz"
  - "molod-da"
  - "molod-demalyansu"
  - "novini"
coverImage: "wp-content/uploads/2017/06/19146063_1929528417314155_3629722704752584632_n-e1497615866371.png"
---

**Цього тижня, 24 червня, в суботу, стартує другий сезон безкоштовних кінопоказів просто неба в парку «Перемога», який відбудеться в рамках проекту «KiwiKino» за участю броварського осередку «Молоді Демократичного альянсу». Про це йдеться в [повідомленні](https://www.facebook.com/events/133070497269186/?acontext=%7B%22action_history%22%3A%22[%7B%5C%22surface%5C%22%3A%5C%22messaging%5C%22%2C%5C%22mechanism%5C%22%3A%5C%22attachment%5C%22%2C%5C%22extra_data%5C%22%3A%7B%7D%7D]%22%7D) у соціальній мережі FB.**

Як зазначається в оголошенні, перший показ другого сезону відкриє мультфільм «Frozen» мовою оригіналу. Організатори запрошують всіх охочих та радять брати із собою теплі напої, смаколики, пледи та каремати.

Як повідомила **Марина Олійник**, організаторка події та голова осередку «Молоді Демократичного Альянсу», цьогоріч проект "KiwiKino" має на меті не тільки показувати броварчанам хороші комерційні стрічки, але й маловідомі, проте соціально важливі фільми.

_"Починаємо сезон показів у співпраці із ["MOVA"](https://www.facebook.com/mova8/), прогресивною школою англійської мови, та зі стрічки "Frozen" мовою оригіналу. Власне, ми раді починати із фільму англійською мовою. Нам здається, це хороша можливість броварчанам у приємній атмосфері на просторій галявині та у компанії друзів вдосконалити свої знання мови. Плануємо цього сезону урізноманітнити покази цікавим інтерактивом та обговореннями. Наші очікування - це бажання містян розвиватися разом із нами. Бо цього літа ми хочемо не тільки показувати веселі фільми, а й піднімати важливі питання та обговорювати їх»,_ - зазначила Марина.

Сеанс кінопоказу відбудеться **24 червня**, в суботу, **о 20:00,** в парку "Перемога", на галявині неподалік «Мушлі».

Нагадаємо, що вперше покази фільмів просто неба в рамках проекту «KiwiKino» розпочали в минулому році під час [святкування Дня молоді у Броварах](https://mpz.brovary.org/spekotnyj-den-molodi-v-brovarah-foto/) – 26 червня. Тоді охочим продемонстрували американський фільм «Завжди кажи «ТАК» із Джимом Керрі в головній ролі.
