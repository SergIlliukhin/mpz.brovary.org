---
title: "Сизіфова праця, або чому в Броварах попри масові \"облави\" не зникають незаконні ігрові салони"
date: 2015-09-03
categories: 
  - "rozsliduvannya"
  - "brovary"
tags: 
  - "igrovi-avtomati"
  - "brovary"
  - "brovarski-pravoohorontsi"
  - "vibir-redaktsiyi"
  - "vikrittya-gralnih-saloniv"
  - "monte-karlo"
  - "novini"
  - "reyd"
---

**Де-юре гральний бізнес в країні був заборонений ще у 2009 році. Однак  де-факто у гральних салонів Броварів змінилися лише вивіски, а суть залишилася та ж сама: ігроманія переросла в комп’ютерну лихоманку. Аби вберегти свою прибуткову діяльність від стороннього ока, винахідливі підприємці вдосконалюють свої послуги, вигадують різноманітні системи безпеки і продовжують працювати в «підпіллі», допускаючи до своєї таємниці тільки перевірених клієнтів. Та спільні зусилля працівників броварської міліції і громадських активістів дають свої результати: з початку року було «накрито» близько десятка гральних закладів у Броварах та вилучено 7 «одноруких бандитів» і 76 системних блоків. Та чи достатньо цього, щоб очистити місто від ігрових «генделиків»?**

Дістало! Їх  вилучають, а вони з’являються, як гриби після дощу, щоб звести людину з розуму, витрусити з  її кишень останні копійки, штовхнути на кримінал і, зрештою, згубити. «Монте Карло», «Орхідея», «Берізка», «Візит», колишній «Алігатор»… і це не весь перелік  закладів, де правоохоронці, члени громадських формувань та організацій протягом року  проводили «зачищення» від ігрових автоматів.

**Зухвало і цинічно**

У квітні 2015 року офіційний веб-сайт ГУ МВС України в Київській області проінформував, що в Броварах закрито два підпільних гральних заклади: у приміщенні закритого типу по вулиці **Київська, 90,** під час санкціонованого обшуку  працівники Управління державної служби боротьби з економічною злочинністю Київської області спільно з співробітниками Білоцерківського слідчого відділу виявили та вилучили **11** гральних автоматів. У **ТРЦ «Термінал»** правоохоронці вилучили **49** автоматів, **2** рулетки та **4** покерних столи. Схоже було й минулої зими - в «Терміналі» працівники місцевої прокуратури та СБУ також [«накрили» підпільне казино](https://mpz.brovary.org/brovarami-prokotilas-hvilya-vikrittiv-pidpilnih-gralnih-saloniv/).

[![ігрові автомати](https://mpz.brovary.org/wp-content/uploads/2015/08/Terminal.jpg)](https://mpz.brovary.org/wp-content/uploads/2015/08/Terminal.jpg)

У "Терміналі"

 А потім була ще ціла низка  «накриттів». У «Монте Карло» правоохоронці та громадські активісти за місяць побували навіть двічі.

[![ігрові атомати](https://mpz.brovary.org/wp-content/uploads/2015/08/Monte-Karlo-3.jpg)](https://mpz.brovary.org/wp-content/uploads/2015/08/Monte-Karlo-3.jpg)

Взагалі «Монте Карло» - одвічний центр грального бізнесу в Броварах. І найбільш зухвалий. Ще в 2009 році, коли у силу тільки вступив Закон «Про заборону грального бізнесу», заклад опломбували та вилучили з нього гральне обладнання. Та воно, як відірваний хвіст у ящірки, невдовзі в кафе-барі з’явилося знову. І так відбувається уже протягом 6 років. У 2013 році організатора грального бізнесу навіть [оштрафували на 170 тис грн](https://mpz.brovary.org/sud-oshtrafuvav-organizatora-gralnogo-biznesu-v-kafe-monte-karlo-na-170-tis-grn/) (це мінімальне покарання, передбачене законом за вчинення цього кримінального правопорушення), та  вже наступного року в кафе  [знову знайшли «одноруких»](https://mpz.brovary.org/ful-hauz-v-monte-karlo-militsiya-prodovzhuye-viluchati-igrovi-avtomati-z-nezakonnih-kazino/).

[![ігрові атомати](https://mpz.brovary.org/wp-content/uploads/2015/08/Monte-Karlo-2.jpg)](https://mpz.brovary.org/wp-content/uploads/2015/08/Monte-Karlo-2.jpg)

[Чергова спроба очистити   «Монте Карло»](https://mpz.brovary.org/antyalkogolnyj-rejd-u-brovarah-zavershyvsya-oblavoyu-na-gralni-avtomaty-v-monte-karlo/)  від гральних автоматів була під час антиалкогольного рейду 21 липня цього року. Цей виїзд голові громадського формування «Правопорядок» **Юрію Скотнікову** запам’ятався найбільше серед усіх проведених за 1,5 місяці рейдів: _«Коли зайшли у зал, там  працювало понад 20 гральних автоматів, за якими сиділи гравці. Найбільше мене вразили  їхні очі  – це були очі зомбі. На Сході країни щодня гинуть люди, а у броварських клубах молоді, здорові хлопці  годинами грають і  пускають на вітер останні гроші своєї сім’ї. Ігромани – не лише хворі люди, це потенційні злочинці, адже в пошуках грошей на нову порцію адреналіну, змушені будуть грабувати або вбивати»._

[![ігрові автомати](https://mpz.brovary.org/wp-content/uploads/2015/08/Monte-Karlo.jpg)](https://mpz.brovary.org/wp-content/uploads/2015/08/Monte-Karlo.jpg)

Монітори та системні блоки  від близько **20** «одноруких бандитів» активісти запакували у чорні пакети та завантажили у міліцейську «Газель». Та вже через тиждень у закладі  зухвало і цинічно з'явилося **13** інших автоматів. Їх знову вилучили. Мабуть, у «Монте Карло» впливовий покровитель, адже протягом 6 років міліції так і не вдається  раз і назавжди  закрити цей ігровий притон.

Під час нічних рейдів цього літа броварська міліція спільно з  ГФ «Правопорядок» та громадськими активістами [у кафе “Орхідея”](https://mpz.brovary.org/kryminalna-militsiya-brovariv-nakryla-igrovyj-zal-u-magazyni-berizka-na-torgmashi/) виявили та вилучили **7** гральних автоматів,  а [в магазині "Берізка" (Торгмаш)](https://mpz.brovary.org/kryminalna-militsiya-brovariv-nakryla-igrovyj-zal-u-magazyni-berizka-na-torgmashi/)  накрили ігрову точку, де також  забрали **7** ігрових комп’ютерів.

[![ігрові атомати](https://mpz.brovary.org/wp-content/uploads/2015/08/Orhideya.jpg)](https://mpz.brovary.org/wp-content/uploads/2015/08/Orhideya.jpg)

17 серпня у групі «Бровари» на «Фейсбук» громадський активіст **Сергій Батюк** інформує броварчан: _«Саме зараз зусиллями обласного відділу "По інтелектуальній власності" і Броварського карного розшуку припинено незаконну діяльність ігрового залу **в кафе «Візит»**, що по вул. Гагаріна, 19. Вилучено **десять** ігрових комп'ютерів»._ 

[![ігрові автомати](https://mpz.brovary.org/wp-content/uploads/2015/08/Vizyt-1.jpg)](https://mpz.brovary.org/wp-content/uploads/2015/08/Vizyt-1.jpg)

Кафе "Візит"

[![Ігрові автомати](https://mpz.brovary.org/wp-content/uploads/2015/08/Kafe-Vizyt-2.jpg)](https://mpz.brovary.org/wp-content/uploads/2015/08/Kafe-Vizyt-2.jpg)

Кафе "Візит"

А через два дні, **19 серпня,**  ділиться новою радістю: _«У нас знову свято. Саме зараз проводяться слідчі дії на Київській, 294 (колишній «Алігатор» - авт.). Саме тут знайдено глибоко законспірований ігровий зал. До нього працівники міліції вже неодноразово підбиралися, але все ніяк не могли потрапити. Але на цей раз було інакше. Було виявлено вісім ігрових комп'ютерів»._ І в коментарях додає: «_Всього за час участі ГФ "Правопорядок" і громадських активістів у боротьбі з ігровими залами було вилучено і відправлено на експертизу 58 ігрових пристрої_». «_І так буде з кожним незаконним ігровим «генделиком»_», - резюмує Юрій Скотніков.

[![ігрові автомати](https://mpz.brovary.org/wp-content/uploads/2015/08/Kyyivska-294.jpg)](https://mpz.brovary.org/wp-content/uploads/2015/08/Kyyivska-294.jpg)

Київська, 294 (колишній "Алігатор")

**Вся заковика в кодах?**

Як розповів начальник відділення слідчого відділу Броварського МВ **Богдан Громадський,** з початку року слідчим відділом Броварського міськвідділу міліції відкрито **8** кримінальних проваджень за ч.1 ст.203-2  ККУ (зайняття гральним бізнесом). Санкція статті передбачає накладення штрафу від **170** до **680 тис. грн** і конфіскацію грального обладнання.

Під час рейдів із незаконних гральних закладів правоохоронцями було вилучено **7** гральних автоматів та **76** системних блоків. Усю апаратуру направлено на комп’ютерно-технічну експертизу.  До речі, згідно із законом, до азартних ігор не належить організація і проведення лотерей, гра у більярд, кеглі та інші ігри, які не передбачають приз та виграші. Наразі з експертизи повернулися лотомати, які були вилучені з салонів ще в січні поточного року, та **17** системних блоків. Згідно з висновком експерта, у лотоматах програми для здійснення азартних ігор не виявлено, а от у системних блоках  програма, яка може бути емулятором азартних ігор, є, однак за відсутності коду доступу відкрити її неможливо. Тож 100% дослідити системні блоки і підтвердити чи спростувати, що автомати використовували для грального бізнесу, експерту так і не вдалося. Цікаво, чи можна говорити про компетентність єдиного на всю область експерта, якщо міліцією задокументовано факти гри на цих комп’ютерах.

Наразі правоохоронці проводять усі необхідні заходи щодо встановлення осіб, причетних до організації та підтримки функціонування незаконних закладів. Але, як каже Богдан Громадський, це зробити досить складно, адже заклади кілька разів  здавалися в суборенду, тому-то з 8 відкритих кримінальних проваджень за рік до суду дійшло лише  одне – по **3** фактах, що стосуються незаконного ігрового бізнесу в кафе «Орхідея».

**Боротися чи співпрацювати?**

Зрозуміло, броварські «чистильники» не безстрашні  супермени, тож заходячи в черговий гральний заклад розуміють усю небезпеку, пов’язану з їхньою діяльністю. Однак, як кажуть Сергій Батюк та Юрій Скотніков, якщо не ми, то хто: є зло, і з ним треба боротися. Та це зло також не дрімає: після «зачищення» «Монте Карло» невідомі спалили автомобіль працівника кримінальної міліції, а після рейду в кафе «Берізка» [була знищена у вогні автівка Юрія](https://mpz.brovary.org/tsiyeyi-nochi-spalyly-avtomobil-aktyvista-yuriya-skotnikova/).

[![ігрові автомати](https://mpz.brovary.org/wp-content/uploads/2015/08/foto-11.jpg)](https://mpz.brovary.org/wp-content/uploads/2015/08/foto-11.jpg)

Скотніков  вважає, що  машину спалили навмисно та пов'язує інцидент зі своєю боротьбою проти гральних закладів, незаконним продажем контрафактної будівельної продукції та сумнівними схемами виділення земельних ділянок у Броварах та районі. Та цей злочин, каже Юрій,  лише додає йому  здорової злості й далі боротися  з порушенням закону. Громадські  активісти переконані: звільнити місто від «одноруких бандитів» можна, та лише за умови єдності громади.

Броварчани у групі «Бровари» на Фейсбук  пропонують свій метод боротьби з  ігробізнесом: «Комп'ютери продати. Штраф по максимуму. Гроші на потреби АТО. Власника - на передову».

[![ігрові автомати](https://mpz.brovary.org/wp-content/uploads/2015/08/Loto-klub.jpg)](https://mpz.brovary.org/wp-content/uploads/2015/08/Loto-klub.jpg)

Є броварчани, які виступають за більш радикальні методи. Рік тому група невідомих закидала [ігровий салон «Лото Клуб»](https://mpz.brovary.org/igroviy-salon-na-pekarni-zakidali-kokteylyami-molotova/) коктейлями Молотова. В результаті нападу ігровий салон, який попри законодавчу заборону ігрового бізнесу успішно функціонував не один рік, згорів ущент**.**

> Броварські правоохоронці та громадські активісти налаштовані боротися до повного викорінення  цього зла в місті, однак у державі, виявляється, викорінювати гральний  бізнес не планують, а навпаки – співпрацювати з ним. Наразі  в Міністерстві фінансів готується законопроект, який повністю легалізує гральний бізнес і казино в Україні. Заступник міністра **Олена Макеєва** зазначає, що над законодавчим актом вже працює спеціалізована група. У відомстві розраховують на те, що після легалізації грального бізнесу в бюджет надійдуть додаткові кошти, які можна буде спрямувати на розвиток соціальної та культурної сфери країни.

**Фото з Інтернету та з архіву "Маєш право знати"**
