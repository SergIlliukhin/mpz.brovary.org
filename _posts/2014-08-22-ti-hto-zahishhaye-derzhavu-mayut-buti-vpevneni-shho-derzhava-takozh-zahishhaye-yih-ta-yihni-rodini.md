---
title: "Ті, хто захищає державу, мають бути впевнені, що держава також захищає їх та їхні родини"
date: 2014-08-22
author: 
  username: "pavriz"
  display_name: "Павло Різаненко"
categories: 
  - "kolonka-avtora"
tags: 
  - "ato"
  - "brovary"
  - "gromadska-priymalnya"
  - "dopomoga-ato"
  - "narodniy-deputat"
  - "primalnya"
  - "uchasnik-boyovih-diy"
---

**Наша команда юристів розпочала надання правової допомоги учасникам АТО та членам їх родин. Під час зустрічей з нашими героями вкотре переконуюсь - стара бюрократична система не поспіває за змінами, які відбуваються в нашій державі. Тож більшість захисників України стикаються з елементарними юридичними проблемами - починаючи непоінформованістю про права та пільги, які держава гарантує своїм захисникам, і закінчуючи складнощами в оформленні статусу учасника бойових дій.**

Щоб припинити цю ганебну практику та змусити чиновництво сумлінно виконувати свою роботу, ми будемо інформувати мобілізованих земляків, на що вони мають звернути увагу, допомагати в оформленні необхідних документів та, якщо треба, відстоювати їх права в суді.

Ті хто захищає державу мають бути впевнені що держава також захищає їх та їхні родини.

**_З питань оформлення пільг та статусу учасника бойових дій звертайтесь до громадської приймальні народного депутата України Павла Різаненка за адресою:_** м.Бровари, вул. Гагаріна, буд. 16, офіс 39 (3-й поверх); тел. (04594) 3-60-83, (067) 235-93-92 смт Баришівка, вул. Леніна, буд. 20, кабінет 4; тел. (067) 214-67-62

ЮРИДИЧНА ПАМ'ЯТКА

**Мобілізовані для участі в АТО мають право на:**

- отримання статусу учасника бойових дій (за умови безпосередньої участі в АТО);
- грошове забезпечення в повному обсязі на рівні військовослужбовців контрактної служби. В тому числі на премію, щомісячну додаткову грошову винагороду за безпосередню участь в антитерористичних операціях та здійсненні заходів із забезпечення правопорядку на державному кордоні;
- зарахування часу перебування на військовій службі до страхового стажу, стажу роботи за спеціальністю, а також до стажу державної служби;
- збереження місця роботи, посади, середнього заробітку на підприємстві незалежно від підпорядкування та форм власності. Одночасно вони отримують грошове забезпечення як військовослужбовці;
- виплату **одноразової грошової допомоги** **у випадку інвалідності** або **втрати працездатності;**
- безкоштовне лікування при пораненні та контузії;
- надання відстрочки по виконанню зобов’язань за кредитними та іпотечними зобов’язаннями, нарахування відсотків, штрафів, пені, інших обов’язкових платежів за такими зобов’язаннями припиняється, до моменту демобілізації таких громадян;
- одноразову грошову допомогу, яка виплачується в день демобілізації.

**Статус учасника бойових дій передбачає:**

- першочергове забезпечення житлом та першочергове відведення земельних ділянок для індивідуального житлового будівництва, садівництва і городництва;
- 75-процентна знижка плати за користування житлом (квартирна плата) в межах норм, передбачених чинним законодавством та за користування комунальними послугами та скрапленим балонним газом для побутових потреб;
- пільги зі сплати податків, зборів, мита та інших платежів до бюджету;
- безплатний проїзд усіма видами міського пасажирського транспорту, а також залізничним і водним транспортом приміського сполучення та автобусами приміських і міжміських маршрутів;
- переважне право на залишення на роботі при скороченні чисельності чи штату працівників;
- одержання пільгової позики на будівництво або капітальний ремонт жилих будинків або на придбання дачних будинків і благоустрій садових ділянок;
- безплатне одержання ліків та виробів медичного призначення за рецептами лікарів;
- безоплатне забезпечення санаторно-курортним лікуванням або одержання компенсації вартості самостійного санаторно-курортного лікування;
- право на позаконкурсний вступ до навчальних закладів.
