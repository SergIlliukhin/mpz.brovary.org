---
title: "Газету \"Вести\" друкують у Броварах, або Про російську пропаганду в нашому місті"
date: 2015-10-01
author: 
  username: "trydence"
  display_name: "Дмитро Карпій"
categories: 
  - "kolonka-avtora"
tags: 
  - "visti"
  - "vesty"
  - "vydannya"
  - "gazeta"
  - "drukarnya"
  - "tov-syndykat"
  - "torgmash"
coverImage: "wp-content/uploads/2015/10/12042842_893013697441388_6783318397656240995_n.jpg"
---

**Щоденну безкоштовну газету "Вести", яку звинувачують у поширенні численних тез російської пропаганди, друкує ТОВ "Український газетний синдикат", типографія якого розташована на території заводу "Торгмаш". Про це довідались київські активісти Громадянського руху "Відсіч". Не заперечують співпрацю із броварською друкарнею й у самій газеті.**

Як розповідають активісти "Відсічі", які регулярно моніторять поширення та досліджують вміст випусків видання "Вести", у київських номерах у реквізитах зазначають декілька друкарень. У вересні молоді люди помітили, що одна з них розташована у Броварах. Як вказує на останній сторінці саме видання, наклад виготовляють на ТОВ "Український газетний синдикат" за адресою: **місто Бровари, вул. Красовського, 16-б**.

\[caption id="attachment\_46735" align="aligncenter" width="600"\][![Вести_Бро](https://mpz.brovary.org/wp-content/uploads/2015/10/Vesty_Bro.jpg)](https://mpz.brovary.org/wp-content/uploads/2015/10/Vesty_Bro.jpg) Скан-копія: "Відсіч".\[/caption\]

Це - територія заводу "Торгмаш". Нині на його потужностях працюють багато різних підприємств. Про газетну друкарню в одному із цехів знають давно і не з чуток. Тут друкує своє видання Центральна спілка споживчих товариств України, більш відома як "Укоопспілка". Назва газети - "Вісті..." Попри неймовірну схожість іменувань "Вісті..." та "Вести", це, найпевніше, всього-на-всього збіг. Але, можливо, таку друкарню підібрали навмисне, щоби у сторонніх виникало менше уваги та підозр.

\[caption id="attachment\_46737" align="aligncenter" width="600"\][![Вєсті_вікімапія_RioSaeba](https://mpz.brovary.org/wp-content/uploads/2015/10/Vyesti_vikimapiya_RioSaeba.jpg)](https://mpz.brovary.org/wp-content/uploads/2015/10/Vyesti_vikimapiya_RioSaeba.jpg) Завод "Торгмаш". Праворуч - ймовірний цех, де друкують "Вести". Фото: RioSaeba.\[/caption\]

\[caption id="attachment\_46740" align="aligncenter" width="600"\][![Торгмаш_Вісті...](https://mpz.brovary.org/wp-content/uploads/2015/10/Torgmash_Visti....jpg)](https://mpz.brovary.org/wp-content/uploads/2015/10/Torgmash_Visti....jpg) Карта: Google Map. Позначення: Вікімапія.\[/caption\]

Варто зазначити, що в типографії по Красовського, 16-б (іноді фігурує під номером "16") друкують немало іншої поліграфічної продукції, в тому числі й газет. Більшу увагу привертає саме товариство - "Український газетний синдикат". Інформації про цю компанію у вільному доступі небагато. Як випливає із [випуску](https://irc.gov.ua/upload/bulletin_313_8-2015.pdf) Бюлетеня державної реєстрації юридичних осіб та фізичних осіб-підприємців, товариство зареєстрували 18 березня цього року. Його офіс розташований **у Києві - на вулиці Вишгородській, 4**.

[![Вишгородська, 4](https://mpz.brovary.org/wp-content/uploads/2015/10/Vyshgorodska-4.jpg)](https://mpz.brovary.org/wp-content/uploads/2015/10/Vyshgorodska-4.jpg)

Як [зазначають](https://printus.com.ua/article/read/2597) у "Соціальній мережі поліграфістів", компанію утворили власники PrintStore Group і "Хімджест" - **Володимир Павловський** і **Олександр Шаповалов**. Завідуючий броварською типографією - **Віктор Власюк**. Варто зазначити, що інформації про компанії, в тому числі і про "синдикат", не вдалося знайти у [Єдиному державному реєстрі](https://irc.gov.ua).

Про друк газети "Вести" трохи більше розповіли у самому виданні. Представник департаменту поширення, який назвався **Олексієм Федовим**, зізнався, що "Вести" справді друкували на броварських потужностях. Але лише до кінця вересня - із 1 жовтня співпрацю нібито припинили. Водночас, про обсяги накладів представники цього "ЗМІ" не стали розповідати.

Про те, чи друкують газету саме для Києва і чи тільки для нього, у "Вєстях" також не зізналися. Водночас, зі слів активістів "Відсічі", броварську типографію в реквізитах гезети вони помітили саме на тиражах, які поширюють у столиці.

Про те, чи планують розповсюджувати "Вести" у Броварах, Олексій Федов запевнив, що принаймні до кінця року - ні. А от прес-секретар видання розповіла, що наразі "Вести" поширюють лише у найбільших містах України, але в майбутньому планують розширюватись. Поки що примірники можна придбати вроздріб у деяких кіосках Броварів.

Нагадаю, що газета "Вести" стала найскандальнішим виданням в Україні за останні роки. Медіаексперти та журналісти неодноразово доводили, що матеріали цього ЗМІ [порушують журналістські стандарти](https://www.telekritika.ua/kontent/2015-02-27/104278), газета [поширює тези російської пропаганди](https://osvita.mediasapiens.ua/trends/mediacriticism/vesti_translyuyut_rosiysku_propagandu_kilkisne_dovedennya/) та [джинсу](https://vybory.mediasapiens.ua/2015/09/25/sposterihachi-opory-vyyavyly-dzhynsu-v-hazeti-vesty/), послідовно створює негативний образ суспільно-політичної реальності в Україні тощо. На цьому тлі із 2014 року проти "Вєстєй" стали проводити акції протесту різні представники громадськості .

2015 року Комітет Верховної Ради України з питань національної безпеки і оборони визнав діяльність видання такою, що становить загрозу національній безпеці України, дестабілізує суспільну ситуацію та створює сприятливий фон для російської агресії. А Служба безпеки України намагалась закрити видання за непрозоре фінансування. Втім, марно. Лишилась надія, що нещодавно ухвалений закон про прозорість медіавласності дозволить поставити крапку на російській пропаганді всередині країни.

**Головне зображення - "Відсіч"**
