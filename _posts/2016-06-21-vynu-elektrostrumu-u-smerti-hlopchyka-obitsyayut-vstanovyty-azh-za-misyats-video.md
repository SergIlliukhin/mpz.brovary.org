---
title: "«Вину» електроструму у смерті хлопчика обіцяють встановити аж за місяць - ВІДЕО"
date: 2016-06-21
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "datsenko"
  - "elektrika"
  - "zagibel"
  - "zemsnaryad"
  - "novini"
  - "ozero"
  - "pekarnya"
  - "priozerniy"
  - "smert"
  - "strum"
  - "trup"
  - "fialkovskogo"
coverImage: "wp-content/uploads/2016/06/NjHQB3OH-y8.jpg"
---

**14-річний Владислав Даценко, який позавчора не виплив із озера на Пекарні, загинув унаслідок удушення від утоплення. Однак, це не виключає, що смерті міг посприяти електричний удар. Про такі попередні висновки повідомили броварські судмедексперти та поліція. Остаточні результати мають встановити на рівні області – за місяць, а то й пізніше.**

[Нагадаємо](https://mpz.brovary.org/v-ozeri-na-pekarni-zagynula-dytyna-mozhlyvo-vdarylo-strumom-vid-zemsnaryadu/), що 19 червня Владислав Даценко разом із друзями відпочивав на озері Фіалковського, що у парку «Приозерному». Як розповідають свідки, після одного зі стрибків у воду хлопець не виплив. Згодом його довго шукали. Тіло знайшли під металевими діжками, які тримають електричний кабель для земснаряду. Механізм уже тривалий час виконує [роботи із розчищення дна озера](https://mpz.brovary.org/vodohreshha-2016-stan-ozera-na-pekarni-neprydatnyj-dlya-kupannya/).

Свідки одразу після смерті повідомили, що підліток загинув від удару струму. Вони, зокрема, вказували на те, що місцями кабель повністю заглиблений у воду. До того ж, у нього пошкоджена ізоляція, де-не-де навіть видно метал.

_Журналісти ТСН також побачили пошкоджену ізоляцію кабелю_

<iframe src="https://www.youtube.com/embed/suxVeYdeBxo" width="420" height="315" frameborder="0" allowfullscreen="allowfullscreen"></iframe>

Про те, що в озері того дня справді «пробивало» струмом, засвідчили декілька відпочивальників. Однак, попри все, мешканці міста після трагедії продовжують купатися в озері.

Як ідеться в сюжеті ТСН, за фактом загибелі хлопчика в поліції відкрили кримінальне провадження. Вже сьогодні нашим журналістам правоохоронці повідомили попередні результати розтину тіла. Як розповів начальник слідчого відділу броварської поліції **Євген Тетерук**, підліток загинув від «_механічної асфіксії внаслідок утоплення у воді_».

Судмедексперти броварського моргу пояснили, що ці результати не остаточні. До того ж, вони не виключають, що вплив струму міг бути. Хлопець загинув від утоплення, але чи отримав до цього він електричний удар від кабелю земснаряду, наразі не відомо.

\[caption id="attachment\_57577" align="aligncenter" width="600"\][![Без імечані](https://mpz.brovary.org/wp-content/uploads/2016/06/Bez-imechani.jpg)](https://mpz.brovary.org/wp-content/uploads/2016/06/Bez-imechani.jpg) Силовий кабель до земснаряду, кадр ТСН\[/caption\]

І в поліції, і в морзі зазначають, що остаточну причину смерті має з’ясувати експертиза на рівні Київської області. Зокрема, потрібен аналіз крові, який вкаже на наявність електричного удару. Результати цієї експертизи обіцяють не скоро – за місяць, а то і довше.

Слід нагадати, що в озері Фіалковського роками діє заборона на купання – зокрема, через погане облаштування та незадовільні санітарно-епідеміологічні умови. Сьогодні, під час оперативної наради в заступника міського голови, керівник броварської санстанції **Віталій Прокопенко** повідомив: наразі стан озера значно погіршився, існує загроза зараження кишковою паличкою.

Заступниця міського голови **Лариса Виноградова** вину за порушення дітьми заборони купатися у броварських водоймах покладає на батьків. Мовляв – місто постійно проводить інформаційну роботу через навчальні заклади, поблизу озера на Пекарні встановлені попереджувальні таблички тощо.
