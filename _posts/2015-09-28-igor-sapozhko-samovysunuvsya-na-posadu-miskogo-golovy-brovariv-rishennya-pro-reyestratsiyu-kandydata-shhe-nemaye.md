---
title: "Ігор Сапожко \"самовисунувся\" на посаду мера Броварів. Рішення про реєстрацію кандидата ще немає"
date: 2015-09-28
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "vibir-redaktsiyi"
  - "kandydat-v-mery"
  - "mistsevi-vybory-2015"
  - "novini"
  - "sapozhko"
---

**Діючий мер Броварів Ігор Сапожко вчора подав до ТВК документи про реєстрацію кандидатом на міського голову у порядку самовисування. Про це у фейсбук-групі "Бровари" [повідомив](https://www.facebook.com/groups/brovary/permalink/1113526782010620/) народний депутат Павло Різаненко. Також цю інформацію сьогодні підтвердили "Маєш право знати" у Броварській виборчій комісії і зазначили, що рішення про його реєстрацію ще немає.** 

Як розповіли члени виборчої комісії, рішення про реєстрацію кандидата **Сапожка І. В.** ще не ухвалювали, мають на це ще два дні. В ТВК чекають на подання інших кандидатів, щоб потім скликати засідання й прийняти хоча б кілька постанов одночасно. "_Ми ж не можемо збирати всю комісію по кожному поданню окремо_", - зазначили у ТВК. За словами **Різаненка**, Ігор Сапожко заніс пакет документів особисто: "_По закону іншої процедури для самовисуванця немає_".

Станом на сьогодні ТВК [зареєструвало всього двох кандидатів](https://mpz.brovary.org/vyborcha-komisiya-zareyestruvala-dvoh-kandydativ-u-mery-brovariv-yaroshenko-ta-sauka/) на посаду міського голови Броварів - **Олександру Ярошенко** (самовисування) та **[Андрія Саука](https://mpz.brovary.org/andriy-sauk-brovari-kompaktni-tut-mozhna-stvoriti-rayske-misto-yakshho-vlada-perestane-krasti/)** (партія "[Демократичний альянс](https://www.facebook.com/demalliancebrovary)"). Третім поданням стали документи Ігоря Васильовича. Інші кандидати поки не зробили офіційних кроків для участі у цьогорічних виборчих змаганнях за найважливішу посаду місцевого самоврядування Броварів. Останній термін для подання пакету документів спливає **30 вересня**, після чого у ТВК буде три дні для ухвалення рішення про реєстрацію або відмову у реєстрації кандидата.

> Нагадаємо, Ігор Сапожко був обраний мером Броварів на місцевих виборах у 2010 році. Тоді кандидатом на міського голову його висунула **Партія регіонів**. За підсумками голосування він [набра](https://brovary.wordpress.com/2011/08/30/%D0%B2%D0%B8%D0%B1%D0%BE%D1%80%D0%B8-%D0%BC%D0%B5%D1%80%D0%B0/)в **11 397** голосів, що становило **40,9%** від кількості виборців, що прийшли на дільниці. На момент виборів він два роки був виконуючим обов'язки міського голови: після дострокової відставки Віктора Антоненка саме він як секретар міської ради перебрав на себе повноваження мера. Слід сказати, що у 2006 році Ігор Сапожко став депутатом Броварської міської ради по списку партії "Блок Юлії Тимошенко".
