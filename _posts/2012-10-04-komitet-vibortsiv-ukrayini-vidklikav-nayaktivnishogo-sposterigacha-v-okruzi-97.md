---
title: "Комітет виборців України відкликав найактивнішого спостерігача в окрузі №97"
date: 2012-10-04
author: 
  username: "pravoZnaty"
  display_name: "Маєш право знати"
tags: 
  - "vibir-redaktsiyi"
  - "vibori-2012"
  - "kachor"
  - "kvu"
  - "nastup"
  - "novini"
  - "ovk"
  - "okrug-97"
  - "sposterigachi"
coverImage: "wp-content/uploads/2012/10/KVU.jpg"
---

[![](https://mpz.brovary.org/wp-content/uploads/2012/10/KVU.jpg "КВУ")](https://mpz.brovary.org/wp-content/uploads/2012/10/KVU.jpg)**Комітет виборців України** відкликав координатора Громадянської кампанії «Наступ» **Андрія Качора** з посади офіційного спостерігача у виборчому окрузі №97. Відповідну заяву КВУ направив до окружної виборчої комісії №97, котра на своєму засіданні задовольнила прохання КВУ та позбавила Качора статусу офіційного спостерігача. Про це йдеться в інформаційному повідомленні «**Наступу**».

Нагадаємо, що координатор ГК «Наступ» Андрій Качор, в якості спостерігача в окружній виборчій комісії зафіксував та оприлюднив немало важливих фактів, зокрема котрі стосувались спроб ОВК сфальсифікувати власні документи та перешкодити  законній діяльності представникам опозиційних сил.

<iframe src="https://www.youtube.com/embed/NMvGHIi5IMY" frameborder="0" width="560" height="315"></iframe>

Найбільшого ж розголосу набули інциденти, пов’язані з попереднім головою ОВК № 97 **Максимом Ситєнковим**, відомого фальсифікаціями виборів в Обухові та Вишневому. Качор систематично оприлюднював відеодокази протизаконної діяльності Ситєнкова, після чого голова ОВК приходив на засідання виключно із «супроводом».

<iframe src="https://www.youtube.com/embed/FbgakiHwtnI" frameborder="0" width="560" height="315"></iframe>

Цим «супроводом» виявились невідомі молодики кримінальної зовнішності, котрі відкрито погрожували журналістам, спостерігачам  та кандидатам в депутати фізичною розправою. Незадовго після публікацій цих відео та в результаті тиску громадськості та журналістів Ситєнков (якого в Броварах вже почали називати «підрахуєм») написав заяву про відставку.

<iframe src="https://www.youtube.com/embed/GNNtcnhNhXw" frameborder="0" width="420" height="315"></iframe>

Після цього у Броварах призначено нового голову ОВК, **Юліана Волошина**, котрий також розпочав свою діяльність на посаді з численних порушень. Заява КВУ про відкликання Качора була оприлюднена та проголосована на одному з перших засідань під головуванням Волошина. Андрій Качор вважає, що Комітет виборців України позбавив його статусу спостерігача під тиском влади.

Як підкреслив вже колишній офіційний спостерігач,  у своїй діяльності в ОВК він не дав жодного приводу, аби спонукати КВУ відкликати його. _«Я жодного разу не порушив закон чи статут Комітету виборців України. Мої дії були направлені виключно на фіксацію виборчого процесу та контроль за ним. Це дійсно впливало на членів виборчої комісії, під прицілом камери вони вже не так нахабно порушували закон і це давало певні позитивні результати. Дуже дивно, що це виявилось причиною для КВУ відкликати мене»._

_«КВУ жодним чином не прокоментував таку свою позицію, хоча це було б дуже цікаво, адже я очевидно був найактивнішим спостерігачем від КВУ по цьому округу»,_ - заявив координатор «Наступу». _«От саме ця активність, на моє переконання, і стала причиною, чому Черненко і Ко позбавили мене статусу офіційного спостерігача»._

На переконання Качора, Комітет виборців України вже встиг себе дискредитувати як незалежного арбітра, адже сьогодні КВУ, фактично, підіграє владі. _«Подумайте самі: таких брудних виборів Україна ще не бачила. Цей бардак відбувається вже зараз, і можна тільки уявити, що нас очікує в найближчий місяць. Як коментує ситуацію КВУ? Та, практично, ніяк! Складається враження, що Черненко свідомо закриває очі на передвиборче беззаконня. Більше того: КВУ ще й позбувається найактивніших спостерігачів, котрі ефективно протидіють фальсифікаціям. Це парадокс, але, на жаль, це факти»,_ - зазначив Качор.
