---
title: "Куди втік «супермер» Сапожко?"
date: 2013-03-27
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "vibir-redaktsiyi"
coverImage: "wp-content/uploads/2013/03/SUPERMER.jpg"
---

[![SUPERMER](https://mpz.brovary.org/wp-content/uploads/2013/03/SUPERMER.jpg)](https://mpz.brovary.org/wp-content/uploads/2013/03/SUPERMER.jpg)Перечитуючи таймлайн в соцмережах, де мало не кожне третє повідомлення ось вже кілька днів стосується снігового колапсу в Києві, автор мимоволі радів, що все ж таки, не зважаючи ні на що (а точніше – усупереч всьому) Бровари вийшли із ситуації більш-менш нормально. Техніка, хоч її було і явно недостатньо, але все ж працювала, вулиці уникли паралічу, а повідомлення про якісь екстремальні випадки на очі не потрапляли. Проте дуже скоро з'ясувалось, що таке враження виявилось досить поверховим і продиктоване передусім порівняннями з суцільно завмерлим Києвом.

Варто було копнути глибше, у двори та провулки, як «все стало на свої місця». Особливо, коли минуло кілька днів, ситуація з екстремальної стала просто важчою, ніж зазвичай і місто мало б поступово оговтатись. Утім сталося все з точністю до навпаки.

Напевно, прийнявши погоду як непереборну данність, комунальники навіть розчищеними шляхами перестали вивозити сміття. В окремих випадках ставалось щось взагалі незрозуміле: сміттєві баки спорожнювали, а потім просто… викидали. Саме так – не ставили на місце, а викидали на проїжджу частину, як пусту пачку цигарок. Подібного не було ні при снігопадах, ні без них. Складалось враження, що катастрофа з вулиць різко перекочувала в голови комунальників.

**Сміттєві баки між будинками вул. М. Лагунової, 7 та 7а. Під'їзні шляхи до баків розчищено.**

[![DSC_0296](https://mpz.brovary.org/wp-content/uploads/2013/03/DSC_0296.jpg)](https://mpz.brovary.org/wp-content/uploads/2013/03/DSC_0296.jpg)

 

**Сміттєві баки між будинками №9 та №7а на вул. Марії Лагунової після розвантаження просто покидали, як пусті бляшанки**

[![9FlDomf1vV4](https://mpz.brovary.org/wp-content/uploads/2013/03/9FlDomf1vV4.jpg)](https://mpz.brovary.org/wp-content/uploads/2013/03/9FlDomf1vV4.jpg)

[![a-9oszSlQCE](https://mpz.brovary.org/wp-content/uploads/2013/03/a-9oszSlQCE.jpg)](https://mpz.brovary.org/wp-content/uploads/2013/03/a-9oszSlQCE.jpg)

Пізніше почало ставати зрозуміло, що ж коїться з Броварами. Комунальний «армагєдєц» був викликаний не стільки негодою, скільки… реформою ЖКГ, що її нині проводить в місті влада, бо кращого моменту, звісно, придумати було неможливо. Реформа, крім всього іншого, передбачала радикальне скорочення працівників комунальних служб (акурат після їхнього професійного свята): від шоферів сміттєвозів до працівників ЖЕКів. Ось що, зокрема, пишуть броварчани на Фейсбуці:

> "...сегодня был в ЖЕК №2 (р-н Торгмаш) - всех сократили и помещение забирают ([как и у детского клуба Энтузиаст который находится рядом](https://mpz.brovary.org/udar-i-gromada-brovariv-protestuvali-proti-zakrittya-klubu-entuziast/)). Всех из ЖЕка перемещают в одну комнату рядом в здании, Энтузиаст - вообще ликвидируют. Женщина пришла оставить заявку - так ей сказали , остался только один мастер - всех остальных сократили, но он сейчас в больнице с воспалением легких. Заявку даже принять некому.... За что **повышают тарифы,** пока что не ясно..."

Як, я не згадав про підвищення тарифів? Дивно. Напевно тому, що не знав. Принаймні – не мав знати. Тому що сьогоднішнє засідання виконкому, де прийняли це [«убойне» для броварчан рішення](https://mpz.brovary.org/brovarska-vlada-tayemno-pidvishhila-tarifi-na-zhkg/), мало відбутись під завісою таємниці – принаймні цього так бажали чиновники, що тримали в секреті інформацію про виконком аж до початку засідання і навіть під час нього.

Підвищення тарифів на тлі тон невивезеного сміття, що поки ховається під сніговим масивом, а потім попливе вулицями разом з річками води виглядає як «контрольний постріл в голову» житлово-комунальній реформі по-броварськи. Часом здається, що місцева влада навмисно вичікувала момент найскладніших погодних умов, аби в пік аномальних снігопадів розформувати ЖЕКи, звільнити водіїв сміттєвозів і підвищити тарифи на власну бездіяльність. Якщо це не знущання над броварчанами, то що тоді – знущання?

А ось що: вінцем «турботи про кожного» стало зникнення з міста його голови. Вочевидь, побачивши як Бровари вкривається рекордними опадами, Ігор Васильович Сапожко за прикладом свого столичного колеги Попова банально «звалив» куди подалі. І якщо київський гауляйтер повернувся до міста відразу після футболу, то броварський візаві вирішив «закріпити успіх» і просто призначив виконуючим обов’язки мера свого заступника Андрєєва, який вже продемонстрував «антикризову майстерність» під час страйку «Чистих матеріалів». Зрештою, треба ж хоч в чомусь бути «крутіше» за столицю - хоча б в цинізмі та висоті тієї гори, з якої Сапожко в цьому випадку наплював на броварчан.

> За результатами опитування читачів "Маєш право знати" на нашому сайті та на сторінці Вконтакте, броварчани станом на 21:00 27 березня так оцінили роботу комунальних служб міста в умовах аномального снігопаду:
> 
> Комунальники проявили себе чудово - 8%
> 
> Влада впоралась більш-менш - 22%
> 
> Влада відреагувала погано - 28%
> 
> **Влада кинула людей напризволяще - 34%**
> 
> Важко сказати - 7%

Враховуючи все це, броварчанам треба вбити собі в голову просту істину: ми нікому (а особливо владі) не потрібні окрім самих себе і «спасіння утопаючих – справа рук самих утопаючих». Остання теза буде особливо актуальною вже зовсім скоро, коли «весна переможе», а сніг перетвориться на воду. Хто хоче – може чекати «супермера» на «білому коні» (чи то пак – човні), а хто ще лишається реалістом – терміново і по максимуму вивозьте сніг з під власних помешкань, шукайте пристрої для відкачування води, засоби обеззараження і гумові чоботи. Останніх, до речі, як в Броварах, так і в Києві вже важко знайти та й ціна на них підскочила майже втричі.

Ну і, звісно, готуйтесь до «покращених» платіжок за комуналку. Адже чим гірше влада виконуватиме свої функції – тим дорожче це нам коштуватиме. В усіх розуміннях.

_Фотоколаж [Павла Зуб'юка](http://www.facebook.com/photo.php?fbid=10151580768852323&set=a.10150633273547323.447457.531332322&type=1&theater) feat. Андрій Качор_
