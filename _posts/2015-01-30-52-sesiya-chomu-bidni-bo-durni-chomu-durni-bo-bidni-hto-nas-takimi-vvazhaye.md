---
title: "52 сесія. Чому бідні – бо дурні, чому дурні – бо бідні, або хто нас такими вважає?"
date: 2015-01-30
author: 
  username: "simutin"
  display_name: "Роман Сімутін"
categories: 
  - "kolonka-avtora"
tags: 
  - "brovary"
  - "vibir-redaktsiyi"
  - "park"
  - "simutin"
  - "sesiya"
coverImage: "wp-content/uploads/2014/08/Park-Peremoga.jpg"
---

**[![Парк Перемога](https://mpz.brovary.org/wp-content/uploads/2014/08/Park-Peremoga.jpg)](https://mpz.brovary.org/wp-content/uploads/2014/08/Park-Peremoga.jpg)Є така українська приказка: "Чому бідні – бо дурні, чому дурні – бо бідні!" Засідання 52-ої позачергової сесії стало яскравою демонстрацією цієї народної мудрості.** **Рішення, за які сьогодні проголосували депутати Броварської міськради, затьмарили навіть питання про встановлення місцевих податків. Чому? Поясню.**

**Проект рішення № 7** - "Про внесення змін до "Міської програми по будівництву та реконструкції магістральних вулиць загальноміського призначення на 2008 – 2015 роки". План видатків на ремонт та реконструкцію по вул. Київська на 2015 рік склав **12 млн. грн.** Вже освоєно **31 млн. грн.** Хто бачив звіт за використані кошти? Правильно, ніхто. Зате всі бачили, як по цій вулиці під час снігопадів закатували асфальт, який знову реконструюють.

Але свого апофеозу депутати досягли, проголосувавши за **проект рішення №9** \- "Про внесення змін до Міської програми утримання та розвитку об’єктів житлово-комунального господарства на 2011-2015 роки". Цим рішенням вони затвердили суму на будівництво пішохідних доріжок та тротуарів в парку «Перемога» на суму... **4,8 млн. грн!** А  тим часом на ремонт під’їздів якихось **1,5 млн. грн**. А перед тим, розглядаючи **проект рішення №5** - "Про затвердження міської Програми "Організація харчування в комунальних загальноосвітніх навчальних закладів міста Бровари на 2015-2018 роки" - ледве не під лупою перебирали категорії школярів, які мають право на безкоштовне харчування.

Що це за «пир во время чумы и войны»? 5 млн. грн на доріжки та тротуари у парку, коли в країні економічна криза і війна?!

Тож чи потрібно щось змінювати, вирішуйте самі.
