---
title: "Вслід за Бреусом: басейном «Схід» керуватиме плавець-рекордсмен Олег Лісогор"
date: 2014-06-25
author: 
  username: "kachor"
  display_name: "Андрій Качор"
tags: 
  - "vibir-redaktsiyi"
  - "novini"
---

**[![924737_3](https://mpz.brovary.org/wp-content/uploads/2014/06/924737_3.jpg)](https://mpz.brovary.org/wp-content/uploads/2014/06/924737_3.jpg)Всесвітньовідомий броварський спорстмен Олег Лісогор днями очолив КП «Оздоровчо-реабілітаційний» центр: комунальне підприємство, на балансі якого перебуває басейн ЗОШ №9 «Схід», котрим ще донедавна де-факто розпоряджався Сергій Федоренко та його ставленики.**

Завітати в [багатостраждальний басейн](https://mpz.brovary.org/?s=%D0%9A%D0%9F+%D0%9E%D0%A0%D0%A6&x=0&y=0) журналістів редакції «МПЗ» спонукали звернення наших читачів та колишніх клієнтів «Феско», які раптово виявились позбавленими можливості відвідувати «Схід» згідно з придбаними абонементами. Ще з початку червня басейн припинив роботу: про це сповіщав небагатослівний аркуш паперу, наклеєних на вхідних дверях: «Басейн тимчасово не працює з технічних причин!». Чоловік на вході до басейну, який, вочевидь є простим охоронцем, пояснив автору цих рядків, що закриття басейну пов’язане з позицією Росії щодо постачання газу. Мовляв, саме через переведення України на передоплату за газ басейн змушений був тимчасово припинити прийом відвідувачів. Однак «Схід» зачинився ще 2-го червня, коли подібної умови з боку «Газпрому» не було, відтак журналісти «Маєш право знати» продовжили пошук відповідей на питання читачів.

[![фото (1)](https://mpz.brovary.org/wp-content/uploads/2014/06/foto-1.jpg)](https://mpz.brovary.org/wp-content/uploads/2014/06/foto-1.jpg)

Яким же було наше здивування, коли виявилось, що в кабінеті директора КП «ОРЦ» тепер працює не [призначений замість депутатки **Людмили Жеребцової Максим Добаш**,](https://mpz.brovary.org/zherebtsovu-tayemno-usunuli-vid-kerivnitstva-komunalnim-baseynom/) а… [всесвітньо відомий олімпієць](http://c-39.biography.on-planet.net/Lisogor_Oleg_Volodimirovich.html) та багаторазовий рекордсмен з плавання **Олег Лісогор!** Олег пояснив нашому кореспонденту причину закриття басейну та пролив світло на ситуацію, в якій сьогодні опинився «Схід».

Як виявилось, припинення роботи басейну дійсно пов’язане з відсутністю газопостачання, однак не через українсько-російську війну. Зі слів новопризначеного директора, КП «ОРЦ» банально не в змозі оплачувати рахунки за газ, позаяк попереднє керівництво [залишило підприємство з великими боргами.](https://mpz.brovary.org/prokuratura-viyavila-porushennya-u-roboti-kp-ozdorovcho-reabilitatsiyniy-tsentr/) Як пояснив Лісогор, саме в день нашого візиту до басейну розпочалась ревізія роботи підприємства з боку податкової, тож не виключено, що незабаром стане відомо, чи вдасться податківцям виявити факти фінансових зловживань, допущені попередніми директорами з команди Федоренка. Що ж стосується самої фірми «Феско», яке [за копійчану суму](https://mpz.brovary.org/zdam-baseyn-v-orendu-nedorogo/) довгі роки орендувало приміщення КП «ОРЦ», то зі слів Олега Лісогора, договір з «Феско» припиняється вже з 1 липня – після цього компанія масажиста Азарова має звільнити приміщення комунального підприємства.

[![Baseyn-KP-ORTS-1](https://mpz.brovary.org/wp-content/uploads/2014/06/Baseyn-KP-ORTS-1.jpg)](https://mpz.brovary.org/wp-content/uploads/2014/06/Baseyn-KP-ORTS-1.jpg)

«Якби басейну увімкнули газ і дали попрацювати хоча б півтора-два місяці, ми б змогли заплатити за газопостачання з прибутку», - пояснює директор «Оздоровчо-реабілітаційного центру». Однак «Київоблгаз» вимагає авансові платежі, а відтак коло замикається. Як запевнив Лісогор, зараз це питання намагаються вирішити на всіх рівнях, аби басейн знову відновив роботу. За словами нового очільника підприємства, «Схід» може знову відкрити двері для броварчан за тиждень-два після відновлення газопостачання. Щойно це станеться – Олег Лісогор обіцяв повідомити редакцію «Маєш право знати».
