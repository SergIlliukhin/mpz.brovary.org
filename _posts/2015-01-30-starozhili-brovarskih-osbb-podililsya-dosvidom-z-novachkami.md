---
title: "\"Старожили\" броварських ОСББ поділилися досвідом з новачками"
date: 2015-01-30
author: 
  username: "tatuuum"
  display_name: "Тетяна Панкратьєва"
tags: 
  - "andriy-sauk"
  - "brovary"
  - "vibir-redaktsiyi"
  - "novini"
  - "osbb"
  - "resursniy-tsentr-osbb"
---

[![IMG_1752](https://mpz.brovary.org/wp-content/uploads/2015/01/IMG_1752.jpg)](https://mpz.brovary.org/wp-content/uploads/2015/01/IMG_1752.jpg)**28 січня ввечері в одній з новобудов міста відбулася лекція-екскурсія** **«Коридорами ОСББ». Ініціаторами виступили ГО «Самопоміч» та Ресурсний центр ОСББ міста Бровари, але фактично зібрав усіх відомий броварський активіст, голова ОСББ Андрій Саук. Зустріч відбувалася саме на території «володінь» Андрія - в холі багатоквартирного будинку по вул. Симоненка, 2А. Зібралося на неї кілька десятків людей, серед яких були як голови та члени правлінь різних броварських ОСББ, котрі ділилися своїм досвідом, так і новачки у справі створення ОСББ. Переважно це були люди, які невдоволені тарифами або роботою свого ЖЕКу і мають бажання змінити наявний стан речей.**

Під час лекційної частини, а по суті жвавої дискусії, піднімалися юридичні, господарські, побутові й навіть психологічні аспекти функціонування ОСББ. Запитання від публіки були зовсім різні: як дуже елементарні, на кшталт «Що таке ОСББ? Як це розшифровується?», так і більш складні, які стосуються певних юридичних нюансів, наприклад, кому належить прибудинкова територія, скільки ОСББ повинно за неї сплачувати та за яким тарифом?

[![ОСББ_9](https://mpz.brovary.org/wp-content/uploads/2015/01/IMG_1784.jpg)](https://mpz.brovary.org/wp-content/uploads/2015/01/IMG_1784.jpg)

Розпочав спілкування головний організатор цього дійства **[Андрій Саук](https://mpz.brovary.org/andriy-sauk-brovari-kompaktni-tut-mozhna-stvoriti-rayske-misto-yakshho-vlada-perestane-krasti/)**.

> Андрій Саук – голова ОСББ будинку по вул. Симоненко, 2А (ЖК «Купава»). Мешкає в Броварах п’ять років, з них вже три роки є головою ОСББ (перші два роки – безкоштовно).

Він переконаний, що наші ЖЕКи - це контори, створені лише для того, аби обманювати та наживатися на мешканцях будинків, тож набагато ефективніше розпоряджатися своїм спільним майном самим.

[![ОСББ_6](https://mpz.brovary.org/wp-content/uploads/2015/01/IMG_1769.jpg)](https://mpz.brovary.org/wp-content/uploads/2015/01/IMG_1769.jpg)

> Треба сказати, що будинок дійсно є спільним майном усіх власників квартир будинку, незалежно від того, обслуговується він ЖЕКом чи ні. Недостатня обізнаність наших громадян в частині своїх прав призводить до того, що вони з якогось дива щось вимагають від ЖЕКів, мера або держави. Пофарбувати їм стіни, зробити ремонт абощо. У той час як це їх майно і їх проблеми. Але деякі люди все ж таки витягли голову з піску і взяли відповідальність в управлінні своїм майном на себе. Хоча, правду кажучи, не тільки в необізнаності або пасивності людей справа. Значно простіше створити ОСББ та почати керувати «з нуля» в новому будинку, зі старими все складніше, а старий житловий фонд наразі значно переважає в структурі українського житла. Але є ОСББ і в таких будинках (в Броварах, зокрема, на Красовського, 12).

Спростовував Андрій і міфи про ОСББ (присутні могли ознайомитися з роздруківкою на цю тему), відповідав на різні питання. Наприклад, чи краще створити ОСББ на декілька будинків, чи на кожен – окремо. Так, Андрій вважає кращим останній варіант, а потім, каже, при бажанні можна об'єднатися в асоціацію. Загалом, окрім конкретних питань, люди цікавилися чітким механізмом створення ОСББ, покроковою інструкцією, навіть просили зробити їм розсилку з корисною інформацією на електронну пошту.

Потім слово перейшло «старожилу» в справі створення ОСББ у Броварах – **Озимай Тетяні Петрівні**.

> Озимай Тетяна Петрівна - голова ОСББ будинку по Кірова, 28 (забудовник - компанія "Атлант"). Колишній заступник начальника управління ЖКГ Броварської міськради.

[![ОСББ_4](https://mpz.brovary.org/wp-content/uploads/2015/01/IMG_1762.jpg)](https://mpz.brovary.org/wp-content/uploads/2015/01/IMG_1762.jpg)

_«Створити ОСББ найбільш реально, коли в будинку трапляються якісь проблеми»_, - вважає Тетяна Петрівна. - _Як, наприклад, на Короленка, 66А, коли там на Великдень відімкнули воду на три дні. Тож жильці швиденько згуртувалися і створили ОСББ - і вже п’ять років добре себе почувають. А коли в будинку все більш-менш у порядку, то «розкачати» мешканців на створення ОСББ дуже важко, бо близько 70% людей - пасивні, яких все влаштовує»_. Наголосила вона і на тому, що на початку має бути сформована ініціативна група, з декількох людей, краще осіб з 15, бо «один у полі не воїн».

[![ОСББ_1](https://mpz.brovary.org/wp-content/uploads/2015/01/IMG_1711.jpg)](https://mpz.brovary.org/wp-content/uploads/2015/01/IMG_1711.jpg)

Торкнулися в бесіді й питання кворуму. Як відомо, для створення ОСББ треба зібрати на загальні збори більше 50% власників квартир (50% + 1) – тільки тоді збори вважаються правомочними. Розробляється статут, оформлюється протокол установчих зборів, а потім і реєструється ОСББ, отримує печатку, відкриває в банку рахунок, вноситься до Реєстру неприбуткових організацій. І все: тепер ОСББ може керувати справами будинку, а власники квартир виконують рішення, які прийняті членами правління. Але це лише формально. Якщо в будинку існує сильна опозиція, наголошували голови броварських ОСББ, то діяльність ОСББ буде нестерпною, бо такі мешканці будуть судитися, не платити за послуги і всіляко вставляти палки в колеса. Тому навчені власним досвідом радять знаходити спільну мову з кожним.

І це цілком реально і правильно, вважає Андрій Саук. Так, наприклад, що стосується оплати, то боржники існують завжди і всюди, але завдяки його ефективній політиці як голови ОСББ, в його будинку показник неплатежів становить наразі 8% (це дуже мало, бо середні показники – 20%). _«Потрібно розмовляти з людьми, переконувати, наводити приклади, запрошувати колег з інших ОСББ, одним словом намагатися порозумітися»,_ - каже Андрій.

Але все одно, як би ефективно ви не керували, все одно знайдуться невдоволені і звинуватять вас у чомусь, попереджають виступаючі. Тож радять до цього готуватися як до невід’ємної частини роботи будь-якого організатора та управлінця.

З іншого боку, Андрій Саук розказав, що за роки головування в ОСББ, він заробив певний авторитет, і люди йому зараз довіряють безоглядно, часто звертаються з будь-яких питань, навіть щодо вирішення проблем з галасливими сусідами.

Виступала на зустрічі також **Галина Миколаївна Котляр**.

> Галина Миколаївна Котляр - голова правління ОСББ новобудови по Красовського, 8Б (ЖК «Атлант»). А мешкає вона по Шевченка 4А і є там членом правління ОСББ.

[![ОСББ_10](https://mpz.brovary.org/wp-content/uploads/2015/01/IMG_1829.jpg)](https://mpz.brovary.org/wp-content/uploads/2015/01/IMG_1829.jpg)

Жінка багато розповідала про свій досвід участі в керуванні ОСББ, в тому числі реальні приклади з так би мовити негативної практики. Прозвучала з її вуст пізнавальна історія про те, як з їх ОСББ судився один мешканець, а також про те, що про загальні збори повідомляти потрібно усіх мешканців офіційно листом з повідомленням і таке інше. Галина Миколаївна не радила ходити по квартирах одному, краще групою 2-3 особи, бо одного разу її мало не побили. Також зазначила, що велика кількість людей в правлінні неефективна. _«На «свічку» достатньо 5 осіб, а для секційних будинків – по 3 людини на секцію»_, – вирішили присутні управителі ОСББ.

Згадали голови броварських ОСББ і про таку перевагу, як відкритість і прозорість ОСББ. Кожен власник квартири може ознайомитися з рухом коштів та залишками на рахунках. У деяких будинках навіть вивішують щомісяця звіти в холі. Від ЖЕКу, звичайно, такого добитися просто нереально, як і дізнатися обгрунтування тих чи інших тарифів.

[![ОСББ_8](https://mpz.brovary.org/wp-content/uploads/2015/01/IMG_1774.jpg)](https://mpz.brovary.org/wp-content/uploads/2015/01/IMG_1774.jpg)

[![ОСББ_2](https://mpz.brovary.org/wp-content/uploads/2015/01/IMG_1712.jpg)](https://mpz.brovary.org/wp-content/uploads/2015/01/IMG_1712.jpg)

Торкалися і «слизької» теми огорожі довкола багатоповерхівок. З одного боку, паркан, який раптово виріс на вчора ще вільній вулиці, нікого не радує, і завжди є невдоволені такими рішеннями, вони скаржаться і борються проти парканів. З іншого боку, мешканці будинків з ОСББ не бачать іншого способу вберегти своє майно, передовсім автомобілі, що вони залишають на ніч під вікнами у дворі.

Після майже двогодинної бесіди Андрій Саук провів для усіх охочих коротеньку екскурсію будинком. Головною темою стало освітлення на поверхах. Андрій порахував, що зі зміною ламп споживання електроенергії в коридорах скоротилося в 10 разів. Наразі витрати становлять 1кВт у годину у всьому будинку. Лампи змінили на діодні (з 40-ватних на 8-ватні). Витратили 25 тисяч гривень, а 34 – вже зекономили.

[![ОСББ_12](https://mpz.brovary.org/wp-content/uploads/2015/01/IMG_1854.jpg)](https://mpz.brovary.org/wp-content/uploads/2015/01/IMG_1854.jpg)

[![ОСББ_11](https://mpz.brovary.org/wp-content/uploads/2015/01/IMG_1850.jpg)](https://mpz.brovary.org/wp-content/uploads/2015/01/IMG_1850.jpg)

[![ОСББ_13](https://mpz.brovary.org/wp-content/uploads/2015/01/IMG_1856.jpg)](https://mpz.brovary.org/wp-content/uploads/2015/01/IMG_1856.jpg)

Обговорювали і питання датчиків руху, які дають ще додаткову економію, адже в коридорах не потрібне постійне освітлення. На жаль, коридори цього будинку спроектовано так, що в них зовсім немає вікон. В іншому випадку можна було би економити за рахунок денного світла, що проникає через вікна, та встановлення датчиків «день-ніч». До речі, в коридорах будинку було дуже тепло, чи то за рахунок відсутності вентиляції і вікон, чи то за рахунок ефективної політики теплозбереження.

Також Андрій розповідав, що в їх будинку є резервний і ремонтний фонди. Що вони, окрім заміни освітлення, вже робили поточний ремонт, «поштукатурили-пофарбували», купили насоси. Також зазначив, що на баланс ОСББ мешканці взяли лише будинок, без водопровідних комунікацій (інший варіант приніс би більше проблем, ніж користі, бо там багато технічних недоліків).

І наостанок всі бажаючі мали змогу піднятися на дах 21-поверхового будинку й отримати порцію позитивних візуальних вражень від нічних Броварів.

[![ОСББ_14](https://mpz.brovary.org/wp-content/uploads/2015/01/IMG_1863.jpg)](https://mpz.brovary.org/wp-content/uploads/2015/01/IMG_1863.jpg)

[![ОСББ_15](https://mpz.brovary.org/wp-content/uploads/2015/01/IMG_1879.jpg)](https://mpz.brovary.org/wp-content/uploads/2015/01/IMG_1879.jpg)

> Взагалі, ініціатива на кшталт проведеної лекції здається цікавою і потрібною. У першу чергу навіть не отриманням якоїсь інформації, бо все потрібне людина, яка цікавиться питаннями ОСББ, може отримати за 5 хвилин в інтернеті. Але подібні заходи корисні хоча б тим, що люди спілкуються між собою, знайомляться, діляться певним практичним досвідом, мають змогу порадитися та надихаються чиїмось прикладом.

**Фото - Світлани Яцив**
