---
title: "Від Сапожка вимагають негайного скликання сесії з приводу революції"
date: 2013-12-11
author: 
  username: "pravoZnaty"
  display_name: "Маєш право знати"
tags: 
  - "yevromaydan"
  - "vibir-redaktsiyi"
  - "kachor"
  - "novini"
  - "pozachergova-sesiya"
  - "revolyutsiya"
  - "simutin"
  - "sapozhko"
  - "shtab-narodnogo-suprotivu"
---

**[![LsNu3Frxnhk](https://mpz.brovary.org/wp-content/uploads/2013/12/LsNu3Frxnhk.jpg)](https://mpz.brovary.org/wp-content/uploads/2013/12/LsNu3Frxnhk.jpg)Термінового скликання позачергової сесії вимагають від міського голови Броварів Ігоря Сапожка у зв’язку з вибухонебезпечною ситуацією, що склалася в країні. Під час сесії, яка може відбутися вже завтра, 12 грудня, планується розглянути низку звернень до Президента, Уряду, силовиків та Верховної Ради України.**

Про це повідомляє міський осередок партії УДАР Віталія Кличка, броварські депутати якого й звернулися до мера Броварів з вимогою негайного скликання сесії.

У тексті звернення мовиться, що депутатів міської ради необхідно негайно зібрати на сесію  «враховуючи крайню небезпеку, яка нависла над Україною у зв’язку з брутальним і цинічним порушенням громадянських прав під час жорстокої і кривавої розправи спецпідрозділу «Беркут» над мирним «Євромайданом» вночі 30 листопада 2013 року у Києві». Крім того автор звернення до Сапожка, броварський депутат **Роман Сімутін** наголошує, що додатковою причиною скликання сесії є «неспроможність Президента України, органів державної виконавчої влади, правоохоронних органів забезпечити демократичні процеси в державі, а також захистити права, свободи та законні інтереси громадян України».

Під час сесії «ударівці» закличуть своїх колег по міській раді розглянути відразу кілька звернень до центральних органів державної влади, в яких вимагатимуть вжити невідкладних заходів щодо виходу з політичної кризи та покарання винних за силові акції проти мирних демонстрантів. Так, броварські депутати мають дати власну оцінку діям Президента, Кабінету Міністрів та  окремо - міністра внутрішніх справ Захарченка. На розгляд сесії лідер броварського УДАРу Сімутін планує винести питання про вимогу негайної відставки Президента Януковича, складання повноважень Урядом Азарова, призначення дострокових виборів до українського парламенту.

Крім того ініціатори скликання позачергової сесії вимагають розформування спецпідрозділу МВС «Беркут» «як структури, що скомпрометувала себе порушеннями закону та антинародними діями», а від Генпрокуратури – відкриття кримінальних справ проти всіх бійців спецпідрозділу, що брали участь в кривавому розгоні Євромайдану 30 листопада.

<iframe src="//www.youtube.com/embed/XPuf2UQqJ-8" height="315" width="560" allowfullscreen frameborder="0"></iframe>

Окремо на розгляд депутатів буде представлене звернення до керівників ВНЗ припинити репресії проти студентів, які беруть участь в протестних акціях, а натомість тимчасово припинити навчання у вузах та долучатися до загальнонаціонального страйку.

До звернення депутата Романа Сімутіна з вимогою скликати позачергову сесію долучені також підписи броварчан, що їх [збирали на Інформаційно-мобілізаційному пункті «Бровари-Майдан».](https://mpz.brovary.org/brovari-maydan-zbiraye-dopomogu-dlya-mitinguvalnikiv-u-stolitsi-potribni-tepli-rechi-liki-ta-harchi/)

У своєму коментарі «Маєш право знати» один з координаторів Штабу народного супротиву у Броварах **Андрій Качор** зазначив, що технічних складностей зі скликанням сесії протягом доби у міської влади виникнути не може: виконком не раз демонстрував подібну оперативність, коли потрібно було в терміновому порядку проголосувати бюджетні чи земельні питання. Тим більше, що на думку Качора, зараз ситуація в рази важливіша.

_«Перед Сапожком постав дуже серйозний виклик. Виклик великої політичної ваги і такого масштабу, який перед ним в статусі міського голови ще ніколи не стояв. На тлі найпотужніших протестів в історії незалежної України, в умовах, коли абсолютна більшість броварчан підтримує курс на євроінтеграцію та засуджує дії наявної влади, міський голова має простий вибір: або скликати сесію і зберегти залишки своєї легітимності як мера, або ж проігнорувати вимоги громади і навічно отримати статус місцевого гауляйтера на службі диктаторського режиму Януковича. Якщо Сапожко відмовиться зібрати сесію, то цим він разом з Януковичем розділить відповідальність за кривавий розгін мирних студентів 30 листопада, побоїща на Банковій 1 грудня та спроби каральної операції, що сталася в ніч з 10 на 11 листопада на Майдані. Те ж саме стосується і всіх броварських депутатів: завтра вони або відтворять голос громади, або ж стануть політичними злочинцями, яких невдовзі очікуватиме народний трибунал»_ - переконаний Андрій Качор. У випадку відмови міського голови скликати позачергову сесію, Штаб народного супротиву розглядає можливість скликання Народного Віче у Броварах, на якому буде прийнято рішення про дії броварчан стосовно місцевих органів влади.

Повний текст звернень, що планується винести на розгляд сесії можна прочитати [у блозі броварського міського осередку партії УДАР](https://mpz.brovary.org/miska-vlada-maye-negayno-dati-otsinku-podiyam-v-krayini/) на «Маєш право знати».

Зазначимо, що подібні звернення до центральних органів влади вже підтримала низка місцевих рад по всій країні. Окремі з них прийняли більш радикальні рішення: так, Івано-Франківська обласна рада [проголосувала за ліквідацію Івано-франківської ОДА](http://www.radiosvoboda.org/content/article/25196162.html) та перебрала її повноваження, Тернопільська міська рада своїм рішення [відмовилась виконувати укази та розпорядження центральних органів влади](http://www.day.kiev.ua/uk/news/111213-miska-rada-ternopolya-vidmovilasya-vikonuvati-zlochinni-nakazi-centralnoyi-vladi), якщо вони будуть «антинародними», а в м. Калуш [заборонили використовувати портрет Віктора Януковича](http://ua.comments.ua/politics/215501-u-kalushi-zaboronili-portreti-prezidenta.html) в офіційних установах. Крім того, сьогодні, 12 грудня, фракція Партії регіонів у львівській міській раді [заявила про саморозпуск](http://city-adm.lviv.ua/portal-news/society/politics/215132-fraktsiia-partii-rehioniv-u-lvivskii-miskii-radi-prypynyla-isnuvannia) у зв’язку з подіями, що відбуваються в Україні.
