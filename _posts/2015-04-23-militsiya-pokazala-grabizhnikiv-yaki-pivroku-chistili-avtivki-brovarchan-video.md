---
title: "Молодики, які півроку «чистили» автівки броварчан, радять, як вберегтись від крадіжок - ВІДЕО"
date: 2015-04-23
categories: 
  - "video"
tags: 
  - "brovary"
  - "vibir-redaktsiyi"
  - "grabizhniki"
  - "karniy-rozshuk"
  - "kradizhki-z-avto"
  - "kriminal"
  - "novini"
  - "shlyahovskyj"
---

**[![грабіжники 1](https://mpz.brovary.org/wp-content/uploads/2015/04/grabizhniki-11.jpg)](https://mpz.brovary.org/wp-content/uploads/2015/04/grabizhniki-11.jpg)Небувалий ріст крадіжок з автомобілів у Броварах, про які [неодноразово повідомлялось](https://mpz.brovary.org/kradizhki-z-avto-yak-tse-vidbuvayetsya-istoriyi-chotiroh-postrazhdalih/), вдалось трохи знизити – наприкінці березня серійних грабіжників з автівок таки [спіймали правоохоронці](https://mpz.brovary.org/militsiya-spiymala-molodikiv-yaki-krali-z-avtivok-u-brovarah/). Затриманих зловмисників журналістам «Маєш право знати» вдалось зняти на відео. Хлопці каються та просять вибачення у броварчан.**

Двоє безробітних, 1992 та 1994 року народження, раніше судимих, покірно сидять на лаві. Півроку ці двоє в нічний час грабували чужі автівки, а вкрадене збували в ломбард чи продавали випадковим людям. Брали в основному магнітоли, колонки, навігатори та відеореєстратори. За їх словами, за цей проміжок часу їм вдалось «обчистити» понад 30 машин.

Тепер хлопці під домашнім арештом, поки триває досудове слідство. Вже скоро броварська Феміда визначить долю молодих та «спритних»: за скоєне зловмисникам загрожує від трьох до п’яти років тюрми.

Однак гріти нари хлопці не хочуть. Тісно співпрацюють зі слідством та намагаються знайти роботу, надіючись на умовний термін. Проти відеокамери крадії не заперечують, проте просять не показувати їх обличчя.

<iframe src="https://www.youtube.com/embed/6ar2Mgv4-B4" width="600" height="315" frameborder="0" allowfullscreen="allowfullscreen"></iframe>

_«Найлегше грабувати "Жигулі",_ - каже крадій, - _вони відкриваються будь-чим»_. Втім навіть дорожчі автомобілі з встановленими системами сигналізації не зупиняли молодиків: головне все робити швидко, кажуть. Грабували в основному на масиві, замки відкривали викруткою або ж просто вибивали вікна. Перш ніж «приступати до роботи», злочинці зазирали до салону, видивляючись, що цінного можна поцупити.

[![грабіжники 2](https://mpz.brovary.org/wp-content/uploads/2015/04/grabizhniki-21.jpg)](https://mpz.brovary.org/wp-content/uploads/2015/04/grabizhniki-21.jpg)

Щоб вберегтись від крадіжок, горе-молодики радять ставити машину в гараж або на охоронювану стоянку. Інакше убезпечити своє майно від «колег по цеху», на думку молодиків, неможливо – вибір грабіжників може випасти на будь-яку машину, де є магнітола чи відеореєстратор. Тому краще забирати з автомобіля все, що можна забрати.

> Рекомендації для водіїв, як вберегти свої автівки від чужих рук, **[читайте тут.](https://mpz.brovary.org/u-brovarah-strimko-zrostaye-kilkist-pograbuvan-avtomobiliv-yak-vberegti-svoye-poradi-militsiyi-ta-strahovoyi/)**

Після резонансного затримання двох злочинців, рівень крадіжок з автомобілів значно знизився, зазначають броварські правоохоронці. Міліціонери сподіваються, що завдяки цінним свідченням затриманих зловмисників вдасться розкрити й інші пограбування.
