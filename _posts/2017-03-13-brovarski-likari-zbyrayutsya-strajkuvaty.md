---
title: "Броварські лікарі збираються страйкувати?"
date: 2017-03-13
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "igor-kravtsov"
  - "bagnyuk"
  - "brovarska-tsrl"
  - "valentyn"
  - "vibir-redaktsiyi"
  - "kadry"
  - "likari"
  - "misto"
  - "miskvykonkom"
  - "novini"
  - "operatyvna-narada"
  - "strayk"
---

**Сьогоднішня оперативна нарада у міськраді відзначилася емоційними заявами головних лікарів міста: Броварської центральної районної лікарні - Валентина Багнюка та Центру первинної медико-санітарної допомоги - Ігоря Кравцова. Очільники медичних структур висловили глибоке занепокоєння з приводу неповаги до медичного персоналу, що може призвести до страйку працівників.**

_"Дві біди в Броварах. Одна з них — точно броварська лікарня_, — заявив **Валентин Багнюк**. — _Там лежить 980 людей, і все не так. Але, зрозумійте, якщо медсестра одна на 80 хворих, вона не може одночасно бігати біля кожного"._

Головний лікар БЦРЛ розповів про ранковий конфлікт із однією з пацієнток. Сьогодні о 04:00 лаборанта й гінекологів центральної районної лікарні звинуватили в тому, що вони були п'яні на робочому місці. Однак, за словами пана Багнюка, уся справа була в сильній утомі працівників. _"Я тій "леді з Америки"_ (пацієнтка, котра поскаржилася _—_ прим. авт.) _пояснив, що лаборант, яка робила 168 аналізів до 4-ї ранку була п'яна вже не від алкоголю, а від своєї роботи!"_ — прокоментував очільник Броварської ЦРЛ.

\[caption id="attachment\_67647" align="aligncenter" width="600"\][![](https://mpz.brovary.org/wp-content/uploads/2017/03/IMG_89331-e1489402337217.jpg)](https://mpz.brovary.org/wp-content/uploads/2017/03/IMG_89331-e1489402337217.jpg) Валентин Багнюк\[/caption\]

Валентин Багнюк був обурений негідним поводженням з броварською медициною: "_Не виключено, що працівники здіймуть забастовку. Бо це справжнє хамство! За платню в 2750 гривень так діймати лікарів!"_

Саме через невідповідність розміру заробітної платні обсягу виконуваних обов'язків, а також неповагу громадськості, броварські лікарні й страждають від згубного відпливу кадрів, вважає головний лікар. За словами Валентина Багнюка, у Броварській ЦРЛ найменше лікарів та медсестер на всю Київську область. Так, минулого тижня з дитячої лікарні пішло 2 лікарі, а вже сьогодні о 8-й ранку троє медсестер і лаборант написали заяви на звільнення.

Піднімали й питання нестачі ресурсів у дитячій лікарні. За словами головного лікаря, зараз на обліку перебуває **14** [покинутих](https://mpz.brovary.org/hto-zhyve-u-dytyachomu-infektsijnomu-viddilenni-brovariv-abo-neprosta-dolya-pokynutyh-ditej/) немовлят, однак належно доглядати за ними установа ані ресурсів, ані кадрових можливостей не має: _"Давайте створювати якийсь дитсадок чи цілодобовий пост. Не може медсестра займатися із сорока хворими, і немовлятами!"._

Не оминули і [конфлікту з приводу розслідування українського телеканалу ZIK](https://mpz.brovary.org/brovarska-likarnya-nazvala-syuzhety-zhurnalistiv-kanalu-zik-psevdorozsliduvannyam/) про смертельні випадки в броварській лікарні. _"Сказали працівники, що якщо ті журналісти приїдуть іще раз, летітимуть разом із камерами на вулицю!", —_ висловився пан Багнюк. Нагадаємо, тоді лікарня назвала сюжет журналістів - "псевдорозслідуванням".

\[caption id="attachment\_67648" align="aligncenter" width="600"\]![](https://mpz.brovary.org/wp-content/uploads/2017/03/IMG_89761-e1489402414679.jpg) Ігор Кравцов\[/caption\]

**Ігор Кравцов** виступив на підтримку свого колеги. Він звернув увагу на велику кількість мешканців (близько 30 тисяч), які неофіційно проживають на території Броварів. Ніде не зареєстровані, вони, однак, вимагають обслуговування саме в місцевих закладах, що збільшує навантаження на вже і так виснажений медперсонал.

![](https://mpz.brovary.org/wp-content/uploads/2017/03/IMG_89711-e1489402575237.jpg)

Вислухавши виступи головних лікарів, міський голова **Ігор Сапожко** пообіцяв провести спільну зустріч із усіма причетними з метою вирішення конфлікту та запобіганню страйку медперсоналу.

Нагадаємо, минулого року в БЦРЛ [проводили мітинг](https://mpz.brovary.org/mityng-bilya-likarni-zahysnyky-brovarskyh-medykiv-poobitsyaly-znyshhuvaty-vsih-nezgodnyh/) на підтримку медичних працівників. "З метою недопущення маніпулювання фактами і однобокого висвітлення інформації щодо якості обслуговування в медичних закладах міста", - вказували організатори. Того ж дня, **16 березня 2016 року**, там же пройшла акція з протилежним сенсом - проти низької якості надання медичних послуг у Броварській дитячій лікарні.

**Фото - Дарина Мізіна**
