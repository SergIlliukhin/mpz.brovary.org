---
title: "Автостопери, що об'їхали півсвіту, порадили броварчанам відкинути страхи та подорожувати"
date: 2014-06-17
author: 
  username: "shako"
  display_name: "Тарас Шако"
tags: 
  - "avtostop"
  - "anna-dumanska"
  - "bogdan-misyurenko"
  - "vibir-redaktsiyi"
  - "dva-avtostopshhika"
  - "novini"
  - "podorozhi"
  - "svit"
coverImage: "wp-content/uploads/2014/06/mandrivniki08.jpg"
---

**[![мандрівники04](https://mpz.brovary.org/wp-content/uploads/2014/06/mandrivniki04.jpg)](https://mpz.brovary.org/wp-content/uploads/2014/06/mandrivniki04.jpg)Богдан Місюренко та Анна Думанська – двоє автостоперів з Хмельницького, що об****’****їхали півсвіту. Їх здобуток – понад сотня тисяч кілометрів доріг та 43 відвідані країни.  Маючи вільний день, 12 червня вони завітали до Броварів, аби розповісти про свої цікаві мандрівки та поділитись набутим досвідом подорожей автостопом.**

На зустріч з автостоперами в арт-простір «Бункер» надвечір прийшли близько 40 зацікавлених броварчан.

[![мандрівники01](https://mpz.brovary.org/wp-content/uploads/2014/06/mandrivniki01.jpg)](https://mpz.brovary.org/wp-content/uploads/2014/06/mandrivniki01.jpg)

В невимушеній камерній атмосфері, що панувала в залі, свою розповідь почав Богдан. Перші мандрівки автостопом вони почали практикувати 4 роки тому. Спочатку подорожували Україною і згодом вирішили розширяти горизонти – відправились в мандрівку країнами Азії, яка тривала 14 місяців.

[![мандрівники05](https://mpz.brovary.org/wp-content/uploads/2014/06/mandrivniki05.jpg)](https://mpz.brovary.org/wp-content/uploads/2014/06/mandrivniki05.jpg)

Хоч і [спочатку анонсували](https://mpz.brovary.org/dosvidcheni-mandrivniki-rozkazhut-brovarchanam-yak-zahoplivo-ta-deshevo-podorozhuvati/), що розповідь буде про їхню минулу двомісячну подорож Балканами, все ж Богдан та Аня в основному розповідали про навколоазійський тріп. Власне, мандрівники зізнались, що Азію люблять більше, ніж Європу.

**Про візи:**

«_Найскладніше отримати візу в Саудівську Аравію, Нову Зеландію, тобто в такі «закриті» країни_», - каже Богдан. З іншими країнами проблем нема. Щоб подорожувати Європою, автостопери з Хмельницького зробили довготривалу робочу візу – в рідному місті Богдану та Ані її допоміг зробити хлопець, послуги якого коштували 1000 гривень. В інших містах «неофіційна плата» за такі послуги різна, кажуть мандрівники. Наприклад, в Одесі за запрошення на роботу з Європи, що є ключовим документом в отриманні відповідної візи, беруть по 600 доларів.

_«В Азії всі візи робляться на місці, потрібно мати закордонний паспорт, дві фотографії та гроші. Не  потрібно ніяких виписок з рахунків, довідок, поручителів та інших бюрократичних заморочок. Заповнивши анкету, візу дають через день-два. Країни пострадянського простору, крім Прибалтики та Туркменистану, для Українців безвізові – маючи закордонний паспорт ними можна подорожувати 90 днів»._

[![мандрівники03](https://mpz.brovary.org/wp-content/uploads/2014/06/mandrivniki03.jpg)](https://mpz.brovary.org/wp-content/uploads/2014/06/mandrivniki03.jpg)

Щеплення від хвороб мандрівники жодного разу не робили. Страхи про малярійних комарів дещо перебільшені, каже Богдан. Заразитись малярією в Азії дуже складно: як правило у великих містах спеціальні обкурювальні машини періодично труять потенційних переносників вірусу. На відкритій місцевості варто бути обережним – носити довгий закритий одяг, використовувати репеленти, а спати під москітною сіткою, бо малярійний комар, як правило, активний тільки вночі.

**Про гігієну:**

_«Ми часто їли в таких забігайлівках, коли індонезієць в зовсім нетуристичному місці запрошує до себе в придорожнє кафе, накуповує їжі на 4 гривні (м'ясо риба рис овочі), а в центр ставить  блюдце із жовтенькою водою і каже – мий руки. А як вони це роблять:  занурюють туди пучки пальців і так в цьому блюдці кожен миє руки. А потім цими руками їсть. Ми теж їли, і нічого:  жодного разу в нас не було проблем зі шлунком»._

На думку мандрівників, потрібно завжди позитивно мислити: «_Якщо ми віримо, що світ поганий, то ми обов’язково знайдемо цьому підтвердження, якщо ми віримо, що світ добрий і люди прекрасні, то так і буде для нас»._

[![мандрівники09](https://mpz.brovary.org/wp-content/uploads/2014/06/mandrivniki09.jpg)](https://mpz.brovary.org/wp-content/uploads/2014/06/mandrivniki09.jpg)

**Про роботу за кордоном:**

_«Робота в Азії не потребує абсолютно нічого. Ваше резюме – це колір вашої шкіри. Якщо ви біла людина, ви отримуєте хорошу роботу. За спеціальністю ми міжнародні аналітики та перекладачі з англійської мови. Я навіть встиг попрацювати за спеціальністю, коли студентом був, але бути аналітиком в якійсь міжнародній компанії і класно розвиватись я не хочу. Без зв’язків, бюрократії і корупції це складно, тому ми вирішили трохи помандрувати»._

_«В Таїланді пропрацювали в компанії нерухомості: я помічником директора, Аня піар-менеджером. В Індонезії викладали англійську, в Брунеї – продавали сувеніри. Знайти роботу в Азії дуже просто: ти просто знайомишся із людьми, переглядаєш сайт couchsurfing, запитуєш у водіїв чи просто ходиш від дверей до дверей компаній – і вас візьмуть. Там не так, як у нас – а де диплом, а «корочка», а зв’язки, а «бабки», а дрес-код? Менталітет азіатів щирий, добрий, простий: вони дуже добре ставляться до іноземців, особливо до білошкірих»._

[![мандрівники11](https://mpz.brovary.org/wp-content/uploads/2014/06/mandrivniki11.jpg)](https://mpz.brovary.org/wp-content/uploads/2014/06/mandrivniki11.jpg)

**Про фінансове планування:**

_«Зазвичай в подорожі людина витрачає стільки ж, скільки вдома. Якщо звикли тратити 100 гривень в день, то так і буде. Якщо тисячу – то і за тисячу гривень ви виживете», -_ напівжартома каже Богдан

«_Для мандрів вистачить будь-якої суми. Якщо у вас добра карма,  ви хороша людина зі світлим мисленням і баченням світу, то Всесвіт допоможе вам здійснити кругосвітню мандрівку з діркою в кишені»._

В Азії мандрівники на двох витрачали 1 долар на день, в Європі – 3 євро. Основна стаття витрат, кажуть, це їжа і транспорт.

**Про місця ночівлі:**

Впродовж 14-місяної мандрівки Азією Богдан та Аня використовували намет лише 1 раз. Це було в Монголії, бо в юрті було затісно.

\[caption id="attachment\_26692" align="aligncenter" width="600"\][![фото - https://two-hitchhikers.ru/](https://mpz.brovary.org/wp-content/uploads/2014/06/yurta.jpg)](https://mpz.brovary.org/wp-content/uploads/2014/06/yurta.jpg) фото - https://two-hitchhikers.ru/\[/caption\]

_«В Азії ми ночували серед місцевих жителів. Водії, які нас підвозили, іноді запрошували в гості, також ночували в мечетях, церквах, в туристичних клубах, гуртожитках. Але на перших етапах варто визначатись з нічлігом, бо ні в якому разі не потрібно залишатись на дорозі вночі: вас ніхто не забере. А потім ви будете проклинати автостоп»._

**Про вміст рюкзака:**

_«Ми вже 5 років «йдемо на полегшення». Поступово ми зрозуміли, що носимо багато непотрібного. Для експерименту можете спакувати рюкзак і впродовж дня походити з ним по своєму місту. Ви зрозумієте, що є багато зайвого»._

_«Зараз  використовуємо 25-30 літрові рюкзаки. Беремо легкі спальники, зміну одягу. Якщо їдемо на північ влітку, то шуби не беремо: там все можна купити чи обміняти по дорозі. Ми навіть зубну пасту не завжди беремо – місцеві жителі не пошкодують кілька грамів. Футболки – дві, максимум - три, спідня білизна та шкарпетки, бо вони швидко зношуються. Одна пара взуття, штани і шорти, фотоапарат, планшет, зарядка.  Намету більше не возимо, навіть їжу не завжди кладемо в рюкзак. Люди є скрізь, і якщо ви добре до них ставитесь, то вони завжди зможуть вас прийняти, якщо ви не агресивні», -_ переконують мандрівники.

**Про їжу:**

_«Найекзотичніша азійська  їжа - коники, змії, скорпіони, але місцеві їх не їдять. Це для туристів. Ми н__ічого суперекзотичного не їли. Хіба що на  півночі Китаю куштували личинки шовкопряда. Китай дивний для нашого смакового рецептора: наприклад, печиво – солодке тісто, а всередині якісь шкварки чи м__’__ясо, дуже несмачно»._

_«Найгострішу їжу готують у провінції Сечуань, в місті Ченду. Ченду – мекка китайської їжі. До страв додають чорний, червоний, білий і сечуанський перці. Губи пухнуть, але дуже смачно. Також гостра їжа в Індонезії, в Таїланді. В Туреччині дуже смачні солодощі»._

**Про вербальні бар****’****єри:**

Якщо в Європі особливих проблем з англійською не виникає, то в деяких азійських країнах з нею дуже погано_,_ кажуть мандрівники. Натомість в азійських великих містах якщо хтось і не володіє англійського, то обов'язково знайде того, хто знає мову міжнародного спілкування.

[![мандрівники16](https://mpz.brovary.org/wp-content/uploads/2014/06/mandrivniki16.jpg)](https://mpz.brovary.org/wp-content/uploads/2014/06/mandrivniki16.jpg)

_«В Китаї іноді завозили далеко не туди. Всі думали, що ми потрапили в халепу і нас потрібно завезти на вокзал. В Китаї ми спілкувались за допомогою папірців. Взагалі, ми намагаємось вивчити кілька слів та фраз корисних в кожній країні.  Але китайська мова дуже складна, особливо важлива інтонація. Різні інтонаційні відтінки одного й того ж слова можуть надавати йому різних значень Китайські друзі допомогли нам написати папірчики з різними написами – «Висадіть нас тут одразу негайно»,  «Ми мандруємо автостопом, підвезіть нас, будь ласка».  Потрібно дати зрозуміти, що ми стоїмо на трасі не тому, що нам потрібно в якесь місто, а нам так цікаво»._

**Як подорожі впливають на людину:**

_«В подорожах нас цікавить все: природа, релігія, культура, кухня, архітектура_. _Ми намагаємось популяризувати автостоп, бо подорожі розширюють кругозір, дають більше можливостей. В нас є [свій сайт](https://two-hitchhikers.ru/), [блог в соцмережі](https://vk.com/two.hitchhikers). Іноді ми друкуємось в місцевій хмельницькій газеті. Ми хочемо розказти людям, що подорожувати можна і таким чином змінювати життя на краще»._

[![мандрівники08](https://mpz.brovary.org/wp-content/uploads/2014/06/mandrivniki08.jpg)](https://mpz.brovary.org/wp-content/uploads/2014/06/mandrivniki08.jpg)

_«Ви відчуєте цей ефект змін, коли почнете подорожувати. Всі шаблони, стереотипи та страх розвіюються, мозок "вибухає". Адже насправді ми боїмося того, чого не знаємо»._

_«Як казав класик, скільки мов ти знаєш, стільки разів ти людина.Так само з подорожами: в скількох країнах ти побував, стільки разів ти людина»._

**Про майбутні плани:**

_«Скоро їдемо автостопом в  Скандинавію. А потім 22 липня я лечу через Москву в Лабитнангі, в Салехард, на крайню північ. Аня залишається в Україні», -_ каже Богдан. _«Звідти гелікоптером на острів Білий у Карському морі. Лечу терміном на місяць, буду там волонтером: доглядатиму за білими ведмедями та допомагатиму очищати острів від наслідків діяльності радянської влади: металевих бочок, арматури тощо. Лечу на північ, тому що цікаво: це далеко від цивілізації, природа ще не зіпсована», -_ підсумовує мандрівник.

Зараз Богдану та Ані по 25 років, першу свою подорож вони здійснили в 21 і планують мандрувати світом все життя, щоправда можливо пізніше змінять формат мандрівок з «автостопного» на більш цивільний. Про свої подорожі, особливості автостопу, перетину кордону для українців та інші важливі для мандрівників речі, Богдан та Аня пишуть у себе на сайті: [https://two-hitchhikers.ru/](https://two-hitchhikers.ru/). Тут є відповіді на всі типові запитання для тих, хто планує подорожувати автостопом і не тільки.

На завершення двогодинної зустрічі та перегляду фотографій з різних точок світу, Богдан та Аня закликали відкинути всі страхи та починати подорожувати, щоб дізнаватись більше про себе і світ. «_Перестаньте дивитись телевізор і подорожуйте», -_ порадили броварчанам мандрівники.

**Фото Марії Придьми та з сайту [https://two-hitchhikers.ru/](https://two-hitchhikers.ru/)**
