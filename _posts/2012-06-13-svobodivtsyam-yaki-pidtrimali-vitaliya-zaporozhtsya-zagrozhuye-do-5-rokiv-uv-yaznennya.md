---
title: "Свободівцям, які підтримали Віталія Запорожця, загрожує до 5 років ув'язнення"
date: 2012-06-13
author: 
  username: "svoboda"
  display_name: "Прес-служба ВО Свобода"
categories: 
  - "kolonka-avtora"
tags: 
  - "vitaliy-zaporozhets"
  - "vo-svoboda"
  - "sud"
coverImage: "wp-content/uploads/2012/06/546652_319281921485793_100002119635730_777283_1562809538_n.jpg"
---

Сімом активістам, затриманим на суді народного месника Віталія Запорожця, загрожує по 5 років позбавлення волі. Як стало відомо, через події 30 травня було порушено кримінальну справу за статтею № 296 ("хуліганство"). Троє затриманих є членами Всеукраїнського об'єднання "Свобода".

Розголос про судове засідання, яке відбулось 30 травня в місті Бровари Київської області, набув великого резонансу в суспільстві. Не зважаючи на це, антиукраїнська влада не боїться відкрито репресувати націоналістів.

Події, пов'язані із затриманням на судовому засіданні по справі народного месника Віталія Запорожця, не залишилися без наслідків. Зокрема більшості націоналістів хочуть висунути звинувачення за пунктом 2, статті 296 – "хуліганство, вчинене групою осіб".

Представники правоохоронних органів почали стежити за оселями свободівців Сергія Бондаря та Онисії Гарай і психологічно тиснути на їхніх рідних. Кирила Бабенцова, прес-секретаря Київської міської організації Всеукраїнського об'єднання "Свобода", викликали у відділок як свідка, але після допиту його сфотографували й взяли відбитки пальців.

Обурює й нахабна поведінка правоохоронців: Кирило Бабенцов повістку на допит у якості свідка отримав ввечері напередодні самого допиту, який мав відбутись вранці. Для координатора Комітету визволення політв'язнів Миколи Коханівського підготували звинувачення за пунктом 3, статті 296, – "хуліганство, вчинене особою, раніше судимою за хуліганство, чи пов'язане з опором представникові влади або представникові громадськості, який виконує обов'язки з охорони громадського порядку, чи іншим громадянам, які припиняли хуліганські дії". Але найбільш важливо те, що викликали його на бесіду начебто в якості свідка, але під час допиту його повідомили про те, що він насправді є підозрюваним. Так само правоохоронці збрехали й іншому затриманому активісту – Мар'яну Ощанівському, який тепер також є підозрюваним.

Варто зазначити, що серед затриманих у день судового засідання були й неповнолітні, зокрема Богдан Григоренко. Всього через події 30 травня було затримано семеро осіб, троє з яких – члени Всеукраїнського об'єднання "Свобода".

Один із затриманих у Броварах, прес-секретар Київської міської організації ВО "Свобода" Кирило Бабенцов прокоментував цю ситуацію: "Очевидно, що міліціонери мають чіткий намір знайти "винних" за події, що сталися в суді. Адже в наш час головна мета існування міліції – виконати план, поставити галочки, відзвітувати. Ловити справжніх злочинців важко й небезпечно. На наших акціях інколи присутні сотні чи тисячі правоохорнців, однак коли треба захистити українців від злочинів, їх ніколи немає поруч. Тож не дивно, що вони так добре натренувались боротись зі свідомими громадянами".

Нагадаємо, що 30 травня 2012 року в Броварському суді на Київщині мало відбутись вирішальне засідання по справі народного месника Віталія Запорожця, якому загрожує довічне позбавлення волі за вбивство майора міліції. Однак у приміщенні суду відбулась сутичка між правоохоронцями й присутніми громадянами, внаслідок чого декого було затримано. Детальніше про події: [https://www.svoboda.kiev.ua/diyalnist/novyny/030309/.](https://www.svoboda.kiev.ua/diyalnist/novyny/030309/)

Довідка: 14 червня 2012 року о 13:00 Київська міська організація Всеукраїнського об'єднання "Свобода" проведе пікетування головного управління Міністерства внутрішніх справ України в м.Київ (вул. Володимирська, 15) з вимогою припинити тиск та репресії проти свободівців.

Прес-служба Київської міської організації ВО "Свобода"
