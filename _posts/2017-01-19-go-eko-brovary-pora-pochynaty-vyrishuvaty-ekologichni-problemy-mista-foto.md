---
title: "ГО \"Еко Бровари\": пора починати вирішувати екологічні проблеми міста - ФОТО"
date: 2017-01-19
author: 
  username: "tatuuum"
  display_name: "Тетяна Панкратьєва"
categories: 
  - "hromada"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "gromadska-organizatsiya"
  - "eko-brovary"
  - "ekologiya"
  - "zbori"
  - "novini"
---

**Екологічні проблеми. Насправді - одні з ключових. І одні з найважчих, "мертвих", таких, що не вирішуються. Можна скаржитися на багато речей: знесення гаражів та встановлення МАФів, неправильну парковку, черги в поліклініці, неефективність роботи ЖЕКів і тому подібне, але екологія - це чим ми дихаємо, яку воду п'ємо, це стан нашого життя, його тривалість і якість. Ця підступна війна йде тихо і непомітно, просто з кожним роком все більше людей хворіє та вмирає від онкології, зараз це вже не щось трагічне, а рядова подія. Як великі підприємства, так і пересічні броварчани постійно отруюють воду, повітря та грунт, не замислюючись над наслідками. Зекономивши нібито зараз - викладуть тисячі за лікування своїх дітей потім. А чиновники не роблять геть нічого для виправлення ситуації. Чи зможе зсунути з мертвої точки пласт екологічних проблем у місті новостворена ГО "Еко Бровари"? Принаймні наразі вони налаштовані діяти.**

Анонсовані напередодні [збори](https://mpz.brovary.org/anons-18-sichnya-vidbudutsya-zbory-novostvorenoyi-go-eko-brovary/) **ГО "Еко Бровари"** 18 січня зібрали здебільшого активістів, які добре знаються на екологічних проблемах міста та району. Як розказали організатори, ГО створили зовсім нещодавно, головою обрали активістку **Олену Лахно**, також у складі організації - активістки, що не перший рік займаються еко-тематикою, - **Анна Хмуренко** та **Світлана Сушко**. Дії Анни та Світлани зокрема полягали у проведенні в броварських школах [уроків](https://mpz.brovary.org/rozdiliti-smittya-u-golovah-u-brovarah-shkolyariv-navchayut-yak-i-navishho-sortuvati-vidhodi/), спрямованих на виховання екологічного мислення. Дітям розповідали про шкоду, яку люди можуть завдавати оточуючому середовищу, про те як зберегти місто та планету чистими, про шляхи реалізації цієї задачі, зокрема через сортування сміття.

\[caption id="attachment\_65419" align="aligncenter" width="600"\][![](https://mpz.brovary.org/wp-content/uploads/2017/01/eko-brovary-5.jpg)](https://mpz.brovary.org/wp-content/uploads/2017/01/eko-brovary-5.jpg) Світлана Сушко\[/caption\]

\[caption id="attachment\_65417" align="aligncenter" width="600"\][![](https://mpz.brovary.org/wp-content/uploads/2017/01/eko-brovary-3.jpg)](https://mpz.brovary.org/wp-content/uploads/2017/01/eko-brovary-3.jpg) Олена Лахно та Анна Хмуренко\[/caption\]

На зборах активісти окреслили коло проблем, до вирішення яких треба братися. Мова зокрема йшла про переповненість полігонів для сміття, про очисні споруди, про нелегальні сміттєзвалища, про діяльність підприємств та підприємців, які залишають свої відходи в лісі та полі - зливають хімічні відходи, викидають сміття. Так, нещодавно у лісі між Броварами та Києвом знайшли [звалище люмінісцентних ламп](https://mpz.brovary.org/zvalyshhe-lyuminestsentnyh-lamp-pid-brovaramy-riven-rtuti-perevyshhenyj-u-6-raziv-aktyvist/) для солярію - і це не поодинокий випадок. Та зрештою кожен, хто хоч раз був на околицях міста чи в лісі, бачив стихійні звалища, які періодично ще й підпалюють, і отруйні речовини безперешкодно потрапляють у повітря, яким дихають містяни.

[![](https://mpz.brovary.org/wp-content/uploads/2017/01/eko-brovary-6.jpg)](https://mpz.brovary.org/wp-content/uploads/2017/01/eko-brovary-6.jpg)

У місті взагалі не поставлена робота щодо вивезення листя та гілок, приватний сектор звик їх [палити](https://mpz.brovary.org/palyty-ne-mozhna-zaboronyty-vs-palyty-ne-mozhna-zaboronyty/), а заразом і сміття. У той час як в інших містах України департаменти ЖКГ легко вирішують це робоче питання. А в Броварах, наприклад, в 2015 році відділом, який повинен займатися контролем, не було складено **жодного адмінпротоколу** з цього приводу. Але ж за спалювання листя та сміття законом передбачено штраф. Присутні на зборах ГО розповідали, що ще декілька років тому приписи складалися сотнями, а екологи на місцевому рівні працювали! Минулого року очільником спецвідділу контролю за станом благоустрою став **Олег Єжаков**, він заявляв про активну роботу свого відділу, а міська влада анонсувала [перевірки](https://mpz.brovary.org/brovarsky-chynovnyky-pereviryatymut-pidpryyemstva-shho-pereroblyayut-vtorsyrovynu-ta-vidhody/) підприємств, що переробляють вторсировину. Зрозуміти: як працює відділ та що було зроблено за цей час - також одна з цілей новоствореної ГО "Еко Бровари".

В цьому контексті активно постає і питання еколога в місті. Наразі такої штатної одиниці в складі місцевих органів виконавчої влади немає, повноваження передали на рівень області. Але ж екологічних питань достатньо і потрібно їх вирішувати кожен день - тут, на місці.

[![](https://mpz.brovary.org/wp-content/uploads/2017/01/eko-brovary-7.jpg)](https://mpz.brovary.org/wp-content/uploads/2017/01/eko-brovary-7.jpg)

[![](https://mpz.brovary.org/wp-content/uploads/2017/01/eko-brovary-8.jpg)](https://mpz.brovary.org/wp-content/uploads/2017/01/eko-brovary-8.jpg)

Проблема озеленення міста та вирубки зелених насаджень також не менш важлива, заявили присутні активісти. Скільки дерев знищили останнім часом, а скільки висадили, де та яких?

Загалом, як заявлялося раніше, організація анонсує такі напрямки діяльності:

- проведення громадського моніторингу стану довкілля у межах м.Бровари та Броварського району Київської області ;
- участь у формуванні місцевої екологічної політики;
- участь у контролі ефективності використання коштів бюджету на природоохоронні цілі;
- участь у практичній реалізації заходів з вирішення екологічних проблем та оцінці результативності цих заходів;
- інформування громадськості про екологічні проблеми та шляхи їх розв’язання;
- сприяння екологізації свідомості мешканців м.Бровари та Броварському районі Київської області, поширення серед населення морально-етичних засад охорони довкілля і раціонального використання природних ресурсів.

У планах активістів створювати свій сайт, робити мапу пункту прийомів різноманітних відходів, наповнювати інтерактивну мапу [сміттєзвалищ](https://mpz.brovary.org/interaktyvna-karta-smittyezvalyshh-u-brovarah-poky-ne-skarzhylys-hocha-nezakonni-vidhody-znahodyat/), зокрема за зверненнями громадян. Взагалі, активісти сподіваються на цікавість містян та їхню долученість до вирішення екологічних проблем. Знайти організацію ["Еко Бровари"](https://www.facebook.com/ekobrovary) можна у мережі Фейсбук.

**Фото - Світлана Яцив**
