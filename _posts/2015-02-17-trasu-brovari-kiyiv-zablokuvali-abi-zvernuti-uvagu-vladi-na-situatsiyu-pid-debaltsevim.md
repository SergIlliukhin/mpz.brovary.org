---
title: "Трасу Бровари-Київ заблокували, аби звернути увагу влади на ситуацію під Дебальцевим"
date: 2015-02-17
author: 
  username: "pravoZnaty"
  display_name: "Маєш право знати"
tags: 
  - "blokvaannya-trasi-brovari-kiyiv"
  - "brovary"
  - "vibir-redaktsiyi"
  - "volonteri"
  - "debaltseve"
  - "dopomoga"
  - "novini"
  - "otochennya"
  - "perekrittya-dorogi"
  - "post-dai"
---

**[![перекриття дороги 02](https://mpz.brovary.org/wp-content/uploads/2015/02/perekrittya-dorogi-02.jpg)](https://mpz.brovary.org/wp-content/uploads/2015/02/perekrittya-dorogi-02.jpg)Автодорогу Бровари-Київ в районі КПП сьогодні з 11:00 заблокували протестувальники, внаслідок чого в обох напрямках руху утворились довжелезні затори. Влаштували перекриття дороги рідні солдат та волонтери з Броварів, невдоволені складною ситуацією в Дебальцевому та відсутністю будь-якої допомоги від командування. За їх словами, військові потрапили в оточення, боєприпаси закінчуються, але підмоги немає.** 

Кілька десятків людей тримали в руках транспаранти з вимогами негайно надати допомогу хлопцям під Дебальцевим. «_Їх залишили там, як в Іловайську. Відстрілюватись нічим. Ми хочемо, щоб їх звідти витягнули або надали підмогу_», - каже жіночка, що представилась матір’ю одного з солдатів.

[![перекриття дороги 01](https://mpz.brovary.org/wp-content/uploads/2015/02/perekrittya-dorogi-01.jpg)](https://mpz.brovary.org/wp-content/uploads/2015/02/perekrittya-dorogi-01.jpg)

Про блокування шосе люди дізнавалися з соцмереж. [Пост у Фейсбуці про акцію протесту](https://www.facebook.com/groups/brovary/permalink/988270781202888/) сьогодні поширили броварські волонтери. Крім броварчан на блок-посту ДАІ були також люди з Борисполя. «_Тут матері, жінки, родичі солдат. Ми хочемо знати, де реальна допомога в Дебальцевому_?» - каже броварська волонтерка **Оксана Савоста**, яка впродовж довгого часу регулярно возить допомогу на фронт. «_Я вірю тільки тим хлопцям, яких давно вже знаю, які зараз там. Сьогодні о 5-й ранку нам прислали повідомлення, що ніякої допомоги нема_», - продовжує Оксана. Волонтер заявила, що вояки під Дебальцевим зараз покладаються лише на них.

\[caption id="attachment\_33614" align="aligncenter" width="600"\][![Волонтер Оксана Савоста](https://mpz.brovary.org/wp-content/uploads/2015/02/perekrittya-dorogi-04.jpg)](https://mpz.brovary.org/wp-content/uploads/2015/02/perekrittya-dorogi-04.jpg) Волонтер Оксана Савоста\[/caption\]

<iframe src="https://www.youtube.com/embed/Z2G7Qx5mgpY" width="600" height="315" frameborder="0" allowfullscreen="allowfullscreen"></iframe>

Протестувальники заявляли, що перекриття дороги триватиме до тих пір, поки до них не приїдуть представники Міністерства оборони, яким люди хочуть виказати свої вимоги. Люди звинувачують відомство в бездіяльності та вимагають негайно надати допомогу хлопцям в Дебальцевому.

[![перекриття дороги 05](https://mpz.brovary.org/wp-content/uploads/2015/02/perekrittya-dorogi-05.jpg)](https://mpz.brovary.org/wp-content/uploads/2015/02/perekrittya-dorogi-05.jpg)

Кілометрові затори викликали невдоволення у водіїв, які гучно сигналили клаксонами, а дехто не шкодував лайливих слів на адресу протестувальників. Багато пасажирів, що поспішали до Києва, виходили з транспортних засобів і пішки обходили тягучку. Деякі водії намагались об’їхати затор через ліс або ж розвернутись через бордюр та роздільну смугу.

Неоднозначну реакцію така [акція викликала і в мережі](https://www.facebook.com/groups/brovary/permalink/988270781202888/). Дехто з користувачів звинувачував блокувальників траси в провокації та свідомому створенні "картинки" для російських ЗМІ.

[![перекриття дороги 07](https://mpz.brovary.org/wp-content/uploads/2015/02/perekrittya-dorogi-07.jpg)](https://mpz.brovary.org/wp-content/uploads/2015/02/perekrittya-dorogi-07.jpg)

\[caption id="attachment\_33616" align="aligncenter" width="600"\][![перекриття дороги 06](https://mpz.brovary.org/wp-content/uploads/2015/02/perekrittya-dorogi-06.jpg)](https://mpz.brovary.org/wp-content/uploads/2015/02/perekrittya-dorogi-06.jpg) Перекриття траси привернуло увагу центральних ЗМІ\[/caption\]

[![блокування вулиці 4](https://mpz.brovary.org/wp-content/uploads/2015/02/blokuvannya-vulitsi-4.jpg)](https://mpz.brovary.org/wp-content/uploads/2015/02/blokuvannya-vulitsi-4.jpg)

[![блокування вулиці 6](https://mpz.brovary.org/wp-content/uploads/2015/02/blokuvannya-vulitsi-6.jpg)](https://mpz.brovary.org/wp-content/uploads/2015/02/blokuvannya-vulitsi-6.jpg)

Працівники правоохоронних органів – міліція та ДАІ – спочатку не втручались в ситуацію, однак згодом почали відтісняти людей з транспарантами з проїжджої частини. Через годину правоохоронці остаточно відновили рух в обидвох напрямках. Втім, люди не мають наміру зупинятись та планують продовжити акції протесту.

Тим часом в Генеральному штабі визнали, що Дебальцеве фактично в оточенні, а частина міста перебуває під контролем бойовиків. Про це [повідомляє "Українська правда"](http://www.pravda.com.ua/news/2015/02/17/7058882/) з посиланням на в.о. начальника прес-служби Генштабу Владислава Селезньова. Також в новині зазначається, що в місті тривають вуличні бої, а частина наших вояків потрапила в полон.
