---
title: "Ольга Лещик: Через проект \"Brain Event\" ми хочемо навчити броварчан втілювати свої мрії"
date: 2015-07-10
author: 
  username: "onikienko"
  display_name: "Вікторія Оникієнко"
categories: 
  - "interview"
  - "hromada"
tags: 
  - "brovary"
  - "vibir-redaktsiyi"
  - "leshhyk"
  - "molod"
  - "molod-demokratichnogo-alyansu"
  - "novini"
  - "olga-leshhyk"
---

**Не так давно в Броварах стартував освітньо-мотиваційний проект “Brain Event”, який встиг гучно заявити про себе в колі активних броварчан. Для багатьох зустрічі з письменниками, лекції відомих громадських експертів стали приємною несподіванкою, й подекуди неочікуваним відкриттям, адже до цього в Броварах такі заходи практично не проводились, та ще й з такою регулярністю. Проект координує броварський осередок громадської організація “Молодь ДемАльянсу”. "Маєш право знати" вирішило поспілкуватися з куратором "Brain Event" - активісткою Ольгою Лещик про те, що мотивує її мотивувати інших.**

**– Як виникла ідея створити “Brain Event”, у чому його особливість?**

– Спершу ідею створити якийсь освітній проект у нашому місті **Валентину Гаврищуку** - голові нашої молодіжної спільноти. Потім ми разом з демальянсівцями прийшли до думки, що дійсно в Броварах немає такого проекту, який би дав можливість броварчанам чомусь постійно вчитися, розвиватися. Ми довго пропрацювували свою ідею, у нас було  бажання придумати щось таке, чого досі не було в місті. В столиці, наприклад, такі проекти дуже популярні, є попит на різного роду тренінги і таке інше, але вони не безкоштовні. Ми ж хочемо робити це на громадських засадах.

[![07D_5789](https://mpz.brovary.org/wp-content/uploads/2015/07/07D_5789.jpg)](https://mpz.brovary.org/wp-content/uploads/2015/07/07D_5789.jpg)

> _**Ольга Лещик**. Мешкає у Броварах, 18 років, закінчила Броварську школу № 7, студентка Національного педагогічного ун-ту ім. Драгоманова. Активістка Молоді ДемАльянсу, куратор проекту "**Brain Event".**_

Я відразу зацікавилась проектом, тому і взялася розробляти його детальну концепцію. Умовно наш проект має два напрямки: перший - це зустрічі та навчання з відомими людьми всеукраїнського рівня, а другий - обмін знаннями та досвідом від місцевих активістів, популяризація успішних броварчан. Перший наразі ми реалізовуємо на повну, над другим ще працюємо. А ще ми хочемо запустити дискусійний клуб, таку собі платформу для спілкування на окремі теми. Мені здається це круто, коли кожен має змогу висловити свою думку.

**– Якою ви бачите аудиторію свого проекту? Хто зазвичай приходить на ваші заходи?**

– Якось у нас не було поділу на вікові або соціальні категорії. Ми працюємо для броварчан. Звісно, молодь більше проявляє активність, але  насправді все залежить від події. Наприклад, ми запрошували письменницю [Ірину Ігнатенко з презентацією книги “Жіноче тіло в українській культурі”](https://mpz.brovary.org/pismennitsya-irina-ignatenko-rozpovist-brovarchanam-komu-nalezhalo-zhinoche-tilo-v-ukrayinskiy-traditsiyi/) і було чимало дорослих людей. А от “Школа свідомго громадянина” зібрала взагалі дуже різних броварчан - як за віком, так і за суспільними прошарками.

[![07D_5800](https://mpz.brovary.org/wp-content/uploads/2015/07/07D_5800.jpg)](https://mpz.brovary.org/wp-content/uploads/2015/07/07D_5800.jpg)

\[quote\]

Основна мета цього проекту мотивувати людей. Найбільша проблема у людей - це страх, з ним не можна досягти успіху.\[/quote\]

**– Що ви вже встигли зробити за час існування проекту?**

– Нашим пілотним заходом була “Школа громадського активіста”, яку ми провели у квітні. Броварські громадські діячі **Аліна Дяченко** та **Андрій** **Качор,** а також активіст зі столиці **Андрій Сидоренко** ділилися своїм величезним досвідом проведення громадських акцій, вчили писати запити та звернення та як правильно організовувати громадські акції та кампанії. Потім ми організували серію зустрічей з письменниками: до нас приїжджали **Владислав Івченко**, **Ірина Ігнатенко**, **Олексій Геращенко** з презентаціями своїх книжок. Один з останніх наших проектів, яким я дуже пишаюся була [“Школа Свідомого Громадянина”](https://mpz.brovary.org/vidkrytyj-universytet-majdanu-provede-u-brovarah-shkolu-svidomogo-gromadyanyna/) від Відкритого Університету Майдану та "Нової країни". У рамках цього навчання у Броварах побували такі "зоряні" лектори як **Олександр Солонтай**, **Анна Валенса** та **Валерій Пекар**. Ми це все робимо для того, щоб люди активізувалися в нашому місті, почали щось робити. Вони все можуть, тільки не знають цього або не знають як це зробити. І ми хочемо дати їм ці знання.

\[caption id="attachment\_42242" align="aligncenter" width="600"\][![zustrich-z-pismennikom-ivchenko-breyn-ivent-1](https://mpz.brovary.org/wp-content/uploads/2015/07/zustrich-z-pismennikom-ivchenko-breyn-ivent-1.jpg)](https://mpz.brovary.org/wp-content/uploads/2015/07/zustrich-z-pismennikom-ivchenko-breyn-ivent-1.jpg) **Зустріч з письменником Владиславом Івченко**\[/caption\]

**– Де зазвичай проходять ваші зустрічі?**

– Починали ми по різних локаціях, для проведення навчальних заходів обирали офісні приміщення, які нам погоджувались надавати безкоштовно. /А щодо відкритих зустрічей з письменниками, то ми вирішили, що буде розумно й доречно проводити їх у міській бібліотеці, щоб якось відроджувати попит на такі заклади. Відштовхуємося, як правило, від формату події і кількості зареєстрованих. Думаємо також над тим, щоб проводити події на свіжому повітрі, в парку наприклад. А ще, звісно, було б дуже добре, якби в місті було своє "антикафе" - громадський простір якраз для таких подій, які ми організовуємо. У такому закладі свої заходи могли б вільно проводити й інші активні та ініціативні броварчани.

**– Якою ти бачиш програму максимум для “Brain Event”, які у вас плани?**

– Надзвичайно важливо, щоб якомога більша кількість людей приходила вчитися. Ми пропонуємо це безкоштовно, що сьогодні є надзвичайною рідкістю. Я особисто хочу, щоб про наш проект чули, щоб він був впізнаваний на рівні Броварів. Окрім своєї освітньої мети, було б круто, щоб **“Brain Event”** популяризував громадську діяльність. У нас вже були випадки, коли люди приєднувалися до нашої команди після того, як відвідували наші заходи.

[![07D_5934](https://mpz.brovary.org/wp-content/uploads/2015/07/07D_5934.jpg)](https://mpz.brovary.org/wp-content/uploads/2015/07/07D_5934.jpg)

\[quote\]

Ми це все робимо для того, щоб люди активізувалися в нашому місті, почали щось робити. Вони все можуть, тільки не знаю цього або не знають як це зробити.\[/quote\]

**– А з якими труднощами ви стикаєтесь, бо ж не буває, щоб все було гладко? Що дається складно?**

– Найбільша наша проблема на цьому етапі - це інформування про наші заходи в оффлайні, адже багато людей не сидить в інтернеті. Звісно, наша потенційна аудиторія - це люди, які активні в соціальних мережах, однак ми б дуже хотіли, щоб наших відвідувачів було більше. Зараз думаємо над тим, щоб реорганізувати роботу нашої "рекламної служби". Найбільше людей до нас прийшло на Школу Свідомого Громадянина  - близько 40 учасників.

**– Що плануєте на літо?**

– Ми помітили, що з настанням літа кількість відвідувачів стала різко знижуватись. Влітку люди переймаються іншими справами: відпочинок, дачі. Ми думаємо після Школи Свідомого Громадянина трохи збавити темпи, і самі хочемо відпочити після бурхливого півроку діяльності. Втім, з осені хочемо ще більше наростити активність, придумати нові цікавинки для бровачан.

[![07D_5836](https://mpz.brovary.org/wp-content/uploads/2015/07/07D_5836.jpg)](https://mpz.brovary.org/wp-content/uploads/2015/07/07D_5836.jpg)

**– Чому ти обрала саме “Brain Event”, що тебе саму мотивує й спонукає працювати в цьому проекті?**

– У мене був вибір, яким проектом займатися в нашій організації. Я обрала “Brain Event”, тому що тут я можу зробити більше: і зустрічі, і навчання. Я хочу задовольняти освітні та мотиваційні потреби людей, і в той самий час це цікаво для мене особисто. Я би ніколи не займалася проектом, який був би нудним. Окрім цього **“Brain Event”** дає купу нових знайомств, я себе випробовую в ролі організатора, менеджера -  це дуже корисні навички.

**– Робота над “Brain Event”, певно, забирає чимало сил і ресурсів. Що тебе надихає працювати далі?**

– Це правда, підготовка до заходу забирає багато часу й зусиль. Іноді після якихось не дуже вдалих речей настає розчарування, руки немовби опускаються. Хочеться, звісно, щоб був хтось, хто підійде і скаже: “Оля, давай зберись, ти все можеш”. Але, на жаль, в мене поки таких людей немає, тому я сама розслабляюсь і знаходжу в собі сили йти далі. Трохи, звісно, не вистачає часу на навчання, на сон, не кажучи вже про особисте життя. Однак громадська діяльність дає надзвичайно великі можливості та мотивацію.

[![07D_5860](https://mpz.brovary.org/wp-content/uploads/2015/07/07D_5860.jpg)](https://mpz.brovary.org/wp-content/uploads/2015/07/07D_5860.jpg)

\[quote\]

Людина приходить на будь-який захід, маючи перед собою якусь ціль, якісь питання. Це дуже круто, коли ми даємо відповіді. Я щаслива від цього. “Brain Event”  робить людей щасливими.\[/quote\]

**– Хто тобі допомагає, з ким ти працюєш?**

– Я маю робочу групу проекту і переконана, що на кожен наш захід має бути відповідальна людина. Взяти всю роботу на себе і складно, і недоцільно. Я хочу, щоб люди в нашій команді теж брали на себе відповідальність і шмат роботи. Основна мета проекту - мотивувати людей, і всередині команди це теж дуже важливо. Я хочу, щоб кожен спробував себе в ролі організатора, бо у всіх рівні умови і не треба цього боятися. Найбільша проблема у людей - це страх, з ним не можна досягти успіху.

**– Що дає тобі як координатору проекту “Brain Event” броварська команда "Молоді ДемАльянсу"?**

– У "Молоді ДемАльянсу" мені дуже подобається працювати. Я можу висловити свою думку і  її будуть поважати, не зважаючи на те, скільки часу я в організації. Тут багато особистостей, з якими мені цікаво, спілкування з кожним членом нашої команди надихає. Ми часто подорожуємо разом, ходимо на тренінги, вчимося одне в одного. Зараз я не бачу іншого шляху для себе, "МолодьДА" близька мені своїми цінностями, концепцією, мисленням. За цей час ми стали рідними, я вважаю, що зробила правильний вибір.

[![07D_5925](https://mpz.brovary.org/wp-content/uploads/2015/07/07D_5925.jpg)](https://mpz.brovary.org/wp-content/uploads/2015/07/07D_5925.jpg)

>   _У нас класне місто з великим потенціалом, тут живе багато розумних людей. У нас є все, щоб реалізовувати цікаві проекти. Треба лише люди, які готові втілювати свої мрії, пов'язані з нашим містом. Я почала відчувати себе частинкою Броварів, і тепер відчуваю - я вдома._

**– Не кожна людина здатна жертвувати своїм часом заради громадської діяльності, навіщо вона тобі?**

– Я завжди хотіла працювати саме в Броварах, але останнім часом відчувала, що моя активність зосереджується в Києві, вдома я тільки ночую за великим рахунком. Я ж народилася в Броварах не дарма,  я маю щось зробити для свого міста. Я зрозуміла, що не лише так треба -  я хочу це робити. У нас класне місто з великим потенціалом, тут живе багато розумних людей. У нас є все, щоб реалізовувати цікаві проекти, треба лише люди, які готові втілювати свої мрії, повязані з нашим містом. Я почала відчувати себе частинкою Броварів, і тепер відчуваю - я вдома. Я почала з себе й змінила своє ставлення до Броварів, і тепер я хочу зробити все можливе, щоб змінити ставлення інших людей до нашого міста.

**– Навіщо ж все-таки розвивати і мотивувати людей?** 

– Ми хочемо дати людям поштовх, даємо якийсь першопочатковий імпульс, основи. Далі людина вирішує для себе продовжувати займатися цією діяльністю чи ні. Перед нами стоїть завдання розширити кругозір людей, їх загальні уявлення. Людина приходить на будь-який захід, маючи перед собою якусь ціль, якісь запитання. Це дуже круто, коли ми даємо відповіді. Я щаслива від цього. **“Brain Event”**  робить людей щасливими.

**Фото - Світлана Яцив**
