---
title: "Міліція звинувачує захисників парку «Перемога» у криміналі"
date: 2013-06-04
author: 
  username: "trydence"
  display_name: "Дмитро Карпій"
tags: 
  - "vibir-redaktsiyi"
  - "goncharuk"
  - "dopyt"
  - "kobko"
  - "kriminal"
  - "lihodyeyeva"
  - "militsiya"
  - "mvs"
  - "novini"
  - "obshuk"
  - "park"
  - "parkan"
  - "peremoga"
  - "peresliduvannya-zahisnikiv-parku"
  - "smirnov"
  - "tkachenko"
---

[![Image00001](https://mpz.brovary.org/wp-content/uploads/2013/06/Image00001.jpg)](https://mpz.brovary.org/wp-content/uploads/2013/06/Image00001.jpg)**Сьогодні, 4 червня, у Броварському районному відділенні міліції допитували учасників суботника у парку «Перемога» 25 травня, під час якого сталися [сутички](https://mpz.brovary.org/krivavi-sutichki-vidbulis-u-brovarah-mizh-meshkantsyami-ta-zabudovnikami-tsentralnogo-parku/) активістів з міліцією та [молодиками](https://mpz.brovary.org/stvoryuyemo-reyestr-brovarskih-sportsmeniv-boyovikiv/) спортивної тілобудови. Нещодавно двом захисникам парку від ВО «Свобода» суд [присудив](https://mpz.brovary.org/u-brovarah-zirvavsya-blitskrig-vladi-yaka-vlashtuvala-sudilishhe-nad-svobodivtsyami/) адміністративний штраф, однак вже сьогодні, за словами активістів, міліція звинувачує вже більшу кількість учасників акції у кримінальному правопорушенні, зокрема у "хуліганстві, вчиненому групою осіб".**

Нагадаємо, що під час подій 25 травня у парку «Перемога» міліція із застосуванням фізичної сили та спецзасобів (наручників) затримала двох активістів, членів Броварського районного осередку ВО «Свобода», – **Миколу Смірнова** та **Руслана Ткаченка**. Активісти намагалися демонтувати незаконно встановлений паркан навколо ділянки у парку, на яку претендує ПП «Феско», що належить одіозному броварському депутату від Партії регіонів **Сергію Федоренку**.

У подальшому над активістами відбулися суди, на яких суддя Броварського міськрайонного суду **Тамара Міхієнкова** визнала обох активістів винними у порушенні **ст. 185** Кодексу України про адміністративні правопорушення. На свободівців наклали штраф – по 136 грн.

У постановах суддя посилається на те, що активісти вчинили злісну непокору законним вимогам працівників міліції, які потягли за собою порушення громадського порядку у місці загального відпочинку громадян у вихідний день.

[![001 - копия](https://mpz.brovary.org/wp-content/uploads/2013/06/001-kopiya1.jpg)](https://mpz.brovary.org/wp-content/uploads/2013/06/001-kopiya1.jpg)  [![002](https://mpz.brovary.org/wp-content/uploads/2013/06/0023.jpg)](https://mpz.brovary.org/wp-content/uploads/2013/06/0023.jpg)

Натомість захисник обвинувачуваних **Роман Сімутін** повідомляє, що під час складання протоколу про затримання та адміністративного правопорушення було допущено ряд грубих порушень норм процесуального права, а в діях підзахисних відсутній склад адміністративного правопорушення.

[![001 - копия](https://mpz.brovary.org/wp-content/uploads/2013/06/001-kopiya.jpg)](https://mpz.brovary.org/wp-content/uploads/2013/06/001-kopiya.jpg)  [![002](https://mpz.brovary.org/wp-content/uploads/2013/06/0022.jpg)](https://mpz.brovary.org/wp-content/uploads/2013/06/0022.jpg)

За повідомленням активістів, вчора, 3 червня, обох свободівців викликали на допит по цій справі працівники Броварського міського відділу ГУ МВС. До Миколи Смірнова міліціонери приходили додому та, не заставши активіста вдома, вручили повістку його брату. Руслана Ткаченка викликали усно телефоном. Також на допит викликали трьох активісток Коаліції учасників помаранчевої революції – **Катерину Кобко**, **Тетяну Ліходєєву** та **Олександру Гончарук**.

За словами Кобко, слідчий під час допиту, який відбувався сьогодні, влаштував очну ставку з майором Броварського міського відділення **Пишним Р. В.**, який нібито постраждав під час сутичок з активістами. Суть звинувачень до дівчини зводилась до того, що вона нападала на міліціонера та порушувала громадський порядок.

Як розповіли активісти, у міському відділку міліції усім їм інкримінували порушення **ч. 2 ст. 296** **Кримінального кодексу України**, а саме – хуліганство, вчинене групою осіб. Покарання, передбачене за цією статтею, – обмеження волі на строк до п’яти років або позбавлення волі на строк до чотирьох років.

Нашим журналістам не вдалося отримати коментарів від представників Міністерства внутрішніх справ. Редакція «Маєш право знати» готова почути та опублікувати думку міліції з приводу описаних подій.

> _Допит активістів у міському відділку МВС – не єдина подія сьогоднішнього дня у Броварах, пов’язана із діяльністю міліції щодо громадських активістів. Сьогодні ймовірно працівники Печерського відділення МВС у м. Києві провели обшук у квартирі, де проживає член ВО «Свобода» Сергій Бойко. Раніше правоохоронці цього відділку вже [навідувались](https://mpz.brovary.org/vo-svoboda-zayavila-shho-u-brovarah-za-yihnimi-aktivistami-stezhat-stolichni-pravoohorontsi/) до активіста. Більше про це читайте у наступних публікаціях «Маєш право знати»._
