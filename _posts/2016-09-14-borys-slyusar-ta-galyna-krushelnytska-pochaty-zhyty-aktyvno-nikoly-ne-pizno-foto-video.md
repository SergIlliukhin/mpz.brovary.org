---
title: "Борис Слюсар та Галина Крушельницька: почати жити активно ніколи не пізно - ФОТО, ВІДЕО"
date: 2016-09-14
author: 
  username: "jacyv"
  display_name: "Світлана Яцив"
categories: 
  - "interview"
  - "hromada"
tags: 
  - "boris-slyusar"
  - "brovary"
  - "brovarski-dyuni"
  - "velozmagannya"
  - "velosipedisti"
  - "vibir-redaktsiyi"
  - "galina-krushelnitska"
  - "novini"
coverImage: "wp-content/uploads/2016/09/borys-slyusar-galyna-krushelnytska-2.jpg"
---

**Борис Слюсар та Галина Крушельницька — нетипове подружжя. Де-юре — пенсіонери, де-факто — не кожен 30-річний може похизуватися такою спортивною формою та ентузіазмом. Борису — 65 років, Галині — 58 років.** **В минулому Борис — майстер спорту, Галина — кандидат в майстри спорту. В теперішньому — вони судді другої категорії з велоспорту. Подружжя активно бере участь у велосипедному житті нашого міста та намагається максимально залучати молодь до цього. Вже 6 років поспіль вони організовують у броварському лісі велозмагання, котрі користуються неабиякою популярністю у велоспільноті.**  **Вони енергійні, позитивні та відкриті до спілкування. Під час нашої розмови Борис та Галина постійно жартували та усміхалися, хоч в кожному реченні смайлики став.**

**Розкажіть, будь ласка, де і як ви познайомилися?**

**Борис:** Познайомилися ми з дружиною в лісі. Ми займалися спортивним орієнтуванням, вона виступала за “Динамо”, я за “Спартак”. От якось на спільних тренуваннях нас і “переклинило”. Тоді я жив у Києві біля метро Дарниця, а тренуватися бігав лісом в Бровари і назад. Отак і добігався.

**Галина:** А я змалечку жила в Броварах на Геологорозвідці. 

[![borys-slyusar-galyna-krushelnytska-3](https://mpz.brovary.org/wp-content/uploads/2016/09/borys-slyusar-galyna-krushelnytska-3.jpg)](https://mpz.brovary.org/wp-content/uploads/2016/09/borys-slyusar-galyna-krushelnytska-3.jpg)

**Спортивне орієнтування для вас було справою життя чи лише хобі?** 

**Борис:**  Важко сказати, що просто хобі — ми тренувалися сім днів на тиждень після роботи, бігом. З відпусткою в ті радянські часи дуже важко було. Та й ту доводилось ділити на частинки — там змагання, там тренування. Результати в орієнтуванні пристойні показували. За збірні виступали. Та кар'єру спортсменів ми не робили, тому що мали свої спеціальності. Я за фахом геодезист, картограф, топограф, фотограмметрист. В сумі вчився майже років 12.

**Галина:** А я працювала вчителькою початкових класів в 3-й школі. Згодом, як почали з'являтися комп'ютери, перекваліфікувалася на вчителя інформатики. Спорт для нас був більше ніж хобі, але й робота була важливою.

**Борис:** В Броварах Галина була однією з перших (якщо не перша), хто викладав за авторською програмою інформатику дітям початкових класів. Учні на республіканській шкільній олімпіаді виступали... Тобто, якщо з нами вітатися, то потім руку з тиждень краще не мити _(сміються)._

**Галина:** А потім, обираючи між спортом ти народженням дітей, ми обрали дітей.

[![borys-slyusar-galyna-krushelnytska-13](https://mpz.brovary.org/wp-content/uploads/2016/09/borys-slyusar-galyna-krushelnytska-13.jpg)](https://mpz.brovary.org/wp-content/uploads/2016/09/borys-slyusar-galyna-krushelnytska-13.jpg)

**Тобто спорт поступово відійшов на другий план?**

**Борис:** Робота нас годувала, і ми розуміли, що це наша перспектива, а душа і тіло були в спорті.

**Галина:** Батьки нам з дітьми допомагали, тож я мала можливість трішечки і побігати й інколи на змагання виїхати. А потім Чорнобиль, 1986 рік, стало “весело”, а як пішов розвал Союзу, то там взагалі питання було дуже просте —  вижити. Кілька городів в різних місцях, дача. Ми їхали на дачу і брали з собою синів —  6 і 8 років, вони вже жуків збирали.

**Борис:** От якраз тоді вперше придбали собі велосипеди "Україна". До того в нас двоколісного транспорту не було.

[![borys-slyusar-galyna-krushelnytska-4](https://mpz.brovary.org/wp-content/uploads/2016/09/borys-slyusar-galyna-krushelnytska-4.jpg)](https://mpz.brovary.org/wp-content/uploads/2016/09/borys-slyusar-galyna-krushelnytska-4.jpg)

**Це щоб на город їздити?**

**Галина:** Так! На город і на дачу. Постійно треба було щось привезти, щось забрати.

**Борис:** Оце таке було наше перше знайомство з велосипедами. А потім дружина в школі так застудилася, що, маючи звання кандидат в майстри спорту, не могла ногу підняти через бордюр.

**Галина:** Це вже серйозно, саме так і було. Застудила сідничний нерв у школі — клас інформатики був кутовий, великий, погано прогрівався, дах був поганий. І я застудилась тоді добряче. З того часу бігати так більше і не можу. Та й ходжу не завжди нормально.

[![borys-slyusar-galyna-krushelnytska-5](https://mpz.brovary.org/wp-content/uploads/2016/09/borys-slyusar-galyna-krushelnytska-5.jpg)](https://mpz.brovary.org/wp-content/uploads/2016/09/borys-slyusar-galyna-krushelnytska-5.jpg)

**А на велосипеді комфортніше?**

**Галина:** А на велосипеді мені класно. Хребет не вертикально знаходиться, а під кутом, навантаження по-іншому розподілене, ніде не давить, не затискає, і я такого болю не відчуваю. Ноги висять собі, крутять педалі.

**Борис:** Отак от ми сіли на велосипеди. А позаяк ми все-таки люди... "нормальні", то нам все не вистачало чогось. На асфальті катати не сподобалось. Адже бігали ми завжди в лісі, тому і почали кататися у лісі.

[![borys-slyusar-galyna-krushelnytska-7](https://mpz.brovary.org/wp-content/uploads/2016/09/borys-slyusar-galyna-krushelnytska-7.jpg)](https://mpz.brovary.org/wp-content/uploads/2016/09/borys-slyusar-galyna-krushelnytska-7.jpg)

**На "Українах"?**

**Борис:** Ой, ні. “України” в нас так довго не витримали. Всього пару років і розсипались повністю від тієї картоплі, що ми вивозили. А після них була довга пауза.

**Галина:** Лише 9 років назад придбали сучасні велосипеди і почали кататися. Мені тоді було 49 років. Взагалі смішно вийшло — я гальма намагалась назад прокрутити, як в “Україні”. Про перемикання передач взагалі мовчу.

**Борис:** Позаяк у нас не було велосипедної школи, то все вчилися самотужки, до всього доходили власним шляхом спроб та помилок. Спочатку напрямок у нас був оздоровчо-фізкультурний, а зараз більше до фізкультурно-спортивного став.

**Галина:** Коли знайшли що і де читати, справи покращилися. Я в свій час на пенсію пішла, бо зовсім погано ходила, ногу тягнула. Трохи підлікувалась, стало легше, але все одно дискомфорт відчуваю і досі. А велосипед мені в радість. Вівчарку Альбу гуляю на велосипеді. Собачка не витримує, правда. Тому катаємо в собачому темпі —  6-8 км/год.

[![borys-slyusar-galyna-krushelnytska-8](https://mpz.brovary.org/wp-content/uploads/2016/09/borys-slyusar-galyna-krushelnytska-8.jpg)](https://mpz.brovary.org/wp-content/uploads/2016/09/borys-slyusar-galyna-krushelnytska-8.jpg)

**У вас навіть вівчарка фізкультурою займається! А як щодо синів?**

**Борис:** Як не наші діти _(сміється)._ З велосипедами ніяк, хоча в футбол грають. Старший займається рукопашним боєм, тренує дітей та дорослих. Живе зараз в Обухові — там дуже цікаві місця є щоб кататись, гарний ліс, але у нього з велосипедом щось не склалося.

\[caption id="attachment\_60217" align="aligncenter" width="600"\][![borys-slyusar-galyna-krushelnytska-17](https://mpz.brovary.org/wp-content/uploads/2016/09/borys-slyusar-galyna-krushelnytska-17.jpg)](https://mpz.brovary.org/wp-content/uploads/2016/09/borys-slyusar-galyna-krushelnytska-17.jpg) Велозмагання "Броварські дюни"\[/caption\]

**Звідки у вас з'явилась ідея проведення гонки “Броварські дюни”?**

**Борис:** Ми покаталися пару років, а потім набридло їздити по цим прямим просікам у лісі. Не вистачало чогось, і не знали, як воно називається. Це потім вже люди підказали — адреналін.

Спочатку шукали шматочки майбутньої траси самотужки. Згодом познайомилися з місцевими велосипедистами — бачимо, хто їде на двоколісному, значить, наші, тож просто йшли на контакт. Так “зловили” Сашу Ковальова, а через нього вже вийшли на Ігоря Похвіщева та інших велосипедистів.

\[caption id="attachment\_60211" align="aligncenter" width="600"\][![borys-slyusar-galyna-krushelnytska-11](https://mpz.brovary.org/wp-content/uploads/2016/09/borys-slyusar-galyna-krushelnytska-11.jpg)](https://mpz.brovary.org/wp-content/uploads/2016/09/borys-slyusar-galyna-krushelnytska-11.jpg) Саша Ковальов допомагає проводити “Броварські дюни” 2012\[/caption\]

\[caption id="attachment\_60212" align="aligncenter" width="600"\][![borys-slyusar-galyna-krushelnytska-12](https://mpz.brovary.org/wp-content/uploads/2016/09/borys-slyusar-galyna-krushelnytska-12.jpg)](https://mpz.brovary.org/wp-content/uploads/2016/09/borys-slyusar-galyna-krushelnytska-12.jpg) Ігор Похвіщев, броварчанин — створив та організував всеукраїнську гонку “Стежками опришків” у Рахові\[/caption\]

**Галина:** Спочатку ми дуже активно лижну трасу експлуатували. Сумно нам стало на “лижці”, і ми почали заглиблюватись далі в ліс, знаходили свої шматочки, будували велостежки.

**Борис:** І от довели її до такого стану, що зрозуміли, що наша траса не гірше, ніж київські і почали проводити змагання. Раніше нетутешні велосипедисти про наше місто й не чули. А зараз всі чітко знають. де Бровари і де там траса “Дюн”.

**Галина:** А вона в Києві! _(сміється)._ Бо офіційно лісництво у нас — київське.

\[caption id="attachment\_60210" align="aligncenter" width="600"\][![borys-slyusar-galyna-krushelnytska-10](https://mpz.brovary.org/wp-content/uploads/2016/09/borys-slyusar-galyna-krushelnytska-10.jpg)](https://mpz.brovary.org/wp-content/uploads/2016/09/borys-slyusar-galyna-krushelnytska-10.jpg) Реєстрацію проходить Іван Лосєв — броварчанин, спортсмен, в 2014 р. став володарем командного Кубка світу зі спортивної ходьби на 20 км\[/caption\]

**Я читала багато захопливих відгуків у соцмережі про трасу “Броварських дюн” і про самі змагання.**

**Борис:** Так, є київські велосипедисти, котрі спеціально сюди приїжджають на цю трасу тренуватись.

**Галина:** Але до цього ми йшли немало. Вперше 6 років тому ми провели естафету. А потім вже був марафон “Броварські дюни”. В цьому році на [День міста](https://mpz.brovary.org/anons-svyatkuvannya-dnya-mista-u-brovarah-kontserty-yarmarky-festyvali-sportyvni-zmagannya/) марафон ювілейний, п'ятий.

_Відео велозмагання "Броварські дюни 2015":_

<iframe src="https://www.youtube.com/embed/4mqKkl9BwdY" width="560" height="315" frameborder="0" allowfullscreen="allowfullscreen"></iframe>

**А перед естафетою ще ж була “Осіння аритмія”. “Дюни” — це логічне продовження?**

**Галина:** “Аритмія” — це скоріше була гонка між своїми, “потусить”. Її якраз і придумав Ігор Похвіщев. Організували її втрьох з Олександром Ковальовим та Петром Заімом. Траса з того часу дуже сильно змінилася. Додалося багато нових кілометрів та елементів.

**Борис:** Взагалі у нас набудовано в лісі, що можна кататися десь кілометрів 30. Хоча здавалося б, скільки там нашого лісу. Тут цікаво і новачкам кататися, і “лосям” _(“лось” (веложаргон) — велосипедист, котрий їде швидко, довго та далеко, "веломаніяк" - прим.авт)._

Спочатку ми, не знаючи один одного, працювали в різних кутках лісу. Ми щось собі, хлопці собі “Аритмію” робили. Потім ми об'єдналися і почали працювати над одним. В різний час долучаються різні люди, допомагає хто чим може.

\[caption id="attachment\_60216" align="aligncenter" width="400"\][![borys-slyusar-galyna-krushelnytska-16](https://mpz.brovary.org/wp-content/uploads/2016/09/borys-slyusar-galyna-krushelnytska-16.jpg)](https://mpz.brovary.org/wp-content/uploads/2016/09/borys-slyusar-galyna-krushelnytska-16.jpg) Броварські дюни 2014\[/caption\]

**В цьому році гонка буде чимось відрізнятись?**

**Галина:** Так, у нас щороку трохи змінюється траса, десь додається, десь урізається. В минулому році було **14 км** траси, в цьому — **до 13 км**.

**Борис: 180 м** - набір висоти. Наче і не високо, все-таки місцевість рівнинна. Але, враховуючи це, ми взяли за основу систему “фартлег” (фартова нога) — різкий розгін, різке гальмування, зміна напрямку. Ще воно називається “рваний темп”. Вся траса так побудована.

**Галина:** Як казав у нас один учасник змагань: “Ой, три години, що це за марафон такий, от би шість годин”, на четвертому колі він вже видав: “Як добре, всього три години!”

\[caption id="attachment\_60209" align="aligncenter" width="600"\][![borys-slyusar-galyna-krushelnytska-9](https://mpz.brovary.org/wp-content/uploads/2016/09/borys-slyusar-galyna-krushelnytska-9.jpg)](https://mpz.brovary.org/wp-content/uploads/2016/09/borys-slyusar-galyna-krushelnytska-9.jpg) Броварські дюни 2012\[/caption\]

**Які найцікавіші моменти з гонки?**

**Галина:** Твоє відео з Андрієм було найкращим! Андрій Навроцький (Бешенный Бантик) в'їхав в дерево, втратив свідомість, не встиг прийти в себе, але вже переживав, чи сфотографували його. А потім ми його довели на стартову галявину, вкрили (а через тиждень мала відбутися ще гонка в Криму). Він лежить і каже: “Це ж мене дружина в Крим може не відпустити...” Я сміюся з нього: “Бантик, щоб в тебе лише через це голова боліла!”

_Епізод з "Броварські дюни 2013":_

<iframe src="https://www.youtube.com/embed/PPORGRce9M4" width="560" height="315" frameborder="0" allowfullscreen="allowfullscreen"></iframe>

**З якими труднощами стикалися в процесі будування траси, проведення гонки?**

**Галина:** Найбільша наша біда — мотоцикли та квадроцикли. Вони ганяють  велотрасою, розбивають її. А ми дуже багато витрачаємо і сил, і часу, щоб зробити трасу та підтримати її в нормальному стані. Ми ж тут і бур'яни скошуємо, і сміття збираємо. Є тут одні брати... Ендуро мотоцикли з шипами у них, без номерів...

**Борис:** ...і відсутність розуму в голові. Уже кілька років з ними конфлікти, намагаємося пояснити, що вони роблять велику шкоду. Ця траса не призначена для мотоциклів. Навіть лижникам ця траса не підійде. Ну і ще квадрик з'явився якийсь нерозумний — зовсім діти, років 14, катаються без захисту. А у квадроцикла 750 кубів потужності! Те, що траса “убивається” - то одне, але ж ще можна покалічитись.

**Галина:** А щодо проведення гонки, то основна проблема — відсутність спонсорів. Складна економічна ситуація в країні відображається на всьому.

\[caption id="attachment\_60220" align="aligncenter" width="600"\][![borys-slyusar-galyna-krushelnytska-20](https://mpz.brovary.org/wp-content/uploads/2016/09/borys-slyusar-galyna-krushelnytska-20.jpg)](https://mpz.brovary.org/wp-content/uploads/2016/09/borys-slyusar-galyna-krushelnytska-20.jpg) Велозмагання серед школярів\[/caption\]

**Членські внески на змаганнях покривають витрати?**

**Галина:** Зараз внески покривають матеріальні витрати на підготовку гонки, хоч з власної кишені вже не докладаємо, як раніше то було. Але раніше ми працювали, а зараз мені страшно називати суму своєї пенсії —1299 грн. І це 26 років в школі! А за комунальні послуги взимку платіж прийшов на 1600 грн.

І є ще ж “нематеріальна” робота: от Борис два тижні ходив косив зарості по трасі, потім три дні будемо маркувати трасу. Якою фінансовою компенсацією це виміряти?

[![borys-slyusar-galyna-krushelnytska-24](https://mpz.brovary.org/wp-content/uploads/2016/09/borys-slyusar-galyna-krushelnytska-24.jpg)](https://mpz.brovary.org/wp-content/uploads/2016/09/borys-slyusar-galyna-krushelnytska-24.jpg)

**Міська адміністрація вам чимось допомагає?**

**Борис:** Наша підтримка  —  це Рожков Дмитро — начальник відділу фізкультури і спорту, роботи з молоддю. Він якраз людина зі спорту, йому це все зрозуміло. Без допомоги міста тяжко було б організувати щось серйозне.

А ще ж в цьому році проводили дитячі змагання в парку Приозерному та біля кафе “У лісі”. І надалі плануємо проводити. Тож підтримка міста завжди потрібна.

**Галина:** Приміром, в Парку Дружби народів (Київ) чиновники просили заплатити 10 000 грн лише за те, щоб активісти змогли провести некомерційні велозмагання! Тож з такими питаннями тут нам простіше.

**Борис:** І з лісництвом теж проблем нема. Вони ж бачать, що ми нормальні, адекватні люди. Та й у нас проходять деякі ділянки траси в таких місцях, куди їм не дуже зручно діставатися. А як пожежа, наприклад, ми відразу повідомляємо, показуємо де горить.

**Галина:** Ми дерева не ламаємо, сміття прибираємо. Шкоди лісу не завдаємо. Проклали доріжку і її експлуатуємо, далі не ліземо, нічого не зачіпаємо.

**Борис:** От через тиждень після гонки пройти, а ознак того, що тут близько 100 людей по лісу ганяло упродовж 4 годин, немає. В тому році я лише два папірчика підняв після учасників змагання.

\[caption id="attachment\_60223" align="aligncenter" width="600"\][![borys-slyusar-galyna-krushelnytska-23](https://mpz.brovary.org/wp-content/uploads/2016/09/borys-slyusar-galyna-krushelnytska-23.jpg)](https://mpz.brovary.org/wp-content/uploads/2016/09/borys-slyusar-galyna-krushelnytska-23.jpg) Галина та Борис “викатують” школярів перед змаганнями, показують трасу та розповідають всі велосекрети\[/caption\]

**Чи було бажання все покинути?**

**Галина:** Кожен рік в день закінчення кожної гонки в мене є таке бажання. Кричу: “Все! Це останній раз! Більше ніколи!”. І так щороку _(сміється)._

**Борис:** В неї слаба психіка — стільки вчителькою працювати. А я удар тримаю дуже довго, така специфіка роботи в мене була. От якраз тиждень перед гонкою буде дуже напружений.

[![borys-slyusar-galyna-krushelnytska-43](https://mpz.brovary.org/wp-content/uploads/2016/09/borys-slyusar-galyna-krushelnytska-43.jpg)](https://mpz.brovary.org/wp-content/uploads/2016/09/borys-slyusar-galyna-krushelnytska-43.jpg)

**Ви самі приймали участь в якихось велозмаганнях?**

**Галина:** Так, раніше змагалися, а два останні роки ми практично ніде не буваємо. Маємо багато велосипедних медалей, і у мене більше _(сміється)_.

Якось була ситуація — категорія “жінки 40+”, а я - єдина неповторна. Пишу оргам, аби перевели мене в категорію “жінки 30+”, бо відмовляюся їхати “на самоті”. Мені не цікаво отримати медаль лише за те, що ти проїдеш до фінішу. В результаті я отримала медаль, але за друге місце серед “30+”, я її таки виборола! Хоча насправді моя категорія мала б бути “50+”, але рідко буває, коли є учасники в таких категоріях.

**Борис:** Медаль у нас не самоціль. Ми любимо цей спортивний запал. До речі, нещодавно відбулися змагання “Київська сотка”. У них в категорії “70+”  зареєструвалося 4 учасника. Найстаршому — 74 роки!

[![borys-slyusar-galyna-krushelnytska-39](https://mpz.brovary.org/wp-content/uploads/2016/09/borys-slyusar-galyna-krushelnytska-39.jpg)](https://mpz.brovary.org/wp-content/uploads/2016/09/borys-slyusar-galyna-krushelnytska-39.jpg)

**Ваш власний рекорд “в довжину”?**

**Галина:** Напевно поїздка в Крехаїв була найдовшою. Лісом та луками вийшло близько **96 км** по лічильнику.

**Борис:** Але у нас є ще веселіший хлопець — катнув у Канів і назад, усього **300 км** за добу. Це він так з'їздив до мами сказати привіт. А є взагалі “монстри”, котрі на якомусь “Ардісі” легко дають перцю пелотону (групі) шосерів.

**Галина:** Взагалі, наші любителі не гірше “ганяють”, ніж професійні спортсмени в збірних, а то й краще. Але ФВСУ ([Федерація велосипедного спорту України](http://velosport.org.ua/category/news/)) вперто каже, що любительського спорту немає, а ви невідомо чим займаєтесь.

[![borys-slyusar-galyna-krushelnytska-26](https://mpz.brovary.org/wp-content/uploads/2016/09/borys-slyusar-galyna-krushelnytska-26.jpg)](https://mpz.brovary.org/wp-content/uploads/2016/09/borys-slyusar-galyna-krushelnytska-26.jpg)

**Хіба Федерація велоспорту не зацікавлена у розвитку спорту?**

**Борис:** ФВСУ ставиться до любительського спорту споживацькі — коли їм треба,  обіцяють підтримку, а досягли чого хотіли і все — ми вам нічого не обіцяли. Та й керуються вони радянськими методами фізкультури і спорту. Такий підхід не має майбутнього.

**Галина:** Взяти приміром сайт [bikeportal.org.ua](http://bikeportal.org.ua/) _(сайт з календарем любительських змагань, звітами, обговореннями, рейтингом велосипедистів, тощо - прим. авт)._ Велосипедисти з Дніпра розробили програмку, якою ми користуємось на змаганнях для електронної фіксації результатів, а ті всі (в ФВСУ) працюють олівцями на папері досі.

Та й любительські траси відбудовуються на дуже високому рівні без держпідтримки, лише власними силами.

[![borys-slyusar-galyna-krushelnytska-27](https://mpz.brovary.org/wp-content/uploads/2016/09/borys-slyusar-galyna-krushelnytska-27.jpg)](https://mpz.brovary.org/wp-content/uploads/2016/09/borys-slyusar-galyna-krushelnytska-27.jpg)

**Розкажіть про ваші покатушки “вихідного дня”.**

**Борис:** Ми ж не тільки трасою, ми ще й “викаткою” займаємося — допомагаємо  початківцям. Там, де нам в свій час доводилось набивати шишки, зараз можемо вже щось підказати, щоб хоча б глупі помилки не робили. Зараз з нами катається десь 40 осіб. Хоча всім разом одночасно ніколи ще не виходило зібратись.

**Галина:** Та й велика група — не дуже зручно. Якщо збирається багато людей, ми зазвичай ділимо на категорії — “равлики”, “середнячки”, “лосі”. Я з “равликами” їду, ми десь зрізаємо, легшими шляхами виїжджаємо.

**Тобто до вас будь-хто може долучитись?**

**Галина:** Звісно! Раніше ми комунікували між собою на нашому сайті —  [velobrovary.org.ua](https://velobrovary.org.ua/forum/).

**Борис:** А в цьому році відкрили свою сторінку в Фейсбуці [“Броварський велоклуб “44х11”](https://www.facebook.com/groups/240607549608854). Вона загального користування, запрошуємо всіх долучатися. Ми по дефолту збираємося щосуботи та щонеділі на в'їзді в лісництво об **11:00** (вул. Драгоманова). Якщо щось змінюється, повідомляємо в групу.

[![borys-slyusar-galyna-krushelnytska-28](https://mpz.brovary.org/wp-content/uploads/2016/09/borys-slyusar-galyna-krushelnytska-28.jpg)](https://mpz.brovary.org/wp-content/uploads/2016/09/borys-slyusar-galyna-krushelnytska-28.jpg)

**А чому назва “44х11”?**

**Борис:** 44 - зірка передня, 11 - зірка маленька — пряма передача, або “карданний вал” на велосленгу. Зараз є й інші зірки, а це такий застарілий, класичний варіант.

**Чи відчуваєте, що ви робите важливу і круту справу?**

**Борис:** Мені здається, не останню роль ми зіграли у тому, що броварські наші хлопці й дівчата почали активно виходити на велосипедні змагання.  А ще у нас була мета, щоб про наше місто почули, зробити тут щось цікаве.

**Галина:** Справу ми робимо хорошу, потрібну і дуже приємно усвідомлювати, що зараз багато любителів не без нашої подачі досягли гарних результатів. Наприклад, Тоня, 32 роки, має дитину, ніколи не займалася спортом. Але якось так все у нас разом добре пішло. Ми її ловили з двох сторін, аби вона навчилася мікроямку проїжджати. На всі гірки вивозили, підштовхували.

**Борис:** Може ми спортсменів і не робимо, але показуємо, що можна їздити на велосипеді, а не ходити поряд. Будь-які спортивні досягнення — досяжні. Приміром, Катя Яковенко — невисока, тендітна, молода мама. Каталася собі на МТБ. А в тому році стала однією з небагатьох жінок (друга в Україні), котра пройшла повний “IronMan” —  марафон 42 км, заплив 3.8 км, 180 км велопробіг.

**Галина:** Тож головне почати рухатися, не зупинятися. І на нашому прикладі можна впевнено сказати, що починати ніколи не пізно!

[![borys-slyusar-galyna-krushelnytska-2](https://mpz.brovary.org/wp-content/uploads/2016/09/borys-slyusar-galyna-krushelnytska-2.jpg)](https://mpz.brovary.org/wp-content/uploads/2016/09/borys-slyusar-galyna-krushelnytska-2.jpg)

**Фото і відео - Світлана Яцив**
