---
title: "27 серпня у Броварах покажуть документальний кіноальманах «Відкритий доступ»"
date: 2013-08-21
author: 
  username: "pravoZnaty"
  display_name: "Маєш право знати"
categories: 
  - "announce"
tags: 
  - "brovary"
  - "vibir-redaktsiyi"
  - "kinopokaz"
  - "mayesh-pravo-znati"
  - "novini"
  - "park-peremoga"
---

**[![ВІкдритий доступ](https://mpz.brovary.org/wp-content/uploads/2013/08/VIkdritiy-dostup.jpg)](https://mpz.brovary.org/wp-content/uploads/2013/08/VIkdritiy-dostup.jpg)У вівторок, 27 серпня, «Маєш право знати» запрошує своїх читачів на перегляд документальному альманаху «**[**Відкритий доступ**](http://vidkrytyi-dostup.com/almanah/)»**, який відбудеться у парку «Перемога» о 19:30. У рамках кінопоказу буде продемонстровано три повчальні кіноновели - «**[**Межигір’я**](http://vidkrytyi-dostup.com/films/mezhygirya/)**», «**[**Школа**](http://vidkrytyi-dostup.com/films/shkola/)**» та «**[**У кутку**](http://vidkrytyi-dostup.com/films/u_kutku/)**», – у яких розповідається про те, як можна ефективно користуватись правом на публічну інформацію.**

Проект «Відкритий доступ» у Броварах презентуватимуть журналіст та головний редактор альманаху **Сергій Андрушко**, ведучий ток-шоу «Свобода слова» **Андрій Куликов**, журналістки-учасниці руху «Стоп цензурі!» **Анастасія Станко**, **Наталя Соколенко** та **Ірина Соломко**. До речі, дві останні відомі журналістки народились та виросли у Броварах і приїдуть у рідне місто розповісти про важливий інструмент своєї роботи – запити на інформацію.

Події, зображені в [альманасі](http://www.vidkrytyi-dostup.com/home/), розгортаються в нашій країні після вступу в дію закону «Про доступ до публічної інформації», коли українці отримали право запитувати в органів влади недоступні раніше документи і багато в чому саме від зусиль простих громадян тепер залежить, чи стане цей закон ефективним інструментом контролю за діями влади.

**Трейлер до новели "Межигір'я"**

<iframe src="//www.youtube.com/embed/1CtZC9ifbt4" height="315" width="560" allowfullscreen frameborder="0"></iframe>

Це хроніки становлення громадянського суспільства, але водночас – історії зі звичайного життя. Герої фільмів живуть у різних регіонах України, їхні цінності та переконання різняться, вони не знайомі одне з одним, і єдине, що їх об'єднує – активна громадянська позиція. Кожен з них готовий протистояти бюрократії та корупції. Головні дійові особи стрічок надсилають запити, щоб отримати доступ до інформації, важливої не тільки для них, а й для інших громадян, іноді навіть для всієї країни. Комусь із них вдається вирішити проблему, комусь – ні, хтось і далі продовжує боротьбу, але безвідносно до результату, кожен з них зробив усе можливе для того, щоб відстояти власні права.

**Трейлер до новели "Школа"**

<iframe src="//www.youtube.com/embed/DHZGc5045MI" height="315" width="560" allowfullscreen frameborder="0"></iframe>

Документальний альманах «Відкритий доступ» створено за ініціативи [громадської організації **«Центр UA**](http://uacentre.org.ua)**»** ([Партнерство Новий Громадянин](http://newcitizen.org.ua/?fbhash=d438daac438e387005721f9e3365c18c)) завдяки підтримці [**Omidyar Network**](http://www.omidyar.com) та [**Internews Network**](http://www.internews.org)**.** Загалом до альманаху входить 5 новел журналістів та режисерів Дмитра Коновалова, Жанни Довгич, Сергія Андрушка, Дмитра Тяжлова та Володимира Тихого.

Прем’єрний показ кіноальманаху відбувся у рамках міжнародного фестивалю документального кіно про права людини «Docudays UA» у березні 2013 року. Після цього історії про застосування закону «Про доступ до публічної інформації» було показано у різних містах України, проте в окремих обласних центрах організатори кінопоказів стикались з перешкодами, зокрема проблеми виникали в [**Одесі**](http://vidkrytyi-dostup.com/chronicles/?id=21), [**Донецьку**](http://vidkrytyi-dostup.com/chronicles/?id=33), [**Миколаєві**](http://vidkrytyi-dostup.com/chronicles/?id=44) та в [**Криму**](http://vidkrytyi-dostup.com/chronicles/?id=45).

> Чи поповнять цей перелік Бровари, чи все ж таки очільникам нашого міста стане розуму не чинити перешкод кінопоказу, побачимо 27 серпня. А щоб убезпечитись від можливих провокацій чи перешкоджань, ми вже традиційно проведемо [пряму онлайн-трансляцію](https://mpz.brovary.org/online) подій, які передуватимуть самому кінопоказу.

**А от кіноновели зможуть переглянути лише ті, хто прийде на сам захід. Кінопоказ відбудеться у парку «Перемога» біля літака (пам’ятника воїнам 2-ої повітряної армії). Початок - о 19:30.**
