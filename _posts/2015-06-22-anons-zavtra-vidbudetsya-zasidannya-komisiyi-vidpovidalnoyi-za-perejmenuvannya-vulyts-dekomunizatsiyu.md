---
title: "АНОНС: Завтра на комісії розглянуть пропозиції щодо перейменування вулиць у Броварах"
date: 2015-06-22
categories: 
  - "announce"
tags: 
  - "bmr"
  - "vulytsi"
  - "dekomunizatsiya"
  - "komisiya"
  - "novini"
  - "perejmenuvannya"
---

**Завтра, 23 червня, о 10:00 в одному з приміщень Броварської міської ради відбудеться засідання Комісії з питань найменувань та пам'ятних знаків. Про це повідомляють джерела "Маєш право знати" із посиланням на голову комісії Володимира Онищенка.**

Традиційно засідання відбуваються у 421 каб. на 4-му поверсі будівлі Броварської міської ради по вулиці Гагаріна, 15. Однак місце проведення завтрашнього заходу не уточнюють.

Нагадаємо, що минуле засідання [відбулося](https://mpz.brovary.org/start-dekomunizatsiyi-u-brovarah-krayeznavtsi-ta-istoriki-gotuyut-propozitsiyi-shhodo-pereymenuvannya-vulits/) 3 червня. Воно стало першим, на якому розглянули питання перейменування вулиць Броварів у зв'язку із набуттям чинності [законів про декомунізацію](https://mpz.brovary.org/skilki-koshtuvatime-brovartsyam-dekomunizatsiya-nazv-vulits-nashogo-mista/). В результаті обговорення комісія проголосувала за створення двох робочих груп. Одна з них, оргназована на основі працівників краєзнавчого музею, мала за два тижні підготувати пропозиції щодо перейменування вулиць.

Як зазначають представники групи, вони готові завтра надати свої підготовлені та аргументовані пропозиції. Водночас, зі слів заступника міського голови Лариси Виноградової, чиновниця має деякі готові матеріали від Українського інституту національної пам'яті.

Порядок денний завтрашнього засідання не уточнюють. Чи буде комісія розглядати лише питання перейменування вулиць, чи також візьметься за питання демонтажу пам'ятників та меморіальних дощок, наразі не відомо. На минулому засіданні питання пам'ятних знаків не підіймали, попри те, що про це йдеться в протоколі засідання комісії.
