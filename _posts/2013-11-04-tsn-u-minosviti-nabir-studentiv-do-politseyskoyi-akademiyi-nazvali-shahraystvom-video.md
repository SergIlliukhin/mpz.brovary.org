---
title: "ТСН: У Міносвіти набір студентів до Поліцейської академії назвали шахрайством - ВІДЕО"
date: 2013-11-04
author: 
  username: "pravoZnaty"
  display_name: "Маєш право знати"
categories: 
  - "video"
tags: 
  - "akademiya"
  - "brovary"
  - "vibir-redaktsiyi"
  - "vish"
  - "vnz"
  - "minosviti"
  - "novini"
  - "osvita"
  - "pfpa"
  - "shahraystvo"
coverImage: "wp-content/uploads/2013/11/Akademiya-PFPA.jpg"
---

**[![Академія ПФПА](https://mpz.brovary.org/wp-content/uploads/2013/11/Akademiya-PFPA.jpg)](https://mpz.brovary.org/wp-content/uploads/2013/11/Akademiya-PFPA.jpg)Під Києвом у Броварах виник скандал навколо приватної академії - студенти Поліцейської фінансово-правової академії не можуть отримати дипломи вже майже півроку. За цей час вони дізналися, що в академії давно немає акредитації. Відтак гроші приватний виш брав, але жодного права навчати не мав. У Міністерстві освіти називають це шахрайством. Чи є шанс у випускників таки забрати свої дипломи, йдеться в сюжеті [ТСН.19:30](https://tsn.ua/vypusky/tsn).**

Випускник академії Володимир розповів, що держіспити склав ще у червні. Минуло 5 місяців, а диплома спеціаліста він так і не побачив.

"_Місяць чекаємо, другий місяць чекаємо, третій - телефонуємо, спершу не додзвонилися, у відпустки пішли, вересень чекаємо, дзвонимо, а там вже нікого немає_", - говорить хлопець.

Самостійно студенти дізналися, що в академії начебто немає акредитації.

"_Викладачі нічого не знають, ніхто нічого не каже. Вони казали, що все буде добре, діти поступають на навчання, але туди не поступила жодна людина_", - зазначає Аліна Дубінська.

Закінчився жовтень, а в академії немає навіть натяку на навчання - ані студентів, ані викладачів. Тут взагалі немає жодної людини і зачинені двері.

Три дні журналісти намагалися зв'язатися з керівництвом академії, проте марно.

У Міністерстві освіти і науки України підтверджують, що академія справді не пройшла акредитації. Це було ще 2 роки тому.

"_Останній раз, коли навчальний заклад мав право здійснювати набір - це було в 2010 році. Після цього вони не мали права брати студентів_", - заявили у відомстві.

Академія мала переоформити ліцензію, натомість проігнорувала і далі набирала студентів, не маючи на це жодного права.

"_Таким чином здійснюючи набір – це була схема шахрайства. Вони вводили в оману студентів, показуючи стару ліцензію_", - зазначає директор департаменту наукової діяльності та ліцензування МОН Олександр Якименко.

Минулого року, коли академія продовжувала набирати студентів, Міністерство освіти звернулося до Генеральної прокуратури з проханням вжити заходів. У Генпрокуратурі повідомили, що жодних матеріалів від Міносвіти з цього питання не отримували. Бо перевіряти діяльність вишів чи їхні ліцензійні умови є компетенцією саме Міносвіти, а не прокуратури.

Керівництво академії самоусунулося і не намагається вирішити ці проблеми. Студентам залишається лише позиватися до суду, радять у Міносвіти, щоб відшкодувати гроші, бо дипломів вони вже не дочекаються.

**Джерело: [ТСН](https://tsn.ua/groshi/studenti-akademiyi-vzhe-mayzhe-pivroku-ne-mozhut-otrimati-diplomi-a-kerivnictvo-vishu-zniklo-318278.html)**
