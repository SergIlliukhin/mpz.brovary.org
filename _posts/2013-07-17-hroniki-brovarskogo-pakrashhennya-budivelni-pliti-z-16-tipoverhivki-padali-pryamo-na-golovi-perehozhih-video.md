---
title: "Після комунального «покращення» будівельні плити стали падати прямо на голови броварчан"
date: 2013-07-17
author: 
  username: "kachor"
  display_name: "Андрій Качор"
tags: 
  - "brovary"
  - "budivelniki"
  - "zheki"
  - "korolenka"
  - "korolenka-70"
  - "novini"
  - "upravlinnya-zhkg"
---

**[![Короленка 70](https://mpz.brovary.org/wp-content/uploads/2013/07/Korolenka-70.jpg)](https://mpz.brovary.org/wp-content/uploads/2013/07/Korolenka-70.jpg)Увечері 15 липня до журналіста «Маєш право знати» зателефонували мешканці вулиці Короленка та повідомили, що прямо в цей момент з будинку за адресою Короленка, 70 відпадають масивні плити утеплювача, напередодні «закріплені» там броварськими комунальниками. Підхоплені вітром плити загрозливо літали подвір’ям наче планери, загрожуючи скалічити перехожих.**

За словами мешканців найближчих будинків, утеплювати будинок комунальники почали ще напередодні, змонтувавши кілька плит на одній зі стін багатоповерхівки. Проте вже за  годин «будівельний шедевр» почав в буквальному розумінні сипатись додолу. За спостереженнями очевидців, це могло трапитись через те, що плити належним чином не закріпили. Дехто ж грішив на неякісний клей, мовляв, гроші на придбання нормального місцеві чиновники, як годиться, запопадливо розікрали.

Проте вже за кілька годин будівельники повернулись на «місце злочину» і спробували ліквідувати наслідки «покращення». Територію навколо будинку обгородили спеціальною стрічкою та на люльці полізли прилаштовувати плити до стіни вже по-людськи. На той момент вже зовсім стемніло, тому працювати доводилось мало не навпомацки. Невдовзі до багатостраждального будинку прибули журналісти «Маєш право знати», які освітили стіни будинку ліхтарями, щоб зняти подію на відео. Однак альтернативним джерелам освітлення комунальники чомусь не зраділи, а навпаки - стали спішно залишати робоче місце. На запитання, чому ж пінопластові плити почали падати при першому ж пориві вітру, один з будівельників відповів щось нечленороздільне, а інші зберігали тривожну мовчанку.

<iframe src="//www.youtube.com/embed/KMIwYSZy8pw" height="315" width="420" allowfullscreen frameborder="0"></iframe>

Сьогодні ми спробували дізнатись причини такого НП у начальника ЖЕКу №3, який обслуговує даний будинок. Проте чиновник відразу почав «плутатись у свідченнях», спочатку заявивши, що на голови людям падали «обрізки плит, які лежали на люльці і їх просто порозносило вітром», а потім категорично запевнив, що увечері 15 липня біля того будинку взагалі нікого з працівників не було. Потім, щось пригадавши, начальник сказав що сам виїжджав на місце подій, але там було все нормально. Чому ж тоді виїжджав – лишилось незрозумілим. Зрештою чиновник відмахнувся, що це взагалі не його сфера відповідальності і послав нас… в управління ЖКГ.

В управлінні відповідальний спеціаліст пояснила, що таки справді плити падали, але це – «виробничі особливості». Крайнім знову ж таки виявився вітер, який підступно налетів на незакріплені утеплювальні конструкції. На тому кінці дроту зазначили, що будівельники забули використати спеціальні кріплення, посадивши плити виключно на клей, але відразу ж виправились – щойно плити почали падати на перехожих. Зрештою чиновниця запевнила, що скоро стіну взагалі зашпаклюють і будинок виглядатиме, як нова копійка.
