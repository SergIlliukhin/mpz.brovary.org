---
title: "На інформатизацію медзакладів Броварів виділили кошти. Що з цього буде?"
date: 2016-12-20
author: 
  username: "tatuuum"
  display_name: "Тетяна Панкратьєва"
categories: 
  - "vlada"
  - "aktsiyi-zahodi"
tags: 
  - "i-brovary"
  - "igor-kravtsov"
  - "informatyzatsiya"
  - "brovary"
  - "btsrl"
  - "vibir-redaktsiyi"
  - "krilova"
  - "novini"
  - "sesiya"
  - "tspmsd"
---

**Комп'ютери - кожному лікарю, запис на прийом через інтернет, електронна база пацієнтів - так планують удосконалити роботу комунальних медичних закладів у Броварах завдяки програмі інформатизації, за яку проголосували депутати на останній сесії міськради. Народні обранці вирішили виділити на неї поки що 1,6 млн грн (для амбулаторій міста), хоча попередньо заявлялася загальна сума у 13 чи то 15 мільйонів. Треба думати стратегічно чи спочатку задовольнити більш нагальні потреби броварської медицини? Чи немає тут корупційних ризиків, розбазарювання коштів та чому фінансування не погодили з депутатами попередньо, а прийняли "з голосу"? Всі ці питання хвилювали депутатів, спричинили майже півторигодинне обговорення на сесії, а саме рішення ледве набрало потрібну кількість голосів.**

Про програму інформатизації **"І-Бровари"** почали говорити ще влітку: тоді депутатам [презентували](https://mpz.brovary.org/elektronna-systema-dlya-brovariv-za-13-miljoniv-shho-vyrishat-deputaty/) програму розробники та ініціаторка проекту міська депутатка **Тетяна Крилова** ("Самопоміч"). На той момент до програми були питання насамперед через велику суму коштів, яку планували на неї витратити. Проте на найближчій сесії міськради у серпні, незважаючи на заперечення окремих депутатів, її таки було [прийнято](https://mpz.brovary.org/17-ta-sesiya-brovarski-deputaty-ne-pryjnyaly-proekt-prozorro-ta-pryjnyaly-i-brovary/): хоча і не саму програму, а так звану концепцію програми. Таким чином, депутати "дали добро" на подальший рух у цьому напрямку.

\[caption id="attachment\_58486" align="aligncenter" width="600"\][![](https://mpz.brovary.org/wp-content/uploads/2016/07/I-Brovary-13.jpg)](https://mpz.brovary.org/wp-content/uploads/2016/07/I-Brovary-13.jpg) Тетяна Крилова\[/caption\]

До питання повернулися на останній сесії 15 грудня, коли поставили на голосування [проект рішення](http://brovary-rada.gov.ua/documents/26203.html) про затвердження програми інформатизації медзакладів Броварів. Перед депутатами "захищали" проект рішення депутатка Крилова, голова Центру первинної медико-санітарної допомоги **Ігор Кравцов** та розробники: **Сергій Куцевляк** та **Вадим Терентюк**. Вони пояснили, що за цей час було проведено анкетування працівників медзакладів Броварів та досліджено їхні потреби у автоматизованих робочих місцях (таких нарахували **287**: первинна медицина - 84, КДЦ, або колишня поліклініка на Шевченка - 40, БЦРЛ, тобто сама лікарня - 163), проведено розрахунки, досліджені питання серверів та інтернет-провайдера. Також доповідачі зазначили, що подібні рішення потрібні задля забезпечення стратегічних аспектів, адже в найближчому майбутньому уся медична система країни буде побудована на електронній організації процесів. Акцентували увагу на функціонуванні систем реімбурсації та страхової медицини, робота яких неможлива без електронної системи. Згадали, що подібні рішення вже впроваджені в інших містах України, зокрема Полтаві та Черкасах. Наголосили на ефекті та економії коштів, який дасть впровадження інформатизації.

Зокрема, Ігор Кравцов підкреслив: _"Ми втрачаємо гроші з міського бюджету через обслуговування громадян не з нашого міста. Після впровадження системи ми побачимо рух пацієнтів та зможемо повертати витрачені суми"._ Тобто буде так: людина, що не прописана у місті (проживає, приїхала у гості абощо), захворіла у Броварах. Вона звертається до міського комунального медичного закладу, отримує необхідну допомогу, а кошти на це згодом відшкодовуються в наш бюджет. Зараз же усі, хто звертається до лікарні або амбулаторії міста, отримують меддопомогу за кошти місцевого бюджету, який отримує субвенції з державного бюджету, виходячи з кількості **офіційно** зареєстрованих у місті людей. Звичайно, що цих грошей не вистачає, адже в реальності людей звертається більше: за даними лікарів, більше на 25%.

\[caption id="attachment\_58479" align="aligncenter" width="600"\][![](https://mpz.brovary.org/wp-content/uploads/2016/07/I-Brovary-6.jpg)](https://mpz.brovary.org/wp-content/uploads/2016/07/I-Brovary-6.jpg) Ігор Кравцов\[/caption\]

Після організації системи на другому місці за важливістю стоїть сервіс, сказали розробники. Згодом планується, що пацієнти зможуть записуватися до лікаря в декілька способів: через інтернет, через контакт-центр, через термінали у самому закладі тощо. Від паперових носіїв будуть відмовлятися взагалі, уся інформація буде міститися у елекронному вигляді. Усі ланки медицини будуть взаємопов'язані, і лікарі одних медзакладів зможуть побачити дані пацієнта, отримані в іншому закладі (УЗІ, аналізи тощо).

Загалом на перший етап впровадження програми потрібно 3,5 млн грн, заявили доповідачі, проте частково потреби вже профінансовано, на 900 тис грн вже закуплено комп'ютери, також лікарня фінансується з Броварським районом 60%/40%, тому з міського бюджету потрібно виділити лише **1,6 млн грн** і лише на первинну ланку медицини (амбулаторії міста), на лікарню поки грошей не виділятимуть.

Доповідь викликала багато заперечень у залі. Зокрема, протестувала фракція "БПП". В цілому депутати були не проти інформатизації, але не розуміли звідки взялися цифри? Дійсно в роздрукцівці, яку отримали депутати, не можна було одразу з'ясувати: за що саме вони голосують. (Прийняли: див. табл.2 "Розрахунок вартості інформатизації КЗ "БЦПМСД" на 2017 рік".)

[![](https://mpz.brovary.org/wp-content/uploads/2016/12/P61215-124624.jpg)](https://mpz.brovary.org/wp-content/uploads/2016/12/P61215-124624.jpg)

[![](https://mpz.brovary.org/wp-content/uploads/2016/12/P61215-124640.jpg)](https://mpz.brovary.org/wp-content/uploads/2016/12/P61215-124640.jpg)

Депутат **Черепейнік** ("БПП") знову наголошував на тому, що у медицини Броварів є більш нагальні проблеми, зокрема лікарні забезпечені неприпустимо погано. Депутат **Андрієвський** ("РПЛ") охарактеризував ситуацію так: _"Ми - голі і босі, але зі смартфоном в кредит"._

В залі почалися довгі сперечання: приймати програму? не приймати? приймати, але без фінансування? та де ж ви таке бачили, щоб програму та й без фінансування? чи може взагалі її зняти з порядку денного? Цей "розброд і шатаніє" тривали до тих пір, поки до зали не повернувся тимчасово відсутній міський голова. Він тут же взяв ситуацію до своїх рук та миттєво поставив на голосування правку: прийняти програму та виділити фінансування у сумі 1,6 млн. І депутати проголосували "за", хоча й рішення набрало досить малу кількість голосів - **23** (мінімально потрібна кількість - **19**, загалом голосів може бути - **37**).

_За правку:_

[![](https://mpz.brovary.org/wp-content/uploads/2016/12/0054.jpg)](https://mpz.brovary.org/wp-content/uploads/2016/12/0054.jpg)

_За рішення:_

[![](https://mpz.brovary.org/wp-content/uploads/2016/12/0055.jpg)](https://mpz.brovary.org/wp-content/uploads/2016/12/0055.jpg)

Зокрема, за програму проголосувала фракція "ДемАльянс". Вони пояснили свою позицію так: _"Програму потрібно приймати. Суми цілком адекватні. Вони все одно будуть проходити через Прозорро, тому корупційних ризиків немає"._

_Депутат **Олег Берестовий** пояснює позицію фракції:_

[![](https://mpz.brovary.org/wp-content/uploads/2016/12/berestovyj.jpg)](https://mpz.brovary.org/wp-content/uploads/2016/12/berestovyj.jpg)

У той же час фракція "БПП" утрималася. Депутатка **Ірина Веремчук** приводить такі аргументи: рішення не пройшло профільну (бюджетну) комісію та не отримало погодження депутатів, усі цифри депутати отримали прямо на засіданні сесії перед голосуванням та не змогли їх вивчити, у рішенні є корупційні ризики і спрацює принцип інерції: де 1,6 млн - там і всі 13 мільйонів, якщо прийняли програму - то і будуть фінансувати "на повну".

[![](https://mpz.brovary.org/wp-content/uploads/2016/12/sesiya-2.jpg)](https://mpz.brovary.org/wp-content/uploads/2016/12/sesiya-2.jpg)

Сама ініціаторка програми **Тетяна Крилова** каже: _"Коли ми подавали цю програму, в медзакладах міста не було взагалі нічого. Була лише мережа, прокладена в амбулаторіях "первинки". Тоді ми прораховували все з нуля, тому й були такі великі суми. Зараз ситуація змінилася. На кінець цього року залишилися вільні кошти, відбувся їхній внутрішній перерозподіл та були придбані комп'ютери для первинної ланки медицини. Тобто на даний час до автоматизації наші амбулаторії вже готові на 70%. Ми виділяємо 400 тис на сервери і ще 1,3 млн, загалом це 1,6-1,7 млн - і питання закрито. До 1 червня нам потрібно все зробити, законодавчо нас зобов'язують облаштувати електронними системами медзаклади, без цього не буде фінансування з держбюджету"._

Депутатка прогнозує, що через півроку програма інформатизації у "первинці" зафункціонує повністю: буде придбано обладнання, працівники пройдуть навчання - і броварчани вже зможуть записуватися на прийом до сімейного лікаря через електронну систему. За КДЦ (консультативно-діагностичний центр, колишня поліклініка на Шевченка) потрібно братися у другій половині 2017 року, вважає вона. А на осучаснення лікарні планують виділяти кошти вже у 2018 році.

Отже, плани визначені, гроші виділені. Відтепер за ефективністю їх витрачання спостерігатиме громада. Вона ж і оцінить: чи зміниться після інформатизації на краще робота амбулаторій міста.
