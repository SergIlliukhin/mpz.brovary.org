---
title: "Охоронець «КомКону» надавав стусанів підприємцю за малювання реклами на асфальті?"
date: 2016-06-21
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "zatrimannya"
  - "komkon"
  - "novini"
  - "pobittya"
  - "politsiya"
---

**У ніч із п’ятниці на суботу поліція та приватні охоронці фірми «КомКон» затримали головного редактора рекламного видання «Тиждень Бровари». Замість складати протокол про можливе адміністративне правопорушення, вирішили відвезти його до гаражів, до того несильно побивши. Про це розповів сам затриманий В’ячеслав Гречка.**

Як розповідають усі сторони конфлікту, підприємець тієї ночі (17 червня) на Масиві за допомогою трафарета малював на асфальті рекламу свого видання. У той момент, коли він просто йшов, до нього під’їхав автомобіль охоронної фірми «КомКон». **В'ячеслава Гречку** попросили проїхати до відділку, на що він погодився, оскільки не мав при собі документів.

З розповіді підприємця, вже в автомобілі між ним та охоронцями розпочалася активна суперечка на тему правомірності затримання. Під час цього водій автівки намагався бити підприємця, але виходило в нього це не сильно. Присутній працівник поліції на такі дії охоронця не реагував.

Після того, - розповідає підприємець, - його завезли до гаражів по вулиці Грушевського, вивели, але бити не стали, нібито через те, що затриманий почав кричати та привертати увагу. Тоді Гречку доправили до відділку поліції. Однак, протоколу про адміністративне правопорушення вирішили не складати, після чого В'ячеслава відпустили.

Керівник броварського відділення компанії «КомКон» **Олександр Попелуха** поставив під сумнів розповідь Гречки, однак детально коментувати дії своїх підлеглих не став. Він припустив, що поліція не складала протоколу про адміністративне правопорушення на підприємця, оскільки злякалась його статусу журналіста.

Очільник прес-служби поліції Київської області **Микола Жукович** не підтвердив можливе побиття підприємця, але і не спростував його. Водночас, він зазначив: дії затриманого можуть кваліфікуватися як «дрібне хуліганство». Втім, оскільки підприємця не застали на гарячому, вирішили обійтись роз’яснювальною бесідою. Тим часом, В’ячеслав Гречка своєї вини не визнає та переконує, що малювати на асфальті не заборонено.

Нагадаємо, що віднедавна охоронна фірма «КомКон» співпрацює із броварською поліцією. Працівники приватної компанії спільно з правоохоронцями патрулюють місто. Таким чином, - запевняють у поліції, - вдається вирішувати проблему нестачі кадрів.
