---
title: "У Броварах частково демонтували пам’ятний знак «Никто не забыт ничто не забыто» - ФОТО"
date: 2016-09-27
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "brovary"
  - "dekomunizatsiya"
  - "demontazh"
  - "novini"
  - "pamyatniy-znak"
  - "pamyatnik"
  - "stela"
coverImage: "wp-content/uploads/2016/09/stela_nikto_00002.jpg"
---

**Роботи над стелою, що розташована на розі вулиць Грушевського та Ярослава Мудрого, [помітили](https://www.facebook.com/photo.php?fbid=968845959910319&set=gm.1372731549423474&type=3&theater) сьогодні близько 15:30. У результаті, робітники демонтували другу частину напису «ничто не забыто» та зникли. Про це розповідають очевидці, наводячи на доказ світлини. Станом на 17:30 на місці подій вже не було ані демонтованих літер, ані робітників.**

Слід зазначити, що під час останнього засідання чергової пленарної сесії – [22 вересня](https://mpz.brovary.org/18-ta-sesiya-brovarskoyi-miskoyi-rady-rishennya-pryjmaye-sformovana-bilshist-hto-proty/) – депутати Броварської міської ради ухвалили рішення [демонтувати](http://brovary-rada.gov.ua/documents/24463.html) в рамках декомунізації  8 меморіальних дощок. Водночас, питання про демонтаж двох інших об’єктів – зокрема і стели «Никто не забыт ничто не забыто» – [відклали](https://onedrive.live.com/?authkey=%21AIDYQIzAHLXqlNM&cid=76CC13A1B9E773BD&id=76CC13A1B9E773BD%21460&parId=76CC13A1B9E773BD%21459&o=OneUp) із формулюванням «зняти до уточнення».

> Варто зауважити, що на пам’ятному знаку присутня [символіка](https://mpz.brovary.org/dekomunizatsiya-po-brovarsky-za-9-misyatsiv-demontuvaly-lyshe-odnu-memorialnu-tablychku-fotoreportazh/) комуністичного тоталітарного режиму. Відповідно до «декомунізаційного» закону, подібні пам’ятники та пам’ятні знаки мають бути демонтовані. Водночас, за непідтвердженою інформацією, чиновники вирішили не прибирати об’єкт, а лише змінити на ньому мову напису – з російської на українську.

За телефонним номером чергового міськвиконкому повідомили, що роботи відбуваються з відома влади. Водночас, що саме планують зробити, уточнити не змогли.

Слід зазначити, що про можливу заміну мови напису раніше говорив зокрема броварський депутат і голова гуманітарної комісії **Сергій Бельський** – під час останнього засідання своєї комісії та під час останньої сесії міськради. Окрім того, про залишення пам’ятного знака ратувала очільниця відділу культури **Наталя Багмут** та голова ради старійшин при міському голові **Тельман Надиров.**

Нагадаємо, що ще [25 травня](https://mpz.brovary.org/u-brovarah-perejmenuyut-shhe-kilka-vulyts-ta-demontuyut-pam-yatni-doshky-komunistychnym-idolam/) цього року комісія Броварської міської ради з питань найменувань та пам’ятних знаків [ухвалила](http://www.slideshare.net/DmytroKarpiy/1-25052016) рекомендувати демонтувати стелу із подальшим обговоренням громадськості щодо встановлення іншого об’єкта.

**Фото - Дмитро Карпій, Олександр Плахов**
