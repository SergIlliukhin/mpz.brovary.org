---
title: "Нестача кадрів у лікарні сягнула апогею, - головний лікар БЦРЛ"
date: 2017-03-27
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "bagnyuk"
  - "brovary"
  - "brovarska-likarnya"
  - "btsrl"
  - "nestacha-personalu"
  - "novini"
coverImage: "wp-content/uploads/2016/10/3.jpg"
---

**Сьогодні на оперативній нараді у міськраді [знову](https://mpz.brovary.org/brovarski-likari-zbyrayutsya-strajkuvaty/) говорили про відтік кадрів з Броварської центральної районної лікарні, а також про велику кількість амбулаторних звернень без направлення сімейного лікаря.**

Наразі лікарня страждає від катастрофічного відтоку професійних кадрів, заявив головний лікар БЦРЛ **Валентин Багнюк** на оперативній нараді у міській раді 27 березня. За словами медика, існує близько **100** вакантних місць на посаду медсестри, а також за останні півтора місяці звільнилося **2** педіатри з приймального відділення, що ще більше посилило проблему нестачі персоналу. За словами пана Багнюка, головними проблемами є сильне психологічне навантаження медперсоналу (велика кількість звернень, багато негативу від хворих) та низька заробітна плата.

\[caption id="attachment\_67647" align="aligncenter" width="600"\][![](https://mpz.brovary.org/wp-content/uploads/2017/03/IMG_89331-e1489402337217.jpg)](https://mpz.brovary.org/wp-content/uploads/2017/03/IMG_89331-e1489402337217.jpg) Валентин Багнюк\[/caption\]

Задля вирішення проблеми броварська лікарня надислає звернення до медичних коледжів, інститутів із заявою про потребу у працівниках, каже головний лікар. Також додає, що з [виділених лікарні](https://mpz.brovary.org/brovarski-deputaty-vydilyly-14-mln-btsrl-na-bezkoshtovnu-pershu-dobu-perebuvannya-u-likarni/) з міського бюджету **3 млн грн** частина піде на преміювання лікарів.

_"Але питання у тому, що приватні клініки пропонують заробітну плату в рази більшу за ту, яку можемо на сьогоднішній день запропонувати ми",_ - коментує **Максим Вітер**, директор Броварського міськрайонного центру зайнятості.

Також головний лікар БЦРЛ акцентував увагу на великій кількості так би мовити "безпідставних", "не за адресою" амбулаторних звернень, що зростає кожного дня. _"Люди приходять у приймальне відділення, стукають кулаком, лаються і вимагають, щоб їх прийняли. За останній вечір надійшло 30 звернень і лише четверо хворих потребували лікування в стаціонарі, а 26 інших випадків - по частині сімейного лікаря",_ - скаржиться головний лікар та нарікає, що люди ігнорують сімейних лікарів та одразу звертаються до лікарні.

Головний лікар наголосив, що пацієнти повинні спочатку звертатися до сімейного лікаря і вже після отримання направлення йти до стаціонару. В іншому випадку лікарі можуть просто не витримати такого навантаження і місто лишитися без медичного обслуговування, стверджує медик.

**Фото - Дарина Мізіна**
