---
title: "«Свобода,  рівність всіх перед законом та нетерпимість до корупції – ведуть до успіху міста і країни» - Нобелівський лауреат Вернон Л. Сміт"
date: 2017-06-13
author: 
  username: "Scientific_view"
  display_name: "Ольга Романенко"
categories: 
  - "kolonka-avtora"
coverImage: "wp-content/uploads/2017/06/svoboda-rivnist-vsih-pered-zakon.jpg"
---

На шляху до європейської інтеграції українці постають перед завданням усвідомити, що є основою успіху цих країн і які реформи сприяли становленню найбільш успішних держав світу. В процесі декомунізації та ментальної трансформації свідомості народу важливим є зрозуміти найбільш вагомі  ідеї, завдяки яким одні території процвітають, а інші – занепадають.

Неординарною подією у реалізації цих завдань став тур містами України нобелівського лауреата з економіки Вернона Л. Сміта.

\[caption id="attachment\_71402" align="aligncenter" width="444"\]![](https://mpz.brovary.org/wp-content/uploads/2017/06/34993247626_2c29d6b46d_o.jpg) Вернон Ломакс Сміт - Нобелівський лауреат з економіки\[/caption\]

Протягом  25 травня – 3 червня 2017 року професор приїжджав в Україну за запрошенням свого колеги  Романа Шеремети – молодого українського вченого, що наразі працює у США разом з ним  у галузі експериментальної економіки та займає перше місце у рейтингу Форбс серед українців-економістів, що вчилися в Україні. Роман навчався в українських школах та університетах, а відтак отримав грант на навчання в США і досягнув там великих успіхів.

 

\[caption id="attachment\_71426" align="aligncenter" width="589"\]![](https://mpz.brovary.org/wp-content/uploads/2017/06/IMG_0233-3-e1497374027179.jpg) Роман Шеремета - за версією "Форбс" один з кращих економістів світу українського походження\[/caption\]

Броварчани суттєво долучилися до організації візиту Нобелівського лауреата та до написання його книги, а також відвідали його лекції в київських університетах. Вернон Сміт провів багато зустрічей зі студентами, школярами, викладачами, народними депутатами і Міністром освіти і науки Лілією Гриневич.

![](https://mpz.brovary.org/wp-content/uploads/2017/06/5f739d65b38385f405467ed5bf4e058f.jpg)

**Серед головних ідей, які Вернон Л. Сміт радив для реформування освіти і науки в містах України і що є актуальним для Броварів, можемо відзначити наступні.**

1. **Реформа освіти – це основа економічного процвітання.**

Саме зростання грамотності в Європі 5 століть тому стало причиною стрімкого економічного росту. Інвестиція в дітей і молодь – це головне завдання громади та її представників в органах влади, на думку Вернона Сміта. Фактором успішної освіти є свобода, конкуренція і незалежність від державних чиновників.

Більшість Нобелівських лауреатів зробили свої феноменальні відкриття в молодому віці до 35 років, тому для розвитку держави необхідно інвестувати у молодь, їх освіту і наукові експерименти.  Самому професору було 28 років, коли він зробив відкриття, за які його згодом нагородили.

На зустрічі з Міністром освіти і науки та ректорами університетів Вернон Сміт відзначив, що США тому процвітає, що стимулює грантами і серйозними фінансовими програмами приїзд найбільш обдарованої молоді всього світу для здійснення наукових досліджень. Нобелівський лауреат неодноразово радив  українським чиновникам більше інвестувати  в молодь.

\[caption id="attachment\_71411" align="aligncenter" width="571"\]![](https://mpz.brovary.org/wp-content/uploads/2017/06/IMG_1322.jpg) Міністр освіти і науки Лілія Гриневич на зустрічі з ректорами університетів і Верноном Л. Смітом\[/caption\]

2. **Найбільш ефективне фінансування освіти – на основі державно-приватного партнерства та конкуренції.**

Керівники освітніх закладів ставили питання щодо ефективних механізмів фінансування науки і освіти. Професор акцентував,  що у  США фінансування науки відбувається через незалежні фонди і кожен  може подати аплікацію незалежно від «схвалення» директорів, ректоратів чи вищого керівництва.

Здорова конкуренція – це головна рушійна сила розвитку як освіти, науки, так і економіки. Вернон Сміт наголосив, якби в США використали механізм обов’язкового схвалення фінансування наукового проекту старшими професорами, то зрозуміло, що вони б віддали перевагу не молоді, а «досвідченим».  Це завадило б розробці і впровадженню багатьох наукових відкритів, що повпливали на історію людства.

Батьки повинні мати вибір, де вчити своїх дітей. Монополія держави на освіту руйнує її якість.

 

https://www.youtube.com/embed/zE7kvQz5mn0

 

3. **Економіка – це наука про поведінку людей…**

На зауваження одного з керівників освітнього закладу, що деякі східні вчені вважають, що економіка не є наукою, Сміт  відповів, що найголовнішим досягненням свого життя вважає заснування «експериментальної економіки», яка ґрунтується на дослідженні реальної поведінки людей в різних умовах.

Коли Вернон був молодим, в науковому світі вважалося, що економіка – теоретична наука, а більшість його колег говорили, що він даремно витрачає час на свої експерименти. Однак, минув час, і його ідеї визнані усім світом. Тому важливо не зупинятися в реалізації свого покликання, радив всесвітньовідомий «великий експериментатор».

![](https://mpz.brovary.org/wp-content/uploads/2017/06/IMG_0265.jpg)

 

Дослідження поведінки людей – це дуже цікавий експеримент, адже цінності людини – основа її економічних рішень. Розуміння цих законів дозволяє ефективно управляти економікою регіонів.

 

4. **Свобода викладача і оцінка його роботи учнями – фактори успішної освіти**

 Роман Шеремета, що вчився в українській освітній системі і американській, робить висновки у відмінностях, які впливають на ефективність. Українська освітня система не стимулює свободу і наукові відкриття, оскільки багато часу забирає неефективне навантаження на викладачів та вчителів по  створенню непотрібних документів і паперів, які, по суті, не додають учням і студентам ні знань, ні навичок.

![](https://mpz.brovary.org/wp-content/uploads/2017/06/IMG_1383.jpg)

"Так, у США, - каже він, - викладацьке навантаження в університеті займає 4 місяці, весь  інший час ми займаємося підготовкою до уроків, науковими дослідженнями і експериментами. Ніхто не змушує писати зайві папери, виконувати формальні звіти, складати безліч документів, розробляти методички, робочі програми тощо. Твоє ім’я і авторитет як викладача і вченого , а також оцінка твоїх лекцій учнями, що є у відкритому доступі для всіх в університеті,  – це головні критерії, за якими беруть на роботу. Кожен викладач має свій простір для росту, свободу і гідну оплату праці".

 

5. **Монополія та директивні методи управління руйнують освіту.**

Обговорюючи проблему середньої освіти  в українських містах, Вернон Сміт зауважив, що вважає систему вищої освіти в США ефективною, а середню школу – не дуже успішною. Причиною цього, на його думку, є монополія і відсутність справжньої конкуренції. Для ефективної освіти в Україні, радив він, варто застосовувати принцип «гроші за дитиною» та організацію державно-приватної форми фінансування школи, що дозволить уникнути монополії держави на освітні програми та формування світогляду молодого покоління.

Під час зустрічі з керівництвом Міністерства освіти і науки України та ректорами університетів Вернон Сміт презентував книгу **«Реформація. Успіх Європи і шанс для України»** (за редакцією Романа Шеремети та Ольги Романенко).  Книга написана 19 авторами з 5 країн світу. Презентація вібулася у провідних університетах України у 5 містах, у Парламенті, на зустрічі ректорів та Міністра освіти, зустрічі з СЕО, Київській бізнес школі.

 

![](https://mpz.brovary.org/wp-content/uploads/2017/06/18881717_1448797808513109_368733400900026731_n.jpg)

![](https://mpz.brovary.org/wp-content/uploads/2017/06/18814115_1448802461845977_5248138199860139432_n.jpg)

Реформація змінила Західну Європу та Новий світ морально та економічно, заклавши підвалини того суспільства, яке існує зараз. Вернон Сміт наголошував, що саме тоді сформувалась ідея рівності перед законом усіх та ідея свободи.

Цікавим феноменом є те, що ті території, які пізніше прийняли ці ідеї Реформації і впровадили їх у життя, також стали успішними. А ті міста і країни, які залишилися жити у корупції та перевагою вважали привілеї, а не здібності людини – рано чи пізно занепадали.

![](https://mpz.brovary.org/wp-content/uploads/2017/06/IMG_4124-1-1.jpg)

Вернон Сміт також відзначив, що студенти, які вчилися у США, повертаючись на свою батьківщину, розуміють,  що свобода, рівність усіх перед законом  та нетерпимість до корупції – ведуть до успіху. Тому намагаються втілити ці механізми в життя свого народу…
