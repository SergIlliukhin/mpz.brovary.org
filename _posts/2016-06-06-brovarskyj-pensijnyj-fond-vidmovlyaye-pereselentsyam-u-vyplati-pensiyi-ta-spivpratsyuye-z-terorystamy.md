---
title: "Броварський пенсійний фонд відмовляє переселенцям у виплаті пенсії та співпрацює з терористами?"
date: 2016-06-06
author: 
  username: "yschenko"
  display_name: "Ірина Ющенко"
categories: 
  - "brovary"
  - "novyny"
tags: 
  - "brovary"
  - "brovarskyj-pensijnyj-fond"
  - "vibir-redaktsiyi"
  - "dnr"
  - "lidiya-senko"
  - "novini"
  - "pensiyi-pereselentsyam"
coverImage: "wp-content/uploads/2016/06/141854.jpg"
---

**Громадська організація [«Крим](http://krymsos.com/settlers/news/pensiinii-fond-obrizav-pereselentsyu-pensiyu-cherez-viplati-v-okupovanomu-donetsku)****SOS_»_****,** **що займається захистом прав, свобод та інтересів внутрішньо переміщених осіб, звинувачує Броварський Пенсійний фонд у грубому порушенні  чинного законодавства: відмові переселенцю із зони АТО у виплаті пенсій та співпраці з терористами - листуванні з донецькою підробкою під пенсійний фонд. Наші журналісти спробували з’ясувати, наскільки справедливі такі звинувачення.**

«_До юристів Громадської організації «КримSOS» звернулася громадянка, якій Броварське об'єднане управління Пенсійного фонду України в Київській області відмовило в оформленні пенсії»,_ - таку інформацію оприлюднено на сайті координаційного центру допомоги мешканцям Сходу України [«Восток СОС»](http://vostok-sos.org/vostoksospressrealisepensionnyifond). Підставою для відмови у виплаті пенсії **Катерині Єсипенко**, яка два роки тому переїхала в Бровари з Донецька, стало повідомлення із «Пенсійного фонду ДНР». _«Пенсійний фонд України в Київській області надає Вам ксерокопію повідомлення про поновлення виплати пенсії у Київському районі м. Донецька «Донецької Народної Республіки», яке надійшло в наше управління»,_ - написано в листі на адресу пані Катерини за підписом заступника начальника управління Броварського Пенсійного фонду **Інни Іваницької**.

[![Пенсійний фонд](https://mpz.brovary.org/wp-content/uploads/2016/06/2-2.jpg)](https://mpz.brovary.org/wp-content/uploads/2016/06/2-2.jpg)

[![Пенсійний фонд](https://mpz.brovary.org/wp-content/uploads/2016/06/1-2.jpg)](https://mpz.brovary.org/wp-content/uploads/2016/06/1-2.jpg)

Начальниця Броварського Пенсійного фонду **Лідія Сенько** переконує: з ДНР ніколи не листувалися - інформаційних запитів жодного разу не робили, відповідей не надавали, хоча на початку війни і отримували  повідомлення з підконтрольної терористам території з проханням надіслати ту чи іншу інформацію.

_«У лютому 2015 року до нас звернулася пенсіонерка-переселенка Катерина Єсипенко із заявою для взяття її на облік за місцем фактичного проживання для отримання пенсії,_ -  розповідає Лідія Сенько. – _Жінка отримувала у нас пенсію з лютого по травень. 3 червня 2015 року на нашу електронну адресу надійшло повідомлення, що Катерина Єсипенко звернулася в Пенсійний фонд ДНР із заявою про відновлення пенсії, тож ми і припинили виплату пенсії до з’ясування всіх обставин»._

\[caption id="attachment\_57044" align="aligncenter" width="600"\][![Пенсійний фонд](https://mpz.brovary.org/wp-content/uploads/2016/06/SAM_6324.jpg)](https://mpz.brovary.org/wp-content/uploads/2016/06/SAM_6324.jpg) Лідія Сенько\[/caption\]

[![Пенсійний фонд](https://mpz.brovary.org/wp-content/uploads/2016/06/SAM_6326.jpg)](https://mpz.brovary.org/wp-content/uploads/2016/06/SAM_6326.jpg)

Як пояснює начальниця, згідно чинного законодавства, пенсія сплачується тільки за місцем фактичного проживання особи. Тобто, якщо людина постійно проживає в Донецьку, пенсію має  отримувати  тільки там. Якщо ж виїхала – пенсію їй мають платити на новому місці проживання. Позаяк Пенсійний фонд не вповноважений перевіряти чи проживає людина за місцем прописки, цим зайнялося Броварське управління праці та соціального захисту населення, яке надає переселенцям щомісячну грошову адресну допомогу. 17 липня 2015 року спеціалісти управління приїхали за вказаною адресою. _«Катерини Єсипенко вдома не було. У телефонній розмові жінка повідомила, що на даний момент проживає в Конотопі. З’ясувати всі обставини не вдається, так як телефон миттєво блокується. Враховуючи відсутність Єсипенко за вказаною адресою, виплату допомоги внутрішньо переміщеній особі  призупинити з 1 серпня 2015 року»,_ - завізовано в акті обстеження матеріально-побутових умов сім’ї.

Майже 10 місяців жінка не отримувала ні пенсії, ні адресної допомоги, та за увесь цей час, за словами Лідії Сенько, до них не зверталася. Згідно чинної процедури, щоб отримувати чи відновити пенсію, пенсіонер має не тільки зареєструватися як переселенець, отримати довідку на підтвердження цього статусу, а й особисто прийти з паспортом у теруправління пенсійного фонду та засвідчити свою присутність. Жодна третя особа - діти чи інші родичі, цього зробити не можуть. Як стверджує начальниця, майже через рік, у березні поточного року, у Пенсійний фонд прийшла невістка Катерини Єсипенко. Посилаючись на довіреність, надану пані Катериною, жінка написала заяву з проханням пояснити  причину припинення виплати пенсії та повернути заборгованість. А коли отримала офіційну відповідь причини призупинення пенсійних виплат, затребувала копію листа із ДНР.

[![Пенсійний фонд](https://mpz.brovary.org/wp-content/uploads/2016/06/SAM_6331.jpg)](https://mpz.brovary.org/wp-content/uploads/2016/06/SAM_6331.jpg)

Лідія Сенько зізнається: щоб уникнути «подвійних виплат», і, відповідно, відповідальності за це, мали б відразу звернутися в Службу безпеки України та Міграційну службу для перевірки фактичного місця проживання особи. Натомість зробили помилку: послалися на лист із ДНР та видали його копію на руки.

Координаторка Благодійного фонду «ВостокSOS» юристка **Олександра Дворецька** [стверджує](http://hromadske.ua/posts/lysty-z-dnr-yak-vymushenu-pereselenku-pozbavyly-pensii-cherez-povidomlennia-z-donetska), що позбавлення переселенців пенсій через звернення з «ДНР» та «ЛНР» - не поодинокі випадки. Щоб у якийсь спосіб контролювати внутрішнє переміщення осіб, даними із псевдо-республік користуються всі теруправління, однак ніхто не надає копій цих листів. Натомість представники пенсійного фонду Броварів щиро сказали, звідки взяли ці дані. Більше того, в своєму коментарі [Hromadske.ua](http://hromadske.ua/posts/zahubleni-hroshi-ta-mertvi-dushi-sotsialnoi-polityky) віце-прем'єр-міністр із питань соціальної політики **Павло Розенко** визнає «подвійні виплати» для жителів  «ДНР».  І причина таких виплат «банальна»: донині в країні не створено єдиного реєстру внутрішньо переміщених осіб. Окрім цього, в списках переселенців є померлі або ж ті, хто давно не живе на окупованих територіях. Тож є люди, які отримують виплати і за них.

Донині в уряді немає чіткої позиції: кому платити пенсії, а кому ні. Натомість місцеві Пенсійні фонди зобов'язані щомісячно виплачувати людям пенсії та вмудрятися не порушувати закони, які фактично заперечують один одного: виплачувати пенсії  за місцем фактичного проживання людини та не здійснювати «подвійних виплат».

На днях роботу Броварського Пенсійного фонду приїздило перевіряти ГУ Пенсійного фонду Київської області та Пенсійного фонду України. Та на цьому все не закінчилося: кілька тижнів дії працівників теруправління перевірятиме спеціально створена комісія. Якщо ж порушення закону підтвердиться, дисциплінарна комісія визначить винуватцям  міру покарання.

**Фото - автора**
