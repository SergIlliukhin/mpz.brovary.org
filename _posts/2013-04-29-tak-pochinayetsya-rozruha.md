---
title: "Так починається розруха"
date: 2013-04-29
author: 
  username: "kachor"
  display_name: "Андрій Качор"
categories: 
  - "kolonka-avtora"
---

[![IMG_20130426_184418](https://mpz.brovary.org/wp-content/uploads/2013/04/IMG_20130426_184418.jpg)](https://mpz.brovary.org/wp-content/uploads/2013/04/IMG_20130426_184418.jpg)На всі запитання броварчан про те, чому місто котиться в прірву – починаючи від «померлих» доріг і закінчуючи крижаною водою в кранах – є одна проста відповідь. Полягає вона в тому, що міської влади наразі в Броварах більше не існує. Муніципальні менеджери в особі Сапожка та його команди повністю втратили контроль над міською інфраструктурою і зараз докладають титанічних зусиль  лише в одному напрямку: аби про їхні господарські провали знало якомога менше людей.

Але правди діти ніде: ситуація, коли без яких-небудь катаклізмів у стотисячному місті-супутнику столиці нагло і без попередження зникає гаряче водопостачання – це вже навіть не халатність. Коли місцеві чиновники усіх ланок банально «відморожуються» на запитання, по якій причині зникла гаряча вода – це свідоме приховування суспільно важливої інформації, простіше кажучи – брехня в очі мешканців. Адже «Броваритепловодоенергія» не могла не знати про власний борг у розмірі понад 26 мільйонів гривень перед «Нафтогазом». Не міг не знати про це і міський голова Ігор Сапожко. А якщо таки не знав – то який він тоді міський голова?

<iframe src="http://www.youtube.com/embed/U6aZ3r0Cxn0" height="315" width="560" allowfullscreen frameborder="0"></iframe>

Зникнення гарячої води в місті – це, безумовно, феєрична кульмінація «комунальної реформи» від міської влади. Проте водночас ця подія стала логічною ланкою в сукупності комунальних провалів броварських чиновників, а тому нічого дивного не відбулось.

Історія із затопленням Старого міста, яка [вийшла на телеекрани](http://www.youtube.com/watch?v=SvRWMVRsfnc&feature=player_embedded) мільйонів українців, також з цієї серії. Незадовго до танення снігу на засіданні міськвиконкому чиновники відзвітували, що до приходу талої води повністю готові, адже напередодні розчистили усі водостоки. Минуло кілька днів і подвір’я броварчан опинились під водою – саме по причині не прочищених зливової каналізації. І заступник Сапожка лише під тиском центральних телеканалів визнав, що місто до «великої води» виявилось не готовим.

«Сміттєвий колапс», що прийшов услід за «сніговим» - та сама «опера», тільки «в профіль». В рамках «комунальної реформи» в місто ввели нове підприємство, котре відтепер мало б вивозити сміття. Фірма «заїхала» в Бровари на орендованих «сміттєвих» мерседесах, м’яко кажучи, не першої свіжості. Машини виявились непристосованими до наших баків і спочатку до старих баків прикручували колеса (+ витрати з бюджету), потім позаливали бетонні пандуси для цих баків (+ витрати з бюджету), потім вирішили взагалі міняти ці баки на нові. Скільки буде коштувати обслуговування таких «мерсів»-доходяг – можна лише уявити. Це вам не «ЗИЛ», де коробку передач можна полагодити з підручних матеріалів, це – Mercedes-Benz, і вартість запчастин на німецьке авто також ляже на плечі броварчан. Але не зважаючи на постійне збільшення витрат – неприбраного сміття в дворах стало стільки, скільки не було, мабуть, ніколи. Скоро на «Маєш право знати» має бути опубліковано розслідування про те, що це за фірма, звідки вона взялась та як потрапила на броварський ринок. Там багато цікавого.

**Сміттєві баки по вул. Марії Лагунової** 

[![DSC_0382](https://mpz.brovary.org/wp-content/uploads/2013/04/DSC_0382.jpg)](https://mpz.brovary.org/wp-content/uploads/2013/04/DSC_0382.jpg)

**Сміттєві баки по вул. Постишева. Обидва фото зроблені в один день.**

[![DSC_0391](https://mpz.brovary.org/wp-content/uploads/2013/04/DSC_0391.jpg)](https://mpz.brovary.org/wp-content/uploads/2013/04/DSC_0391.jpg)

На тлі всього цього «щастя» такі «дрібниці» як [розмноження торгівельних павільйонів](https://mpz.brovary.org/zamist-zupinki-bilya-terminalu-brovarchanam-pidsunuli-m-yasniy-magazin-p-yatachok/) замість зупинок громадського транспорту виглядає якось ніби аж несерйозно. Ну, подумаєш – зрізали кілька дерев біля «Тандему», аби розширити чийсь кіоск. Або вирвали «з м’ясом» автобусну зупинку навпроти «Терміналу», аби на її місці поставити ще один кіоск - м'ясний  При цьому зупинку кинули неподалік просто на газон, жодним чином навіть не закріпивши. Ці начебто, не значні – але дуже дратівливі – факти свідчать про другий основний признак наявної міської влади.

[![Зупинка на Терміналі 1](https://mpz.brovary.org/wp-content/uploads/2013/04/Zupinka-na-Terminali-1.jpg)](https://mpz.brovary.org/wp-content/uploads/2013/04/Zupinka-na-Terminali-1.jpg)

Він полягає в тому, що Сапожко і компанія наразі усвідомлюють, що під час наступних виборів їм вже нічого не світить. Хоча б тому, що гіршої влади у Броварах не було – в усіх її проявах та розуміннях.  Вони знають, що після 2014-го влада опиниться в руках теперішньої опозиції, а тому даний період  – останній шанс викачати з міста останні соки та гроші. Саме це зараз і відбувається, і саме це – основна причина «комунальної реформи», яка в броварському варіанті полягає лише в піднятті тарифів, списання попередніх боргів «шарашкіних контор» типу «Служби замовника» та лобіювання підконтрольних фіктивних фірм з мізерними статутними капіталами, які стануть монополістами на ринку ЖКГ у Броварах.

Єдиний вихід з цієї ситуації – негайне усунення від керівництва містом нинішньої команди «проффесіоналів».  Це складний процес, останнім етапом якого мають стати дострокові вибори депутатів міської ради та міського голови. Українське законодавство прописане таким чином, що відкликати мера чи депутатів громадяни начебто й можуть, проте в юридичній площині їм це дуже важко зробити. Одним помахом руки «відставити» мера можуть депутати, проте більшість з них – активні учасники усіх грабіжницьких схем у Броварах, а тому не будуть руйнувати власні корупційні механізми.

<iframe src="http://www.youtube.com/embed/gOw0cdrndXg" height="315" width="560" allowfullscreen frameborder="0"></iframe>

Дехто може сказати, що дострокові вибори – це непомірне навантаження на бюджет. Проте чи можна співставити ці витрати зі щоденним грабунком Броварів, який в такому разі триватиме ще півтора роки і страшно уявити, що залишиться від міста в середині 2014-го після такого «господарювання»?

Я переконаний, що опозиція сьогодні повинна сконцентрувати свої зусилля саме на цій, головній проблемі Броварів, адже всі питання щодо підтоплення, нових тарифів, зруйнованих доріг, невивезеного сміття та незаконного будівництва – це лише наслідки наявності цієї головної проблеми - Ігоря Сапожка та компанії.

Це складно і мало хто знає, який найкращий механізм вирішення даного питання. Але Карфаген мусить бути зруйнований.
