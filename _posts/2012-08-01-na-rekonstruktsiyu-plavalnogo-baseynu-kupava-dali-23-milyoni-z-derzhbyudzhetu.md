---
title: "На реконструкцію плавального басейну «Купава» дали 23 мільйони з держбюджету"
date: 2012-08-01
tags: 
  - "basejny"
  - "brovary"
  - "vibir-redaktsiyi"
  - "derzhzakupivli"
  - "kupava"
  - "nashi-groshi"
  - "novini"
  - "tenderi"
  - "firma-gf"
  - "fedorenko"
---

[![](https://mpz.brovary.org/wp-content/uploads/2012/08/Kupava.jpg "Kupava")](https://mpz.brovary.org/wp-content/uploads/2012/08/Kupava.jpg)Відділ капітального будівництва Броварської міськради Київської області 23 липня уклав угоду з **ТОВ «Фірма ГФ»** на реконструкцію плавального басейну «**Купава**» по вул.Шевченка, 10 в м.Бровари. Вартість угоди склала 22,53 млн грн. Про це [повідомляє сайт «**Наші гроші**»](http://nashigroshi.org/2012/08/01/azarov-dav-23-miljony-na-basejn-v-brovarah-svojemu-masazhystu-kandydatu-v-nardepy/) з посиланням на «Вісник державних закупівель».

Проектом  була передбачена реконструкція внутрішніх мереж басейну: вентиляційної системи, водопідготовки, водопостачання, каналізації, опалення, систем зв’язку та радіофікації, пожежної сигналізації, внутрішніх електричних мереж, покрівлі. Роботи, розпочаті генпідрядником ТОВ «Фірма ГФ» у 2007 році, були призупинені в зв’язку з відсутністю фінансування. Це спричинило подальшу руйнацію споруди басейну

У 2011 році генпідрядником ТОВ «Фірма ГФ» будівельні роботи були продовжені, але  виконані частково: вентиляційна система – на 80%, водопідготовка – на 40%, водопостачання – на 20%, каналізація – на 20%. Для завершення робіт компанія **Володимира Яневича** і **Володимира Феоктістова** обрана за неконкурентною процедурою закупівлі «в одного учасника». Кошти на реконструкцію виділено з державного бюджету.

Директором басейну «Купава» є **Тетяна Федоренко**, дружина особистого масажиста прем’єр-міністра Миколи Азарова **Сергія Федоренка**. Він [відомий як власник підприємства «Феско»](http://nashigroshi.org/2011/12/13/azarov-dav-z-derzhbyudzhetu-13-miljoniv-na-shkilnyj-basejn-i-zabrav-joho-u-shkolyariv-%E2%80%93-plavaje-sam/), яке контролює роботу іншого броварського басейну «Схід», також відремонтованого коштом держбюджету. Саме в басейні «Схід», за розповідями учнів школи, якій формально належить басейн, буває Микола Азаров. Федоренко є депутатом Броварської міської ради від Партії регіонів, очолює постійну комісію з питань розвитку та благоустрою територій. Співробітниця «Феско» **Олена Семенюк** є секретарем міськради.

Партія регіонів [обрала Сергія Федоренка своїм кандидатом до Верховної Ради](https://mpz.brovary.org/partiya-regioniv-ofitsiyno-visunula-sergiya-fedorenka-kandidatom-u-narodni-deputati-po-mazhoritarnomu-okrugu-97/) по мажоритарному округу в Броварах. Під час зустрічей з виборцями [Федоренко заявляє](https://mpz.brovary.org/biki-fedorenka-vzhe-za-dobroyu-traditsiyeyu-napali-na-zhurnalistiv/), що дякуючи його зусиллям басейн «Купава» буде відкрито вже восени.

_**Джерело:** сайт «[Наші гроші](http://nashigroshi.org/2012/08/01/azarov-dav-23-miljony-na-basejn-v-brovarah-svojemu-masazhystu-kandydatu-v-nardepy/)»_
