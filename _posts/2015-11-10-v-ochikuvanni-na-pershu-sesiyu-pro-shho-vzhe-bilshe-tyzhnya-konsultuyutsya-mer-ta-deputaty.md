---
title: "В очікуванні на першу сесію: про що вже більше тижня \"консультуються\" мер та депутати"
date: 2015-11-10
author: 
  username: "pravoznaty"
  display_name: "Маєш право знати"
categories: 
  - "rozsliduvannya"
  - "vlada"
tags: 
  - "brovary"
  - "brovarska-miska-rada"
  - "vibir-redaktsiyi"
  - "deputat"
  - "deputati"
  - "mer"
  - "mer-brovariv"
  - "novini"
  - "sapozhko"
  - "sekretar-miskoyi-radi"
coverImage: "wp-content/uploads/2015/11/Kompromis.jpg"
---

**Уже майже півтора тижні у Броварах триває безпрецедентний для нашого міста процес - [новообрані депутати](https://mpz.brovary.org/novi-deputaty-brovarskoyi-miskoyi-rady-teper-ofitsijno/) та переобраний міський голова проводять відкриті "консультації": збираються у малій залі засідань та готуються до першої сесії. Уже відбулось 4 таких зустрічі, основні теми дискусій - зміни до регламенту, склад депутатських комісій, посада секретаря ради та склад виконкому, зокрема питання заступників мера. 5 років тому, коли була обрана попередня міська рада, ситуація була геть іншою: депутатів хутко, не даючи оговтатись, скликали на сесію, порядок денний роздали вже на самому засіданні і винесли на розгляд більше 10 питань, які ніхто ні з ким не обговорював, по комісіях депутатів розпихали, не запитавши їх згоди.  Тепер же все доводиться узгоджувати та обговорювати.**

Попри те, що броварська ТВК ще 5 листопада оприлюднила результати виборів, голова виборчої комісії Андрій Супрун не поспішає зі скликанням першого засідання, мовляв, ще не всі депутати визначились, куди підуть - у місто чи в область. Крім того, у кількох партійних списках будуть заміни: дехто з обраних депутатів має намір відмовитись від отриманого мандату. Відтак сесія, яку всі очікували минулого четверга, може не відбутись і на цьому тижні. Хоча, подейкують, що вже 12 листопада (четвер) засідання таки можуть скликати - і громада зможе нарешті побачити новий склад міської ради.

А поки все місто чекає на старт роботи нової міської ради, депутати та мер шукають відповіді на непрості питання.

**Депутатські комісії**

Перед голосуванням на сесії усі проекти рішень депутати вивчають у профільних комісіях: зазвичай саме там і проходить основне обговорення та аналіз рішень, доповідач-розробник відповідає на запитання, показує супровідні документи тощо. Відтак від того, хто до яких комісій увійде, залежить якість ухвалених рішень. Тому важливо, щоб розподіл депутатів по комісіях був з урахуванням їхнього фаху та знань.

Спершу депутати обговорили перелік та назви комісій. У нині діючій міській раді їх 8. Сапожко запропонував скоротити їх кількість до 5. Представники "ДемАльянсу" запропонували виокремити питання ЖКГ в окрему комісію, оскільки воно є не менш важливим, ніж питання землі та бюджету. Спершу учасники консультацій погодились, однак потім вирішили повернутись до формату 5 комісій, об'єднавши тему ЖКГ з комунальною власністю.

Після цього перейшли до питання, хто з депутатів до складу яких комісій хоче увійти. Наразі, узагальнюючи, склад майбутніх комісій виглядатиме так:

**Комісія з питань бюджету та соціально-економічного розвитку:**

- Білокінь Володимир (Укроп)
- Веремчук Ірина (БПП "Солідарність", претендент на секретаря міськради)
- Гредунов Євгеній (БПП "Солідарність")
- Здоровець Олексій (Свобода)
- Лопатюк Андрій (ДемАльянс)
- Мутило Вадим (Батьківщина)
- Сенько Лідія (Єдність)
- Чаюн Володимир (Самопоміч)
- Чередник Юрій (БПП "Солідарність")

> Двоє депутатів, обрані до Броварської міської ради від партії БПП "Солідарність", - Олег Іваненко та Роман Сімутін - також отримали мандати в Київській обласній раді. Вони зробили свій вибір і стануть депутатами облради, відповідно замість них до міської ради проходять наступні за рейтингом - Сергій Батюк та Володимир Опалько.

**Комісія з питань земельних відносин, будівництва та архітектури:**

- Андрієвський Вадим (Радикальна партія Ляшка)
- Бабич Петро (Укроп)
- Василенко Андрій (Самопоміч)
- Кочубей Василь (Свобода)
- Опалько Володимир (БПП "Солідарність")
- Резнік Олександр (Батьківщина)
- Темченко Людмила (Єдність)
- Черепейник Леонід (БПП "Солідарність")

**Комісія з питань житлово-комунального господарства, благоустрою, комунальної власності та приватизації:**

- Дудко Борис (Батьківщина)
- Зінченко Микола (Укроп)
- Іваненко Валерій (БПП "Солідарність")
- Коваленко Вікторія (Радикальна партія Ляшка)
- Лемпіцький Валерій (Єдність)
- Саук Андрій (ДемАльянс)
- Семенов Максим (Самопоміч)
- Шевчук Олег (Свобода)

**Комісія з гуманітарних питань:**

- Берестовий Олег (ДемАльянс)
- Бойко Сергій (Свобода)
- Крилова Тетяна (Самопоміч)
- Мельник Оксана (Єдність, претендент на посаду секретаря міськради)
- Негода Галина (БПП "Солідарність")
- Тоцька Тетяна (Єдність)

**Комісія з питань регламенту, депутатської етики, правопорядку та інформаційної політики:**

- Батюк Сергій (БПП "Солідарність")
- Оксютенко Володимир (Єдність)
- Скотніков Юрій (Самопоміч)

Не визначились ще дві особи - один депутат від «Батьківщини» та Аліна Дяченко від «ДемАльянсу», яка також претендує на посаду секретаря міськради. Відповідно до закону, секретар міської ради не може входити до жодної профільної комісії.

**Секретар ради**

Власне питання, кого депутати з-поміж себе оберуть секретарем ради, наразі є найскладнішим, адже три політичні сили заявили про наявність кандидатур на цю посаду: від "Єдності" Сапожко озвучив кандидатуру **Оксани Мельник** (директорка ЗОШ № 2), від БПП "Солідарність" претендент **Ірина Веремчук** (головний бухгалтер ТОВ "БровариДеснаБуд"), також секретарем хоче стати "перший номер" виборчого списку "ДемАльянсу" **Аліна Дяченко** (журналіст).

Консультації з цього питання також тривають вже не один тиждень. Слід сказати, що від їх результатів залежатиме й розподіл посад у депутатських комісіях, зокрема те, хто стане головами комісій.

Процедура обрання секретаря наступна: першим кандидатуру на цю посаду вносить міський голова, якщо вона не набирає більшості голосів (голосування проходить таємно), тоді половина депутатів може запропонувати іншу кандидатуру. Якщо претендент знову не набирає 19 голосів, то право ініціативи переходить до мера. І так - по колу.

Секретар міської ради відповідає за організацію засідань сесії, комунікацію з депутатським корпусом, інформування обранців та населення про сесії, про ухвалені рішення, а також за зберігання документів Броварської міськради. Також секретар за посадою входить до складу виконкому. Крім того, той, кого оберуть депутати секретарем, працюватиме у міській раді на постійній основі (з оплатою праці і графіком роботи з 8:00 до 17:00), на відміну від інших депутатів, які виконують свої обов'язки на громадських засадах.

**Склад виконкому та заступники мера**

Третім питанням, щодо якого проходять консультації між новообраними депутатами та мером, є склад броварського виконкому. Це також колегіальний орган, який ухвалює чимало важливих для міста питань (наприклад, надає дозволи на зрізання дерев, надає в оренду комунальні приміщення, продовжує оренду для біг-бордів тощо). До його складу за посадами входять 6 осіб: мер, три його заступника, секретар ради та керуючий справами виконкому. Решта людей, які можуть бути членами виконкому, визначаються довільно - і затверджуються рішенням міської ради.

Міський голова запропонував включити до складу нового виконкому по одному представнику від усіх 8 партій, які пройшли до міської ради. Депутати на цю пропозицію відреагували схвально і вже готують свої кандидатури, обираючи серед кандидатів, які не пройшли до міськради, адже згідно з законом до складу виконкому не можуть входити депутати місцевої ради.

Щоб кількість членів виконкому не була парною (6+8=14), була пропозиція включити до нього одного з депутатів обласної ради, адже закон цього не забороняє. Відтак у майбутньому виконкомі може бути 15 осіб. У [нинішньому їх 13](http://www.brovary.kiev.ua/chleny_vykonkomu).

Найбільші баталії розгорнулись у цьому питанні щодо заступників міського голови, адже вони також входять до складу виконкому і взагалі виконують багато важливих функцій для забезпечення належної життєдіяльності міста. І якщо на першій зустрічі Сапожко був категоричним - "свою команду я залишу на посадах", то вже на 4-й зустрічі з депутатами погодився розробити процедуру неформального конкурсу на посади трьох заступників.

> Які профілі мають три  заступника та що входить до їх функціональних обов'язків, можна ознайомитись за [цим посиланням](http://www.brovary.kiev.ua/zastupnyky).

За результатами відбору Сапожко має внести кандидатури на розгляд міської ради, яка у свою чергу має або затвердити їх, або ні. І тоді пошук продовжиться. Слід сказати, що у питанні заступників у депутатів немає права вносити свої кандидатури, як у випадку з секретарем, однак закон залишає за ними право не підтримувати тих, кого пропонує мер.

**Можливий порядок денний першої сесії**

Від того, чи буде досягнуто компроміси по вищезазначених питаннях, буде залежати й порядок денний першого засідання. Зокрема чи оберуть депутати з-поміж себе секретаря, чи утворять комісії та хто їх очолить, чи затвердять новий регламент, чи сформують новий виконком.

До речі, про регламент міської ради. Законодавство дозволяє затвердити цей документ не на першому засіданні, а на другому. Регламент фактично встановлює непорушні правила для депутатського корпусу, тому цей документ потребує ретельного аналізу та визначення усіх процедур, тому депутатам дається термін на його якісне опрацювання. Наразі новообрані депутати вивчають діючий регламент та готують свої пропозиції. Свої правки у письмовому вигляді подала лише фракція БПП "Солідарність".

Зрештою, закон не встановлює обов'язкового порядку денного на першу сесію, відтак перелік першочергових питань визначає сама новообрана рада та мер. У будь-якому разі по всіх спірних питаннях доведеться шукати рішення, і рано чи пізно його ухвалювати.

> У багатьох містах перша сесія - це важлива подія у житті міста, на яку запрошують поважних осіб, керівників підприємств, громадськість та ЗМІ. Адже від того, як почне працювати новий депутатський корпус, залежить дуже багато, в тому числі й те, наскільки активно буде розвиватись місто, чи буде робота влади відкритою, чи буде враховуватись думка усіх сторін, чи буде шукатись компроміс.
