---
title: "У «мовчазну» яму на дорозі асфальт сам не потече"
date: 2013-04-25
author: 
  username: "Aleechka"
  display_name: "Аліна Дяченко"
categories: 
  - "kolonka-avtora"
tags: 
  - "brovary"
  - "vibir-redaktsiyi"
  - "kalyuzhi"
  - "kalyuzha"
  - "mayesh-pravo-znati"
  - "ukryama"
  - "foto"
  - "fotokonkurs"
  - "yama"
  - "yami"
coverImage: "wp-content/uploads/2013/04/Dorogi.png"
---

[![Ями 9](https://mpz.brovary.org/wp-content/uploads/2013/04/YAmi-9.png)](https://mpz.brovary.org/wp-content/uploads/2013/04/YAmi-9.png)**Після того, як ми опублікували дві порції фотографій [ям та калюж на броварських](https://mpz.brovary.org/yami-kalyuzhi-ta-prosidannya-asfaltu-na-brovarskih-dorogah-druga-portsiya-fotoznimkiv/) вулицях у рамках проекту "[Геть весняні артефакти](https://mpz.brovary.org/get-vesnyani-artefakti-fotokampaniya-proti-yam-ta-kalyuzh-na-brovarskih-dorogah/)!", кілька моїх знайомих запитали мене, навіщо ми так нещадно критикуємо міську владу, адже у такому жалюгідному стані нині дороги по всій країні. Ці слова неабияк мене здивували.**

По-перше, тим, що фотофіксацію реально існуючих проблемних місць на міських дорогах назвали критикою, хоча ці світлини лише констатують факти і не містять оцінки. По-друге, тим, що існування подібних "незручностей" поза межами Броварів стало "підставою" для того, щоб нічого не робити і не помічати. А по-третє, що задум нашої фотокампанії так і залишився для них незрозумілим, хоча ми чітко і неодноразово декларували, що на основі всіх надісланих знімків ми плануємо підготувати звернення до міської влади з проханням залатати дірки та осушити калюжі, тобто мета у нас була насамперед конструктивна.

[![Дороги](https://mpz.brovary.org/wp-content/uploads/2013/04/Dorogi.png)](https://mpz.brovary.org/wp-content/uploads/2013/04/Dorogi.png)

Справді, цю зиму пережило не так вже й багато автошляхів України. Чи-то від недотримання технологій під час укладання доріг, чи-то від неприпустимо великих апетитів любителів відкатів, чи-то дійсно погодні умови цього року були аномальні (кількість замерзань та розмерзань води та снігу у кілька десятків разів перевищила "норму"), проте українські дороги після цієї зими", немов карієс, усіяли численні ями.

Проте я щиро переконана, що скільки б тих нових дірок в асфальті не з'явилось, це зовсім не означає, що їх не потрібно ремонтувати. Більше того, чимало з тих ям, які [потрапили в обє'ктиви наших читачів та журналістів](https://mpz.brovary.org/persha-portsiya-yam-ta-kalyuzh-dlya-likvidatsiyi-u-ramkah-fotokampaniyi-get-vesnyani-artefakti/), мають багаторічний стаж у псуванні автівок броварчан. Просто люди вже так звикли до їх існування, що перестали помічати. Однак ця зима та її численні "наслідки" привернули увагу до того, у якому насправді жахливому стані перебувають українські дороги загалом та броварські зокрема.

Залишатись осторонь та надалі не помічати істотних вад в асфальтному покритті броварських вулиць ми не могли. Тому й вирішили докласти своїх зусиль до їх усунення, залучивши при цьому й наших активних читачів, які не полінуються сфотографувати "претендентів на ямковий ремонт". У результаті близько 20 проблемних місць було увічнено в "цифрі" та Інтернет-просторі, а днями ми подали звернення до міської влади з проханням провести належні роботи щодо їх ліквідації:

[![Звернення по ямах](https://mpz.brovary.org/wp-content/uploads/2013/04/Zvernennya-po-yamah.jpg)](https://mpz.brovary.org/wp-content/uploads/2013/04/Zvernennya-po-yamah.jpg)

> Власне я вважаю, що для того, щоб щось змінити, потрібно щось зробити. Самі по собі ями не зникнуть, просто так, знічев'я, їх латати також ніхто не буде. Тому ми запропонували броварчанам дати сигнал владі, які саме ями на міських дорогах є найдошкульнішими, щоб потім передати волю громади міських очільникам. Що власне і зробили. А через місяць плануємо "проінспектувати" сфотографовані місця на предмет того, чи було щодо них вжито належні заходи ;-)
