---
title: "Екскурсія за міліцейські ґрати: броварським школярам показали, як працюють правоохоронці"
date: 2015-03-20
author: 
  username: "yschenko"
  display_name: "Ірина Ющенко"
tags: 
  - "asotsiatsiya-batkiv"
  - "brovary"
  - "brovarski-pravoohorontsi"
  - "vibir-redaktsiyi"
  - "ekskursiya-koridorami-militsiyi"
  - "militsiya"
  - "novini"
  - "post-dai"
  - "semipolki"
coverImage: "wp-content/uploads/2015/03/militsiya-ekskursiya-05.jpg"
---

**[![міліція екскурсія 11](https://mpz.brovary.org/wp-content/uploads/2015/03/militsiya-ekskursiya-11.jpg)](https://mpz.brovary.org/wp-content/uploads/2015/03/militsiya-ekskursiya-11.jpg)Погіршення кримінальної ситуації серед броварських підлітків змушує батьків шукати нові підходи у вихованні своїх чад. Оригінальний спосіб перевиховання дітей ініціювала** **«Асоціація батьків м. Бровари», яка об'єднує актив батьківських комітетів різних закладів освіти в місті: школярів вирішили привести на екскурсію до відділку міліції.**

[Перша спроба](https://mpz.brovary.org/1-1-shkolyaram-proveli-ekskursiyu-do-brovarskogo-viddilku-militsiyi-video/) дорослих по-новому вплинути на поведінку неповнолітніх була всередині січня. Тоді на екскурсію до Броварського міськвідділу міліції привели «важких підлітків»:  20 хлопців та 2 дівчини. Їм показували наручники, як знімають відбитки пальців, а також умови перебування в КПЗ - тобто все те, що на них чекає, якщо, не дай бог, вони потраплять за ґрати.  Як каже голова ГО «Асоціація батьків м. Бровари» **Ігор Романенко**, який є одним із ініціаторів заходів, направлених на профілактику злочинності серед неповнолітніх у Броварах, перша екскурсія в міліцію не дала очікуваного результату. Діти сприйняли це за цікаву гру і в школі зовсім нічого не розповіли своїм одноліткам про побачене, тож друга група туристів мала виправити попередню помилку.

[![міліція екскурсія 01](https://mpz.brovary.org/wp-content/uploads/2015/03/militsiya-ekskursiya-01.jpg)](https://mpz.brovary.org/wp-content/uploads/2015/03/militsiya-ekskursiya-01.jpg)

[![](https://mpz.brovary.org/wp-content/uploads/2015/03/militsiya-ekskursiya-02.jpg)](https://mpz.brovary.org/wp-content/uploads/2015/03/militsiya-ekskursiya-02.jpg)

[![міліція екскурсія 03](https://mpz.brovary.org/wp-content/uploads/2015/03/militsiya-ekskursiya-03.jpg)](https://mpz.brovary.org/wp-content/uploads/2015/03/militsiya-ekskursiya-03.jpg)

[![міліція екскурсія 04](https://mpz.brovary.org/wp-content/uploads/2015/03/militsiya-ekskursiya-04.jpg)](https://mpz.brovary.org/wp-content/uploads/2015/03/militsiya-ekskursiya-04.jpg)

Тому і зібрали побачити життя міліції зсередини більш свідомих - голів шкільного самоврядування 9-11 класів. Цього разу було 12 дівчат та  2 хлопці. Здавалося б, що може зацікавити 14-16-річних юнок у професії міліціонера, окрім статних юнаків, тож на початку екскурсії підлітки толком і не розуміли, навіщо їх привели у міськвідділ. Однак по мірі того, як їхній мозок насичувався побаченим і почутим, думка про роботу правоохоронців кардинально змінювалась.

Спочатку представники кримінальної міліції у справах дітей показали дівчатам і хлопцям чергову частину, куди надходять повідомлення про скоєні злочини та інші небезпечні пригоди, що стаються в місті та районі.

[![міліція екскурсія 05](https://mpz.brovary.org/wp-content/uploads/2015/03/militsiya-ekskursiya-05.jpg)](https://mpz.brovary.org/wp-content/uploads/2015/03/militsiya-ekskursiya-05.jpg)

[![міліція екскурсія 08](https://mpz.brovary.org/wp-content/uploads/2015/03/militsiya-ekskursiya-08.jpg)](https://mpz.brovary.org/wp-content/uploads/2015/03/militsiya-ekskursiya-08.jpg)

[![міліція екскурсія 07](https://mpz.brovary.org/wp-content/uploads/2015/03/militsiya-ekskursiya-07.jpg)](https://mpz.brovary.org/wp-content/uploads/2015/03/militsiya-ekskursiya-07.jpg)

На 2-му поверсі міськвідділу на дітей чекали інструктори бойової та спеціальної підготовки полку міліції громадської безпеки особливого призначення. Із сюрпризом – арсеналом сучасної зброї та амуніції, який підлітків неабияк вразив: пістолети різної модифікації, рушниці, автомати різного калібру, набої, бронежилети, каски різного зразка. Як розповів старший інспектор **Сергій Суржко**, представлений бойовий арсенал є на озброєнні наших солдат, які несуть службу в зоні АТО.

[![міліція екскурсія 10](https://mpz.brovary.org/wp-content/uploads/2015/03/militsiya-ekskursiya-10.jpg)](https://mpz.brovary.org/wp-content/uploads/2015/03/militsiya-ekskursiya-10.jpg)

[![міліція екскурсія 09](https://mpz.brovary.org/wp-content/uploads/2015/03/militsiya-ekskursiya-09.jpg)](https://mpz.brovary.org/wp-content/uploads/2015/03/militsiya-ekskursiya-09.jpg)

Дівчата активно цікавилися вогнепальною зброєю, адже вперше наживо її бачили. Навіть змогли відчути на собі всю «ношу» солдатської служби. Найсміливішою виявилася **Діана** із ЗОШ №5, котру інструктори екіпірували як справжнього Термінатора.

[![міліція екскурсія 12](https://mpz.brovary.org/wp-content/uploads/2015/03/militsiya-ekskursiya-12.jpg)](https://mpz.brovary.org/wp-content/uploads/2015/03/militsiya-ekskursiya-12.jpg)

[![міліція екскурсія 06](https://mpz.brovary.org/wp-content/uploads/2015/03/militsiya-ekskursiya-06.jpg)](https://mpz.brovary.org/wp-content/uploads/2015/03/militsiya-ekskursiya-06.jpg)

Не довелося сумувати підліткам і на лекції інспектора кримінально-виконавчого відділу Державної пенітенціарної служби України  **Євгена Гецька** про шкідливість куріння, алкоголю та наркотиків. Власне, це була інтерактивна бесіда, з якої діти дізналися багато цікавих фактів, які в інтернеті ніхто б навмисне і не шукав: хто перший завіз цигарки на наш континент; що міститься в диму; що таке алкоголь; обговорювали фільм про наркоманію «Реквием по мечте». Відповів інспектор і на запитання молоді, що стосувалися утилізації вилучених наркотиків.

[![міліція екскурсія 13](https://mpz.brovary.org/wp-content/uploads/2015/03/militsiya-ekskursiya-13.jpg)](https://mpz.brovary.org/wp-content/uploads/2015/03/militsiya-ekskursiya-13.jpg)

Розмову в правовому руслі продовжив оперуповноважений кримінальної міліції у справах дітей міськвідділу **Сергій Дупаков**. Він розповів, що зараз на обліку в кримінальній міліції у справах дітей перебуває 14 неповнолітніх, переважна більшість з яких скоїла кримінальні правопорушення.

> _**До слова:** 25 лютого на вул. Короленка сталося масове побоїще між двома компаніями дівчат 7-11 класів ЗОШ № 2, 5, 8 та 9 – своєрідні розборки між Масивом і Торгмашем. Навіть було відкрито кримінальне провадження, та за згодою сторін закрито. А от слідство стосовно побиття дівчат 9-10 кл. ЗОШ №3, які наразі перебувають у лікарні, продовжується –  так батько з битою в руках захищав «честь» своєї доньки_.

Дізналися діти і про наслідки перебування на обліку в дитячій кімнаті міліції – «грішним» досить довго доведеться «відмивати» свою заплямовану репутацію.

[![міліція екскурсія 14](https://mpz.brovary.org/wp-content/uploads/2015/03/militsiya-ekskursiya-14.jpg)](https://mpz.brovary.org/wp-content/uploads/2015/03/militsiya-ekskursiya-14.jpg)

[![міліція екскурсія 15](https://mpz.brovary.org/wp-content/uploads/2015/03/militsiya-ekskursiya-15.jpg)](https://mpz.brovary.org/wp-content/uploads/2015/03/militsiya-ekskursiya-15.jpg)

Далі на підлітків чекало не менш захопливе продовження екскурсії: спочатку їм показали автомобілі, на яких відбувається патрулювання, а потім усі вирушили на посилений пост охорони порядку та регулювання дорожнього руху, що знаходиться на міжнародній трасі в напрямку Чернігова на виїзді з села Семиполки.

[![міліція екскурсія 19](https://mpz.brovary.org/wp-content/uploads/2015/03/militsiya-ekskursiya-19.jpg)](https://mpz.brovary.org/wp-content/uploads/2015/03/militsiya-ekskursiya-19.jpg)

[![міліція екскурсія 17](https://mpz.brovary.org/wp-content/uploads/2015/03/militsiya-ekskursiya-17.jpg)](https://mpz.brovary.org/wp-content/uploads/2015/03/militsiya-ekskursiya-17.jpg)

[![міліція екскурсія 21](https://mpz.brovary.org/wp-content/uploads/2015/03/militsiya-ekskursiya-21.jpg)](https://mpz.brovary.org/wp-content/uploads/2015/03/militsiya-ekskursiya-21.jpg)

[![міліція екскурсія 22](https://mpz.brovary.org/wp-content/uploads/2015/03/militsiya-ekskursiya-22.jpg)](https://mpz.brovary.org/wp-content/uploads/2015/03/militsiya-ekskursiya-22.jpg)

Пост облаштовано з урахуванням усіх вимог в умовах війни, де в цілодобовому режимі несуть чергування 10 працівників полку міліції особливого призначення, ДАІ, Броварського МВ та кінолог. І хоча правоохоронці ретельно перевіряють кожну підозрілу автівку, без вівчарки Бой на блокпості ніяк: вона безпомилково знаходить вибухонебезпечні предмети, зброю та боєприпаси.

[![міліція екскурсія 20](https://mpz.brovary.org/wp-content/uploads/2015/03/militsiya-ekskursiya-20.jpg)](https://mpz.brovary.org/wp-content/uploads/2015/03/militsiya-ekskursiya-20.jpg)

[![міліція екскурсія 18](https://mpz.brovary.org/wp-content/uploads/2015/03/militsiya-ekskursiya-18.jpg)](https://mpz.brovary.org/wp-content/uploads/2015/03/militsiya-ekskursiya-18.jpg)

Начальник з охорони громадського порядку міськвідділу міліції **Руслан Отрох** розповів, як кілька днів тому броварські правоохоронці затримали групу жителів м. Ніжин, котрі в своєму місті здійснили збройний напад. Отже, на стратегічній артерії, що з’єднує Росію з Києвом, треба постійно тримати руку на пульсі.

[![міліція екскурсія 16](https://mpz.brovary.org/wp-content/uploads/2015/03/militsiya-ekskursiya-16.jpg)](https://mpz.brovary.org/wp-content/uploads/2015/03/militsiya-ekskursiya-16.jpg)

Додому підлітки поверталися переповнені враженнями. _«Коли в країні відбуваються військові дії, дуже важливо бути впевненим у своїй безпеці,_ - ділиться своїми думками  **Юрій** зі школи №2. – _Я  на власні очі переконався, що наші правоохоронці несуть службу професійно»_. Дівчата ж резюмували: у міліції служать найкращі.

Про побачене і почуте під час екскурсії голови шкільного самоврядування обіцяють обов'язково розповісти одноліткам, а Ігор Романенко запевнив, що це не останній такий захід для дітей. Окрім того, що спільно з відділом кримінальної міліції батьки посилять у школах профілактичну роботу з правопорушниками, найближчим часом ГО «Асоціація батьків м. Бровари» за участі неповнолітніх планує провести благодійну акцію на допомогу дитячим будинкам.
