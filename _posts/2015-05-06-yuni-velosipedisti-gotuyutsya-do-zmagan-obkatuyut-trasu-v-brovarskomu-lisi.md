---
title: "Юні велосипедисти готуються до змагань - обкатують крос-трасу в броварському лісі"
date: 2015-05-06
author: 
  username: "pravoZnaty"
  display_name: "Маєш право знати"
categories: 
  - "hromada"
tags: 
  - "velozmagannya"
  - "vibir-redaktsiyi"
  - "novini"
  - "shkolyari"
coverImage: "wp-content/uploads/2015/05/velotrenuvannya8.jpg"
---

**[![велотренування4](https://mpz.brovary.org/wp-content/uploads/2015/05/velotrenuvannya4.jpg)](https://mpz.brovary.org/wp-content/uploads/2015/05/velotrenuvannya4.jpg)30 травня у Броварах відбудуться незвичайні змагання — перший в історії нашого міста Відкритий чемпіонат з велокросу для школярів. На початку травня у броварському лісі відбулася своєрідна репетиція турніру — тренування майбутніх юних учасників.**

П’ятничного ранку, 1 травня, об 11:00, поблизу ТРЦ «Термінал» велоактивісти - сімейна пара **Галина Крушельницька** та **Борис Слюсар** (у минулому спортсмени, а нині члени велоклубу «44Х11») - «просурмили збір» усім бажаючим школярам та дітям шкільного віку проїхатись по майбутній трасі.

Як розповіла виданню «Маєш право знати» пані Крушельницька (вона та її чоловік є організаторами любительських змагань для дорослих "[Броварські Дюни](https://mpz.brovary.org/na-den-mista-velosipedisti-pidkoryuvatimut-brovarski-dyuni/)"), до ідеї провести велозмагання саме для дітей старшого шкільного віку їх підштовхнули реалії нашого краю, за яких велоспорт на Броварщині не розвинутий зовсім (хоча в Києві є змагання для дітей до 14-ти років, а для дорослих (18 і старше) проводиться досить багато любительських велозмагань).

_«Фактично дітям нікуди подітися. Належної уваги до велоспорту юнакам та дівчатам такого віку бракує, і вони ніби зависають у повітрі. Тому подібний формат змагань давно напрошувався»,_ — розповіла пані Галина.

Сьогодні, за словами Крушельницької, місто допомагає проводити «дорослі» змагання, зокрема, надає для таких заходів лікаря, нагороди та необхідну документацію.

_«Це вагомо для нас, зважаючи на те, що сьогодні, аби замовити спеціально «швидку допомогу» потрібно викласти чималу суму»_, — додала Крушельницька.

[![велотренування18](https://mpz.brovary.org/wp-content/uploads/2015/05/velotrenuvannya18.jpg)](https://mpz.brovary.org/wp-content/uploads/2015/05/velotrenuvannya18.jpg)

[![велотренування3](https://mpz.brovary.org/wp-content/uploads/2015/05/velotrenuvannya3.jpg)](https://mpz.brovary.org/wp-content/uploads/2015/05/velotrenuvannya3.jpg)

**На тренування приїхало… троє**

На початку дванадцятої години дня біля «Аквапарку» зібралося близько двох десятків велосипедистів. Але… за кілька хвилин виявилося, що до організаторів просто приєдналися проїжджаючі повз дорослі любителі, які під’їхали лише привітатися, або збиралися там же, а насправді їхали далі тренуватися у лісі окремо від школярів.

Коли «дорослі» поїхали далі, виявилося, що на заняття приїхало лише троє велосипедистів-школярів.

Такому сумному факту (троє школярів у підсумку і було) Галина Крушельницька знаходить логічне пояснення. _«Це вже була третя наша спроба зібрати учнів на тренування, і ось сьогодні хоч хтось приїхав. На жаль, відсутній такий фактор, як інформаційна кампанія, немає якогось потужного фактору, який би доніс інформацію усьому місту»_, — розповіла пані Галина.

Як розповіли організатори, від управління освіти, яке нібито відповідає за шкільний спорт, допомоги практично не було. _«Лише на словах. Нібито «так», а насправді… Попросили розклеїти хоча б плакати, але ці плакати представники управління освіти так досі і не забрали. Вдячні шкільному самоврядуванню на чолі з Юрієм Пугачем (_голова Ради дітей та учнівської молоді Броварів — прим. авт._), що вона розповсюдила іншу частину плакатів. Та й надрукувати плакати — де і як? Через відділ позашкільної роботи? Можна лише поплакати над цим»,_ — невесело пожартували організатори.

[![велотренування7](https://mpz.brovary.org/wp-content/uploads/2015/05/velotrenuvannya7.jpg)](https://mpz.brovary.org/wp-content/uploads/2015/05/velotrenuvannya7.jpg)

[![велотренування16](https://mpz.brovary.org/wp-content/uploads/2015/05/velotrenuvannya16.jpg)](https://mpz.brovary.org/wp-content/uploads/2015/05/velotrenuvannya16.jpg)

[![велотренування 33](https://mpz.brovary.org/wp-content/uploads/2015/05/velotrenuvannya-33.jpg)](https://mpz.brovary.org/wp-content/uploads/2015/05/velotrenuvannya-33.jpg)

**30 травня буде…**

У Всеукраїнський день велосипедиста (30 травня) організатори планують справжню гонку, таку, щоб діти й справді змагалися — в швидкості, маневруванні, витривалості.

Очікується, що чемпіонат (спонсорами змагань є «ВВВ» — все для велосипеда та веломагазин Velobazar) пройде у двох вікових категоріях серед окремо хлопців, і окремо дівчат — 14-15 років (молодша група) та 16-17 років (старша). Молодші дівчата поїдуть одне коло (2 км), молодші хлопці та старші дівчата — два кола (4 км), а старші хлопці — 3 кола (6 км). Сумарний набір висоти на колі — близько 40 метрів.

Планується, що переможцям в кожній групі будуть вручатися грамоти та медалі від відділу молоді та спорту Броварської міської ради, а кожним п’ятьом учасникам груп, що прийдуть до фінішу першими, будуть вручені ще й призи (як запевнили організатори заходу, на це вже знайдені спонсорські кошти). «_Головне, щоб назбиралася кількість учасників_», — сказала Крушельницька.

[![велотренування8](https://mpz.brovary.org/wp-content/uploads/2015/05/velotrenuvannya8.jpg)](https://mpz.brovary.org/wp-content/uploads/2015/05/velotrenuvannya8.jpg)

[![велотренування1](https://mpz.brovary.org/wp-content/uploads/2015/05/velotrenuvannya1.jpg)](https://mpz.brovary.org/wp-content/uploads/2015/05/velotrenuvannya1.jpg)

[![велотренування6](https://mpz.brovary.org/wp-content/uploads/2015/05/velotrenuvannya6.jpg)](https://mpz.brovary.org/wp-content/uploads/2015/05/velotrenuvannya6.jpg)

> **З регламенту змагань «Відкритий чемпіонат м. Броварів серед школярів»:**
> 
> Учасники змагань повинні мати: — меддовідку про допуск до змагань, яка може бути індивідуальна або колективна від навчального закладу, підписана медпрацівником та завірена керівником і печаткою навчального закладу; — розписку від батьків (на кожну дитину окремо) про те, що вони не заперечують проти участі їх дитини у змаганнях і несуть повну відповідальність за його здоров’я і майно; — бажано бути застрахованим; — справний мтб-велосипед з справними гальмами на обидва колеса; — наявність шолома — обов’язкова!
> 
> Організатори залишають за собою право не допустити до участі в змаганнях учасників технічний стан велосипедів яких, на думку організаторів, не відповідає нормам або які мають невідповідну екіпіровку.
> 
> Попередня реєстрація у відповідній гілці на сайті www.bikeportal.org.ua , при цьому необхідно вказати: — назва команди (ЗОШ №, клуб або ДЮСШ) — прізвище — ім’я — дата народження — місто
> 
> Реєстрація у день змагань на місці старту розпочнеться **о 9:00** і буде тривати до **10:30**.

[![велотренування20](https://mpz.brovary.org/wp-content/uploads/2015/05/velotrenuvannya20.jpg)](https://mpz.brovary.org/wp-content/uploads/2015/05/velotrenuvannya20.jpg)

[![велотренування26](https://mpz.brovary.org/wp-content/uploads/2015/05/velotrenuvannya26.jpg)](https://mpz.brovary.org/wp-content/uploads/2015/05/velotrenuvannya26.jpg)

[![велотренування10](https://mpz.brovary.org/wp-content/uploads/2015/05/velotrenuvannya10.jpg)](https://mpz.brovary.org/wp-content/uploads/2015/05/velotrenuvannya10.jpg)

**І почалося тренування…**

Попри те, що учасників "репетиції" було мало, організатори не втрачали бадьорості духу і провели тренування з усією серйозністю та відповідальністю.

Борис Олексійович — колишній спортсмен-орієнтувальник — як справжній лектор у ВУЗі, розповів, як правильно сидіти на велосипеді, як рухатися, як долати перешкоди — спуск та підйом з гори та на гору, як їхати по піску, коли і скільки треба пити воду, якщо мучить спрага (так-так, і це, виявляється, непроста справа).

Велосипедний маршрут, який здолали учасники тренування, і який буде використовуватися 30 травня під час змагань проляже: від кафе «У лісі» (на трасі Київ-Чернігів) через стартову галявину, де стартують, зазвичай, лижники, і по лижні вздовж траси по краю лісу у напрямку Калинівки. Через 800 метрів поворот вліво вглиб лісу, потім ще раз вліво і по накатаній для велосипедистів дорозі маршрут повертається знову до стартової галявини. Всього такий «трикутник» складає 2 км.

[![велотренування12](https://mpz.brovary.org/wp-content/uploads/2015/05/velotrenuvannya12.jpg)](https://mpz.brovary.org/wp-content/uploads/2015/05/velotrenuvannya12.jpg)

[![велотренування28](https://mpz.brovary.org/wp-content/uploads/2015/05/velotrenuvannya28.jpg)](https://mpz.brovary.org/wp-content/uploads/2015/05/velotrenuvannya28.jpg)

[![велотренування27](https://mpz.brovary.org/wp-content/uploads/2015/05/velotrenuvannya27.jpg)](https://mpz.brovary.org/wp-content/uploads/2015/05/velotrenuvannya27.jpg)

**Не травнем єдиним…**

Як розповів виданню «Маєш право знати» Борис Слюсар, нині у лісовій приміській смузі, що уздовж чернігівської траси, побудовано та «накатано» вже близько 20 км велосипедних доріг. «Такий собі цілий байк-парк», — сміється Борис Олексійович. За його словами, вело-активісти не збираються зупинятися на травневому заході, і вже у вересні, 20-го числа планують провести тут вже традиційні змагання для дорослих «Броварські дюни». Маршрут під час цих змагань складе вже кілька кіл по 14 км, набір висоти на колі сягатиме до 380 м, а сам марафон складе три години.

**Наступні практичні заняття з підготовки до дитячих змагань «Відкритий чемпіонат м. Броварів серед школярів (14-17 років) з велокросу (МТБ)» пройдуть 7 травня у в Броварському лісництві. Збір майбутніх учасників буде біля «Аквапарку» з боку вул. Київська о 16:00.**

**Фото - Світлани Яцив**
