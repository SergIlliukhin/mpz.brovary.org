---
title: "Євген Гредунов не буде головою фракції БПП «Солідарність» у Броварській міськраді"
date: 2016-11-12
author: 
  username: "pravoznaty"
  display_name: "Маєш право знати"
categories: 
  - "vlada"
  - "novyny"
tags: 
  - "bpp"
  - "brovary"
  - "brovarska-miska-rada"
  - "vibir-redaktsiyi"
  - "golova"
  - "gredunov"
  - "deputati"
  - "novini"
  - "solidarnist"
  - "fraktsiya"
coverImage: "wp-content/uploads/2015/11/gredunov.jpg"
---

**Євген Гредунов [заявив](https://www.facebook.com/groups/brovary/permalink/1421293834567245/), що бажає скласти повноваження лідера фракції президентської партії у Броварській міській раді. Водночас, він і надалі залишатиметься депутатом від БПП «Солідарність». Серед причин такого рішення – нестача часу та завершення формування фракції як «бойової одиниці». Про це нашим журналістам розповів поки що чинний голова осередку.**

Як зазначив **Євген Гредунов**, раніше лідером фракції намагався стати **Юрій Чередник**. Але ці спроби вдалося подолати, і тепер фракція сформована як «бойова одиниця». Це стало однією із причин, чому Євген Гредунов вирішив поступитися головуванням у фракції, - мовляв, місія виконана.

Однак, головною причиною Євген Гредунов називає нестачу особистого часу. Його забирає, - каже депутат, - зокрема, бізнес. На посаді лідера фракції обранець бачить або **Леоніда Черепейніка**, або **Ірину Веремчук**. Та хто саме стане головою, мають вирішити на внутрішніх зборах незабаром.

Нагадаємо, що на минулорічних виборах до Броварської міської ради від БПП «Солідарності» зайшли **8** депутатів. Як стверджують самі обранці, - усі були й лишаються позапартійними. Щодо іншого, Євген Гредунов є власником підприємства «Талісман», що виробляє алюмінієві профілі. Леонід Черепейнік володіє сміттєпереробною компанією «Бровари Вторма».

Після [скандального голосування](https://mpz.brovary.org/den-tushky-shestero-osib-otrymaly-usyu-povnotu-vlady-u-brovarah/) Юрія Чередника за виділення 14 млн. грн. на ремонт мосту, фракція виключила його зі своїх лав. Зі слів Євгена Гредунова, команда планує незабаром [відкликати](https://mpz.brovary.org/vidklykannya-mistsevyh-deputativ-brovarchany-zmozhut-initsiyuvaty-tsej-protses-17-lystopada/) депутата. Замість нього до Броварської міської ради має зайти наступний у списку - **Володимир Кузнецов**.
