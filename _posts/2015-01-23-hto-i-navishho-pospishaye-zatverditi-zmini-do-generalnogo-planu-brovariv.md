---
title: "Хто і навіщо поспішає затвердити зміни до Генерального плану Броварів?"
date: 2015-01-23
tags: 
  - "brovary"
  - "vibir-redaktsiyi"
  - "genplan"
  - "genplan-brovariv"
  - "gromadske-obgovorennya"
  - "zmini-do-genplanu"
  - "novini"
  - "obgovorennya"
---

**[![Генплан Підсумок 1](https://mpz.brovary.org/wp-content/uploads/2015/01/Genplan-Pidsumok-1.jpg)](https://mpz.brovary.org/wp-content/uploads/2015/01/Genplan-Pidsumok-1.jpg)Днями на дверях кількох броварських шкіл з'явились дивні оголошення. У них анонімні "громадські активісти" запрошують мешканців міста на "зустріч щодо підведення підсумків обговорення пропозицій, поправок та зауважень, які надходили від громадськості при підготовці змін до Генерального плану м. Бровари".**

Прикметно, що розмістили ці аркуші буквально за кілька днів до заходу, який запланований на 24 січня о 12:00 в ЗОШ № 1, при цьому на офіційному веб-сайті міської ради про цю зустріч нічого не сказано. То ж який статус матиме цей захід та навіщо він проводиться, зараз можна лише здогадуватись.

[![Генплан Підсумок 3](https://mpz.brovary.org/wp-content/uploads/2015/01/Genplan-Pidsumok-3.jpg)](https://mpz.brovary.org/wp-content/uploads/2015/01/Genplan-Pidsumok-3.jpg)

[![Генплан Підсумок 2](https://mpz.brovary.org/wp-content/uploads/2015/01/Genplan-Pidsumok-2.jpg)](https://mpz.brovary.org/wp-content/uploads/2015/01/Genplan-Pidsumok-2.jpg)

Тема внесення змін до "Генерального плану Броварів" була однією з магістральних минулого року.  Усе почалось з псевдообговорення проекту змін до Генплану, яке під тиском громадськості вдалось перетворити [бодай у форму публічної конференції](https://mpz.brovary.org/na-vimogu-gromadi-groekt-genplanu-brovariv-obgovoryat-na-zborah-28-travnya/) - на ній розробники містобудівної документації з ДП "Діпромісто" спробували пояснити мешканцям, які зміни вони пропонують внести у генплан, проте [конструктивної розмови не вийшло](https://mpz.brovary.org/nadmir-emotsiy-peretvoriv-publichne-obgovorennya-genplanu-brovariv-u-nekonstruktivniy-dialog/).

В результаті чимало питань залишилось без відповіді, наприклад, чи дійсно є необхідність на виїзді з міста в бік Києва будувати нову поліклініку, або, наприклад, чи варто на болотах між Розвилкою та Пекарнею будувати нову школу та дитячий садок, як це пропонують розробники проектного інституту. І таких неоднозначних моментів у проекті змін до генплану ще чимало, проте думку мешканців з цього приводу так ніхто й не запитав, адже для ефективного діалогу потрібно проводити повноцінні громадські слухання, а не імітувати обговорення.

Крім того, якщо виникають спірні питання, то згідно з законодавством, має бути створена погоджувальна комісія, у складі якої громадськість має бути представлена у кількості не менше 50 %. І таке спірне питання є - це багатоквартирна забудова у 2 мікрорайоні (вул. Богунського), з приводу якої у мешканців є дві протилежні точки зору. Проте погоджувальну комісію ніхто не створив, й проект змін до Генерального плану Броварів відправили на експертизу та подальші узгодження в області та інших інстанціях.

[![генплан картинка](https://mpz.brovary.org/wp-content/uploads/2014/04/genplan-kartinka.jpg)](https://mpz.brovary.org/wp-content/uploads/2014/04/genplan-kartinka.jpg)

І тут сталось найдивніше - ще не отримавши всіх експертних висновків та рішення архітектурно-містобудівної ради Київської області проект рішення про внесення змін до Генплану Броварів... був винесений на розгляд сесії Броварської міської ради: це питання було включене у [перелік питань на сесію](http://docs.pravo-znaty.org.ua/p14366/27.11.2014/212), а [проект рішення розміщений](http://docs.pravo-znaty.org.ua/p14358/27.11.2014) на офіційному веб-сайті міста (звісно, без жодних додатків).

Лише після того, як громадськість та окремі депутати [почали бити на сполох](https://mpz.brovary.org/50-sesiya-brovarskoyi-miskoyi-radi-shho-planuyetsya/) й написали колективне звернення, у якому виступили різко проти такого "протягування" важливого містобудівного документу на сесії, проект рішення було виключено з порядку денного засідання 25 грудня 2014 року. Однак, схоже, з боку влади це був лише тактичний маневр й уже найближчим часом чиновники спробують знову винести цей документ на розгляд та затвердження депутатів.

> Уся ця історія породжує більше запитань, ніж відповідей, і несе чимало небезпек, адже йдеться про основоположний документ для розвитку нашого міста - "Генеральний план Броварів", й будь-який поспіх тут недоречний, бо це не той містобудівний документ, у який можна часто і легко вносити зміни. Відповідно зараз рішення потрібно ухвалювати максимально зважено й виключно в інтересах громади, а не тих приватних компаній, які оплатили розробку змін до генплану, чи інших зацікавлених осіб, які просто намагаються узаконити свої незаконні будівництва.

Позиція громадськості наступна - проект змін до Генерального плану Броварів має пройти широке громадське обговорення з проведенням зустрічей-слухань по всіх мікрорайонах міста, а не лише у школі № 1. Під час цих зустрічей фахівці мають чітко роз'яснити, які саме зміни вони пропонують внести, які є альтернативні рішення, а учасники слухань мають висловити свою думку з приводу цих новацій та їх доцільності. Зрештою ці публічні заходи мають насамперед проінформувати людей про те, які шляхи розвитку міста можливі, які нові об'єкти інфраструктури плануються, а мешканці повинні мати можливість дати цим ідеям свою оцінку.

Натомість - замість проведення такої інформаційної кампанії та повноцінного обговорення - броварські очільники намагаються максимально пришвидшити процес затвердження змін до генплану. І такі зустрічі, як завтрашня, за їх задумом мають зіграти на користь їх стратегії, адже організовуються у напівтаємному режимі й імітують громадське обговорення. Фактично дізнатись про цей захід мають змогу лише ті люди, чиї діти ходять до 1, 3 та 6 шкіл, а решта жителів Броварів позбавлена можливості взяти участь у підведенні підсумків обговорення Генплану Броварів (якого, до речі, по суті, так і не відбулось).

> **Індикатором того, у чому насправді зацікавлена броварська влада, покажуть її наступні дії. Якщо чиновники діють в інтересах мешканців міста, вони проведуть належне широкомасштабне обговорення змін до Генплану, якщо є вони поспішатимуть, то це не залишить жодних сумнівів, що їх поспіх викликаний волею приватних компаній, які оплатили розробку нової містобудівної документації. Бо на сьогоднішній день проект змін до Генерального плану виглядає відверто сирим та неоднозначним, у ньому міститься чимало дискусійних моментів. Наприклад, що має бути у центрі міста замість ринку "Нива" - новий торговельно-розважальний центр, чи, наприклад, заклад культури, чи, може, взагалі варто залишити ринок, але на сьогодні у проекті намальовано чітко - новий ТРЦ. Питання прокладання тролейбусної лінії також було б непогано все ж таки узгодити з мешканцями - чи справді у цьому є необхідність, або, може, є якісь альтернативні рішення, а навіть якщо і прокладати тролейбус, то за якими маршрутами. Про все це треба запитати у жителів, а не нав'язувати думку розробників, які у нашому місті не проживають й реальних потреб не знають. У будь-якому разі подальші дії чиновників покажуть їх справжні мотиви.**
