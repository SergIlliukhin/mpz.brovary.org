---
title: "Під антиросійські санкції в Україні потрапили компанії з Броварів"
date: 2016-10-27
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "kompaniyi"
  - "novini"
  - "rosiya"
  - "sanktsiyi"
---

**Указом Президента України Петра Порошенка введені розширені економічні санкції проти юридичних і фізичних осіб із Росії і Криму, що мають відношення до організованої Росією агресії відносно нашої країни. Санкції почнуть діяти з 31 жовтня 2016 року. Серед українських компаній, що потрапили під санкції, всього 3 компанії, і всі вони із Броварів.**

Президент Петро Порошенко ввів в дію рішення Ради національної безпеки і оборони України від 16 вересня 2016 року «Про запровадження персональних спеціальних економічних і інших обмежувальних заходів (санкцій)» своїм Указом № 467/2016 від 17 жовтня. В документі визначено, що санкції проти Росії у зв’язку із організованою нею агресією, котрі були введені Україною в 2015 році, продовжені ще на рік і почнуть діяти з 31 жовтня 2016 року.

Крім того, в цьогорічний санкційний список додатково потрапили ще 335 фізичних і 167 юридичних осіб із Росії, Криму та офшорних юрисдикцій. Із повним списком компаній, а також із переліком самих санкцій і причинами іх запровадження, можна ознайомитись за посиланням на сайті ["Цензор.нет"](http://biz.censor.net.ua/events/13917/rasshirennye_sanktsii_ukrainy_protiv_rossiyiskih_kompaniyi_vstupyat_v_silu_31_oktyabrya_obnovleno). Активи компаній, що потрапили під санкції, на території України будуть заблоковані, їм заборонено вести торгівельну діяльність із українськими компаніями, перевозити вантажі нашою територією.

Але цього разу в санкційний список потрапили і **3 українські компанії**. І всі три – **броварські** приватні компанії. Чому вони потрапили під санкції, не повідомляється.

Ось ці компанії:

- **ТОВ «Торговий дім «Лакмар»**, розташоване за адресою:  м.Бровари, вул.Залізнична, 12,  належить Марині Ситник, що проживає в Броварському районі. Займається експортом і імпортом сировини  і продуктів хімічної промисловості.
- **Підприємство «Корона-2000»**, розташоване за адресою: м.Бровари, вул.Залізнична,12, належить жителю Москви Карену Григоряну. Компанія займається виробництвом лаків і фарб, була ексклюзивним дистриб’ютором Запорізького державного підприємства «Кремнійполімер», вигравала тендери атомних електростанцій, співпрацюючи з «Енергоатомом». Григорян і Ситник – бізнес-партнери.
- **Підприємство «Кремнійполімер»**, розташоване за адресою: м.Бровари, вул.Залізнична,14, керівник – Кругляк Роман Валерійович. Підприємство займається виробництвом лаків і фарб.

Цим компаніям заборонена торгівля і перевезення  на території України. Їм заборонене виведення капіталів за межі України, а також призупинене виконання економічних і фінансових зобов’язань відносно цих компаній.
