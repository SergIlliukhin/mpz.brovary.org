---
title: "Ініціатива «Басейн – дітям!» збирає підписи за безкоштовні уроки плавання для школярів"
date: 2013-05-21
author: 
  username: "pravoZnaty"
  display_name: "Маєш право знати"
tags: 
  - "baseyn"
  - "baseyn-dityam"
  - "vibir-redaktsiyi"
  - "zbir-pidpisiv"
  - "kp-orts"
  - "novini"
  - "tisk-gromadi"
---

**[![Басейн КП ОРЦ 1](https://mpz.brovary.org/wp-content/uploads/2013/05/Baseyn-KP-ORTS-1.jpg)](https://mpz.brovary.org/wp-content/uploads/2013/05/Baseyn-KP-ORTS-1.jpg)Громадська ініціатива «Басейн – дітям!» оголосила сьогодні про початок кампанії по збору підписів за проведення безкоштовних уроків плавання на базі броварського басейну «Оздоровчо-реабілітаційного центру». До кінця травня активісти кампанії заручатимуться підтримкою броварчан, які хочуть, щоб їхні діти могли скористатись своїм правом на відвідування міського басейну під час уроків фізкультури. Учасники ініціативи закликають інших небайдужих мешканців приєднуватись до кампанії, роздруковувати звернення та також збирати підписи батьків учнів броварських шкіл.**

Активісти ініціативи «Басейн – дітям!» хочуть домогтись, щоб уже з вересня, тобто з нового навчального року, броварські школярі могли безкоштовно відвідувати громадський басейн. При цьому вони зазначають, що таке право в учнів існує вже давно, адже у статуті комунального підприємства «Оздоровчо-реабілітаційний центр» є пункт, згідно з яким уроки плавання для учнів шкіл, передбачені шкільною програмою, мають проводитись безкоштовно. Проте школярі не можуть ним скористатись через одну «бюрократичну хитрість»…

Виявляється, дітей не вчать плаванню, тому що «годин, передбачених для проведення уроків плавання у 1-11 класах, начальними планами не передбачено». Саме так відповіло Управління освіти на запит активістів, коли ті поцікавились, скільки уроків плавання передбачено у шкільній програмі:

[![Відповідь управління освіти_1](https://mpz.brovary.org/wp-content/uploads/2013/05/Vidpovid-upravlinnya-osviti_1.jpg)](https://mpz.brovary.org/wp-content/uploads/2013/05/Vidpovid-upravlinnya-osviti_1.jpg)[![Відповідь управління освіти_2](https://mpz.brovary.org/wp-content/uploads/2013/05/Vidpovid-upravlinnya-osviti_2.jpg)](https://mpz.brovary.org/wp-content/uploads/2013/05/Vidpovid-upravlinnya-osviti_2.jpg)

Учасники ініціативи вирішили усунути цю перепону для безкоштовного відвідування басейну та написали відповідне звернення до начальника Управління освіти, науки та молоді з копією на міського голову:

[![Звернення до Онищенка](https://mpz.brovary.org/wp-content/uploads/2013/05/Zvernennya-do-Onishhenka.png)](https://mpz.brovary.org/wp-content/uploads/2013/05/Zvernennya-do-Onishhenka.png)

Сьогодні вони розпочали збір під цим зверненням серед батьків учнів броварських шкіл та закликають інших небайдужих долучатись.

> **За цими посиланнями можна завантажити [текст звернення і підписні листи](https://mpz.brovary.org/wp-content/uploads/2013/05/Zvernennya-do-Onishhenka-onlayn.docx), а також [інформаційні листівки](https://mpz.brovary.org/wp-content/uploads/2013/05/Listivka-Baseyn-Onishhenko.docx). Щоб передати громадській ініціативі підписні листи, звертайтесь за телефоном (067) 962-98-06 або пишіть на емейл [newbrovary@gmail.com](mailto:newbrovary@gmail.com).**

Нагадаємо, громадська ініціатива «Басейн – дітям!» виникла у лютому 2013 року, коли броварська влада з подачі директорки КП «Оздоровчо-реабілітаційний центр» Людмили Жеребцової [пробувала позбавити](https://mpz.brovary.org/deputati-planuyut-ostatochno-zabrati-baseyn-u-shkolyariv/) школярів права відвідувати басейн безкоштовно. Відповідне рішення було винесене на сесію, проте під тиском громадськості та ЗМІ [його було знято з розгляду](https://mpz.brovary.org/deputati-ne-riziknuli-zabrati-baseyn-u-brovarchan/).
