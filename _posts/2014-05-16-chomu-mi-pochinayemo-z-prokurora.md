---
title: "Чому ми починаємо з прокурора?"
date: 2014-05-16
author: 
  username: "kachor"
  display_name: "Андрій Качор"
categories: 
  - "kolonka-avtora"
---

[![-AO6lEb8S4o](https://mpz.brovary.org/wp-content/uploads/2014/05/AO6lEb8S4o.jpg)](https://mpz.brovary.org/wp-content/uploads/2014/05/AO6lEb8S4o.jpg)_**Війна війною, а люстрація - за розкладом!**_ 

Як відомо, вже в понеділок [Люстраційний комітет](http://lustrationbrovary.wordpress.com/) публічно презентує свою діяльність в Броварах. Разом з місцевими активістами, в [акції біля прокуратури](http://lustrationbrovary.wordpress.com/2014/05/14/%D0%BD%D0%B0-%D0%BC%D1%96%D1%81%D1%86%D1%96-%D0%B7%D1%80%D1%83%D0%B9%D0%BD%D0%BE%D0%B2%D0%B0%D0%BD%D0%BE%D0%B3%D0%BE-%D0%BB%D0%B5%D0%BD%D1%96%D0%BD%D0%B0-%D1%81%D0%BF%D0%B0%D0%BB%D1%8F%D1%82%D1%8C/) візьмуть участь представники [Люстраційного комітету України](http://lku.org.ua/) **Єгора Соболєва.** З цього моменту люстрація в нашому місті має перейти в системне явище і тривати доти, доки своє посади не втратить останній чиновник, котрий так чи інакше підтримував режим Януковича. Звісно, без участі громади це буде зробити архіскладно, тож ще раз [переконливо закликаю всіх долучатись](http://lustrationbrovary.wordpress.com/2014/04/15/%D0%B0%D0%B5%D1%80%D0%BE%D0%B4%D1%80%D0%BE%D0%BC-%D0%BA%D1%80%D0%B0%D0%BC%D0%B0%D1%82%D0%BE%D1%80%D1%81%D1%8C%D0%BA%D0%B0-%D0%B2%D1%96%D0%B4%D0%B1%D0%B8%D0%B2-%D0%B0%D1%82%D0%B0%D0%BA%D1%83-%D0%BE/#more-8) до цього вкрай важливого процесу!

Місце для своєї першої акції ми обрали не випадково, адже прокуратура – це, напевно, ключова установа в процесі люстрації. Саме прокурор має наглядати за законністю в місті та районі, стежити, чи не порушується закон з боку влади та в міліції. Але саме МВС та місцева влада всі ці роки були уособленням безпрєдєлу, системного грабунку міста та порушення прав його мешканців. Не зважаючи на розгул корупції та беззаконня в мерії, міськвиконкомі, міській раді чи міліції, броварська прокуратура всі ці роки робила вигляд, немов нічого не відбувається. Десятки, сотні, тисячі звернень громадян лишалися без відповіді або супроводжувались стандартними відписками, в той час як по суті питання не вирішувалось. Не зважаючи на очевидне свавілля міліції та чиновників, жоден з керівників цих відомств не постав перед судом, жодного з них прокуратура не вимагала притягти до реальної відповідальності. Прокурор **Микола Гарник** мовчки споглядав за тим, як місто перетворюється на осередок беззаконня і тоталітаризму, вочевидь, маючи з цього свій зиск.

Однак були ситуації, коли броварський прокурор таки казав своє вагоме слово – в особливо важливих для нього випадках. Виступити перед броварчанами по телебаченню Миколу Гарника свого часу спонукав «злочин століття»: [«наруга» над пам’ятником Леніну в Броварах.](http://blogs.tvi.ua/2013/02/13/panteon_bohiv_brovarskoyi_vlady_lenin_ta_mazokh) Атака на «вождя світового пролетаріату», а за сумісництвом – ката українського народу Володимира Ульянова – змусила Миколу Гарника заявити про «непрості процеси в суспільстві», про «школи, які не так виховують дітей», а ті діти, в свою чергу «паплюжать мораль, яка діє в нашій державці на даний час». Тому «злочинців», які «підняли руку на Леніна», Гарник обіцяв знайти, покарати, і назвати їхні імена всьому місту. Ситуація з монументом маніяку, політичному терористу та україножеру Леніну обурила броварського прокурора більше, аніж грабунок владою сотень гектарів броварської землі, свавілля в  міліції, політичні репресій проти місцевих активістів.

<iframe src="//www.youtube.com/embed/SW8yFmMegik" width="560" height="315" frameborder="0" allowfullscreen="allowfullscreen"></iframe>

Прикметно, що під час революційних подій наприкінці лютого, «люди, які не хотіли жити з тією мораллю, яка була на той момент в державі», полегшили роботу прокурору Гарнику і самі продемонстрували свої обличчя - там же, біля пам’ятнику Леніну. А принагідно – скинули «вождя» з постаменту за допомогою важкої техніки.

<iframe src="//www.youtube.com/embed/5TTWEd8Lsoo" width="560" height="315" frameborder="0" allowfullscreen="allowfullscreen"></iframe>

Завдяки Революції Гідності, Бровари нарешті позбавились ганебного ідола поблизу прокуратури, а тепер мають позбавитись прокурора старої епохи. А натомість – обрати іншого, який би разом з нами проводив в цьому місті люстрацію: справедливо і по закону карав злочинців в міліції та у владі.

**У понеділок, 19 травня, об 11:00 поблизу прокуратури (вул. Київська, 137) броварчани вимагатимуть від нової влади виконання обіцянок щодо очищення від чиновників колишнього режиму: негайної відставки броварського міжрайонного прокурора Миколи Гарника та призначення нового прокурора через процес громадського обговорення.**

**Приходьте! Революція має тривати до кінця!**
