---
title: "День Броварів профінансував анонімний благодійник?"
date: 2013-09-30
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "brovary"
  - "byudzhet"
  - "byudzhet-mista-2013"
  - "vibir-redaktsiyi"
  - "den-mista"
  - "svyatkuvannya"
coverImage: "wp-content/uploads/2013/09/Den-mista-Feyerverk-2.jpg"
---

**[![8e-Hbb1ZGtU](https://mpz.brovary.org/wp-content/uploads/2013/09/8e-Hbb1ZGtU.jpg)](https://mpz.brovary.org/wp-content/uploads/2013/09/8e-Hbb1ZGtU.jpg)Відзначаючи розмах, з яким цьогоріч святкувалась річниця міста Бровари, автор постійно задавався питанням «а за чий кошт цей бенкет?».**

Особливо зважаючи на те, що святкування наразі виглядало як пир під час чуми: у той час, як місто захлинається в «комунальній реформі» - з перебоями в гарячому водопостачанні, в мороку через неосвітлені вулиці, в розбитих дорогах і затоплених мікрорайонах – над змученими «покращенням» броварчанами тисячами вогнів в небі розсипається шикарний салют.  

Кожен залп феєрверку віднімав з кишень броварчан енну суму коштів, які б могли бути витрачені на повернення міста хоча б до стану, в якому Бровари були до приходу у владу «регіоналів». Бучні гуляння – це, безумовно, круто, але явно не в ситуації, коли перспективне місто буквально на очах перетворюється в темне – в прямому сенсі – село. У нашому ж випадку той неймовірний салют над залитим дощем Майданом Свободи виглядав як урочиста, але траурна церемонія.

<iframe src="//www.youtube.com/embed/DH9kizTNQ10" height="315" width="420" allowfullscreen frameborder="0"></iframe>

Так чи інакше, але про те, у яку суму броварчанам обійшлось святкування Дня міста, все одно кортіло дізнатись. Інтерес підігрівався ще й тим, що свято, фактично, провалилось через перенесення Дня міста на тиждень раніше, аніж зазвичай: акурат на пік дощових днів. Подейкують, змістити час святкування броварські чиновники вирішили на догоду своїм партійним шефам з КОДА: в традиційну для Дня Броварів третю суботу вересня чиновники облдержадміністрації зажадали відзначити саме в нашому місті [обласний День партизанської слави](https://tarashcha-rda.gov.ua/news/v_den_partizanskoji_slavi_kijivshhina_perejnjala_vseukrajinsku_estafetu_pam_jati/2013-09-23-526), перетворивши його, як і зазвичай, на черговий шабаш Партії регіонів.

\[caption id="attachment\_21228" align="aligncenter" width="672"\][![Заступник Присяжнюка Т.Л. Подашевська, голова обласної ради О.С. Качний і мер Броварів І.В. Сапожко в МКЦ "Прометей" на Дні партизанської слави.](https://mpz.brovary.org/wp-content/uploads/2013/09/995999_664501573562251_785085341_n.jpg)](https://mpz.brovary.org/wp-content/uploads/2013/09/995999_664501573562251_785085341_n.jpg) Заступник Присяжнюка Т.Л. Подашевська, голова обласної ради О.С. Качний і мер Броварів І.В. Сапожко в МКЦ "Прометей" на Дні партизанської слави.\[/caption\]

Ефектною родзинкою в усій цій історії стало [скандальне відео](https://mpz.brovary.org/sapozhko-milyarder-potoki-pravdi-vid-mis-brovari-2013/) з переможницею конкурсу Міс Бровари-2013 [Тетяною Лучко](https://vk.com/id143522854), яка за кілька годин після здобуття корони на всю країну зізналась, що в Броварах такі конкурси виграються завдяки грошам та зв’язкам. Іншими словами, вийшло так, що День Броварів 2013 виявився одним з найбільш провальних та скандальних святкувань останніх років.

<iframe src="//player.vimeo.com/video/75378880" height="375" width="500" allowfullscreen frameborder="0"></iframe>

У запиті, надісланому в Сектор доступу до публічної інформації БМР, автор поцікавився, скільки саме бюджетних коштів було витрачено на відзначення головного міського свята цьогоріч, а зокрема – як дорого обійшовся  феєрверк та оренда центральної сцени, де власне, і відбувався конкурс Міс Бровари 2013 та [інші головні заходи.](https://mpz.brovary.org/den-mista-u-brovarah-vidkrittya-parku-parad-istoriyi-u-tantsi-festival-piva-ta-aviamodelne-shou/) Знаючи про постійне бажання міської влади приховати хоча б якусь – а передусім фінансову – інформацію, на особливу відвертість розраховувати не доводилось. Проте відповідь від Ігоря Сапожка вкотре вразила:

«_За інформацією фінансового управління Броварської міської ради та відділу культури Броварської міської ради, **кошти для фінансування заходів**_, _присвячених відзначенню Дня міста Бровари 14-15 вересня 2013 року, **з бюджету міста Бровари не виділялися**_».

[![[Scanned]001](https://mpz.brovary.org/wp-content/uploads/2013/09/Scanned001.jpg)](https://mpz.brovary.org/wp-content/uploads/2013/09/Scanned001.jpg)

Тобто зовсім не виділялися. Ні копійки. Хто ж тоді все це профінансував?

Звичайно, бувають випадки, коли на певне святкування левову частку грошей виділяють спонсори або меценати. У першому випадку таке свято майорить рекламою «найголовнішого генерально-титульного спонсора», а в другому – на всіх кутках згадують ім’я того мецената, завдяки якому люди веселяться.  Проте 14 та 15 вересня у Броварах не було ні того, ні іншого. Центральними фігурами, як і завжди, стали місцеві чиновники, де на перших ролях – мер Сапожко та його вічний супутник Сергій Федоренко з фірмовою партійною парасолькою.

[![_DSC0008_1](https://mpz.brovary.org/wp-content/uploads/2013/09/DSC0008_1.jpg)](https://mpz.brovary.org/wp-content/uploads/2013/09/DSC0008_1.jpg)

[![IMG_6015](https://mpz.brovary.org/wp-content/uploads/2013/09/IMG_6015.jpg)](https://mpz.brovary.org/wp-content/uploads/2013/09/IMG_6015.jpg)

Немає сумнівів, що явно не ці люди, зі скромними зарплатами держслужбовців чи масажистів, могли собі дозволити профінансувати такі недешеві заходи. То чому ж нам навіть не називають імена тих дивних благодійників, котрі виклали зі своїх кишень не одну сотню тисяч, аби все місто відзначило своє головне свято?

> _ДЛЯ ПОРІВНЯННЯ: У 2013 році на святкування Дня міста Житомира з міського бюджету було виділено близько **570** тисяч гривень, відзначення Дня Києва столичним платникам податків обійшлось в суму близько **1 мільйона** гривень, у Луцьку депутати виділили на свій День міста **200** тисяч, а в Івано-Франківську – **400** тисяч._

Вочевидь, ці спонсори захотіли лишитися анонімними не через надмірну скромність. Багатьом броварчанам відомо, як з місцевих підприємців «витрушуються» спонсорські кошти на той чи інший захід: бізнес взамін отримує якісь преференції, чиновники – «спонсорські» кошти, і тільки міська казна лишається пустою, адже подібні «транзакції» відбуваються «в тіні». Якщо подібна схема була застосована і цього разу, то можна собі лише уявити, що саме пообіцяла – і вочевидь віддасть – броварська влада цим таємничим благодійникам. Тим більш зрозумілим стає той факт, чому конкурс Міс Бровари цьогоріч оскандалився одкровенням переможниці про ринкову вартість звання «найкращої броварчанки» - хто платить, той і замовляє музику. Відтак, швидше за все, феєричний салют над Майданом Свободи мешканцям міста приніс яскраві враження, в той час як декому – земельні ділянки, комунальне майно та наперед виграні тендери.

**_До наступного Дня міста!_**

_В публікації використані фото Ольги Соломки, Миколи Кожемяка та пабліка "Типичные Бровары"_
