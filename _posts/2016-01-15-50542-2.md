---
title: "Оголошено тижневий карантин в освітніх закладах Броварів: з 18 по 25 січня"
date: 2016-01-15
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "gryp"
  - "epidemiya"
  - "karantin"
  - "novini"
  - "shkoli"
coverImage: "wp-content/uploads/2016/01/20130405141352-80.jpg"
---

**У звязку з масовим захворюваням броварчан на грип, у місцевих школах наступного тижня оголошують карантин, на садочки це рішення не розповсюджується. Про це повідомили в управлінні освіти Броварської міської ради, пізніше [було оприлюднено відповідне розпорядження](http://www.brovary-osvita.gov.ua/wp-content/uploads/2016/01/Rozporyadzhennya-grip-2015Word.pdf) виконкому БМР. Наразі карантин оголошено лише на тиждень: розпочнеться він з наступного понеділка, 18 січня, а 25-го числа заняття вже планують відновити, якщо ситуація із захворюваністю не погіршиться.**

Нагадаємо, протягом останнього місяця в місті люди [почали масово хворіти на грип](https://mpz.brovary.org/brovary-atakuye-svynyachyj-gryp-protyagom-doby-shpytalizuvaly-25-vazhkyh-ditej-likiv-dosi-nemaye/) та пневмонії, особливо при цьому страждали діти. Про це офіційно вперше [заявили](https://mpz.brovary.org/brovary-atakuye-svynyachyj-gryp-protyagom-doby-shpytalizuvaly-25-vazhkyh-ditej-likiv-dosi-nemaye/) головні лікарі міста на оперативній нараді у міського голови 11 січня. За даними очільника броварської лікарні **Валентина Багнюка**, симптоми хвороби схожі на прояви грипу H1N1, так званого "каліфорнійського" або "свинячого" грипу. Проте до цього часу від обласної СЕС немає результатів аналізів, тому остаточного розуміння ситуації наразі також немає.

Зважаючи на епідеміологічну ситуацію та з метою нерозповсюдження хвороби, міська влада вирішила оголосити тимчасовий карантин на тиждень. Нагадаємо, в Києві "попереджувальний" карантин починається вже завтра, 16 січня.
