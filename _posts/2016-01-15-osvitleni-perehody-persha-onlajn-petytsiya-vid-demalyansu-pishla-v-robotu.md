---
title: "Освітлені переходи: перша онлайн-петиція від ДемАльянсу пішла в роботу"
date: 2016-01-15
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "brovary"
  - "demalyans"
  - "novini"
  - "onlajn-petytsiyi"
  - "osvitlennya"
  - "perehody"
coverImage: "wp-content/uploads/2016/01/perehody.jpg"
---

**Броварські депутати планують офіційно розглянути першу Інтернет-петицію від громадян**

З'явилися перші результати заявленого броварським "ДемАльянсом" [сервісу онлайн-петицій](https://petition.brovary.org/) - одне зі звернень нарешті набрало понад 300 голосів, потрібних для передання його на розгляд депутатів від "ДА". Мова йде про петицію ["Забезпечити освітлення всіх пішохідних переходів у місті згідно нормативів"](https://petition.brovary.org/31-Zabezpechiti-osvitlennya-vsix-pishoxidnix-perexodiv-u-misti-zgidno-normativiv), яка набрала 313 голосів. Автором петиції став користувач Vit Pol, котрий у соціальних мережах паралельно займається моніторингом та опитуванням мешканців на предмет виявлення найбільш проблемних пішохідних переходів у місті. Наразі інших звернень на розгляді немає, хоча близька до цього петиція "Впровадження системи електронних черг у броварських поліклініках", яка набрала вже 284 голоси.

У зверненні щодо освітлення пішоходних переходів йдеться про таке:

\[quote\]В місті дуже багато погано освітлених пішохідних переходів, що інколи призводить до небезпечних ситуацій, в тому числі з дітьми. Причина в тому, що навіть сумлінний водій часто не може роздивитися обстановку поблизу переходу та на ньому і завчасно пригальмувати або вжити інших потрібних заходів для забезпечення безпеки. Отже пропоную зобов'язати відповідні служби міста провести аудит пішохідних переходів на предмет відповідності іх освітлення та обладнання нормативам, та привести іх стан до ладу. В рамках пропонованих заходів, пропоную громаді, міській владі та відповідним службам провести обговорення варіантів сучасних видів обладнання пішохідних переходів з використанням інноваційних технологій.\[/quote\]

Представники "ДемАльянсу" вже відреагували на онлайн-петицію: [зробили](https://www.facebook.com/demalliancebrovary/posts/1662119807384641) відповідну заяву та [створили](https://www.facebook.com/groups/1677191825860486) у Фейсбуці групу "Світлі переходи in Bro", в якій збирають від броварчан перелік неосвітлених переходів в місті та для кращої візуалізації планують зробити онлайн-мапу. Потім на основі цих напрацювань депутати хочуть подати депутатське звернення до міської ради з вимогою обладнати небезпечні переходи освітленням. А потім разом з громадою збираються відстоювати, аби з міського бюджету виділили на це кошти. При розробці проектів освітлення також планують якомога ширше залучати громадян, а в подальшому і контролювати хід виконання робіт.

Нагадаємо, неосвітлені переходи небезпечні як для водіїв, так і для пішоходів, і є найбільш частою причиною смертельних ДТП. Так, в Броварах восени загинув [39-річний чоловік](https://mpz.brovary.org/rodychi-pokijnogo-39-litnogo-cholovika-zvynuvachuyut-brovarskyh-likariv-u-sluzhbovij-nedbalosti/), якого вночі збили на переході на вулиці Київській біля ТРЦ "Термінал", а вчора з'явилося повідомлення про начебто збиту [35-річну жінку](https://mpz.brovary.org/na-brovarskomu-stadioni-znajshly-tilo-35-richnoyi-zhinky-neshhasnyj-vypadok-chy-vbyvstvo/) на Розвилці: є підозри, що труп саме цієї жінки водій заховав на броварському стадіоні.
