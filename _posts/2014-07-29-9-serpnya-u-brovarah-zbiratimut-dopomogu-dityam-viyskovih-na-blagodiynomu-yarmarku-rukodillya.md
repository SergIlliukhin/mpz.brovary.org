---
title: "9 серпня у Броварах збиратимуть допомогу дітям військових на благодійному ярмарку рукоділля"
date: 2014-07-29
author: 
  username: "pravoznaty"
  display_name: "Маєш право знати"
tags: 
  - "1-veresnya"
  - "vibir-redaktsiyi"
  - "dity"
  - "novi-odnoklasniki"
  - "novini"
  - "prometey"
  - "yarmarok"
coverImage: "wp-content/uploads/2014/07/novi-odnoklasniki.png"
---

**[![Нові однокласники](https://mpz.brovary.org/wp-content/uploads/2014/07/Novi-odnoklasniki.jpg)](https://mpz.brovary.org/wp-content/uploads/2014/07/Novi-odnoklasniki.jpg)У суботу, 9 серпня 2014 року, у фойє міського культурного центру "Прометей" планується проведення благодійної ярмарки для збору допомоги дітям військовослужбовців та переселенців під назвою "Нові однокласники". Ініціатором проведення благодійного продажу виробів місцевих рукодільниць та серії майстер-класів народних умільців є громадських рух "Голубка миру", волонтери якого вже не один місяць опікуються постраждалими. Час проведення ярмарку: з 10:00 до 19:00.**

Як розповіла "Маєш право знати" координаторка "Голубки миру" **Валентина Бондаренко**, метою благодійного ярмарку "Нові однокласники" є збір коштів на забезпечення шкільним та канцелярським приладдям дітей з родин військовослужбовців та родин переселенців з АР Крим та зони проведення АТО. За оцінками волонтерів, у Броварах та Броварському районі нині перебуває близько 100 подібних дітей шкільного віку, відповідно потрібно зібрати близько 60 000 грн, щоб кожна дитина отримала необхідний пакет речей до 1 вересня. "_Крім того, цей процес має дуже важливе значення для соціалізації постраждалих дітей, адже вони розумітимуть, що цю підтримку їм надали місцеві мешканці. Та й діти, до класів яких потраплять ці "нові однокласники", також знатимуть, що вони їм допомогли й можуть почати опікуватись ними та ставати друзями_", - зазначила пані Валентина.

[![Голубка миру Фейсбук 2](https://mpz.brovary.org/wp-content/uploads/2014/07/Golubka-miru-Feysbuk-2.png)](https://mpz.brovary.org/wp-content/uploads/2014/07/Golubka-miru-Feysbuk-2.png)

Зважаючи на те, що більшість членів ініціативної групи, що задумала проведення благодійного заходу, – майстри народної творчості та рукоділля, було вирішено обрати формат ярмарку рукодільних товарів. На даний момент взяти участь у ярмакру вже зголосилось близько 20 майстрів не лише з Броварів, а й з усієї України. При цьому організатори відкриті до співпраці й закликають броварчан, які мають рукодільні вироби, долучатись до благодійної ініціативи. Для цього контактуйте з пані Валентиною Бондаренко за тел.: **(097) 886- 90-69** або у соціальних мережах [Фейсбук](https://www.facebook.com/valentbondarenko) та [ВКонтакті](https://vk.com/v_v_bondarenko) або пишіть на електронну скриньку colomba.ukr.@gmail.com.

[![Голубка миру Фейсбук](https://mpz.brovary.org/wp-content/uploads/2014/07/Golubka-miru-Feysbuk.png)](https://mpz.brovary.org/wp-content/uploads/2014/07/Golubka-miru-Feysbuk.png)

Усі майстри матимуть змогу самостійно реалізовувати власні роботи або ж надавати роботи на реалізацію оргкомітету. Внесок у благодійну скарбничку від кожного майстра визначається особистим бажанням.

Також у рамках ярмарку планується проведення Марафону майстер-класів з умовною ціною участі, яка піде на допомогу дітям.

> **Які роботи уже надійшли на ярмарок та як проходить його підготовка та організація, стежте на сторінках благодійного заходу "Нові однокласники" на [Фейсбуку](https://www.facebook.com/events/1447683265497651) та [ВКонтакті](https://vk.com/event73913336).**
