---
title: "Чи переможе «Roshen» броварських чиновників у боротьбі за дитячий майданчик на Торгмаші?"
date: 2016-03-18
author: 
  username: "yschenko"
  display_name: "Ірина Ющенко"
categories: 
  - "hromada"
  - "brovary"
tags: 
  - "sotka"
  - "brovary"
  - "vibir-redaktsiyi"
  - "demontazh-dytmajdanchyka"
  - "dityachiy-maydanchik"
  - "novini"
  - "roshen"
  - "torgmash"
coverImage: "wp-content/uploads/2016/03/stanom-na-17.03.jpg"
---

**Пристрасті навколо [дитячого майданчика](https://mpz.brovary.org/hto-pryvlasnyv-i-demontuye-yedynyj-suchasnyj-dytmajdanchyk-na-torgmashi-onovleno/)****, безкоштовно подарованого Броварам корпорацією “Roshen”, продовжують розгорятися. Попри те, що спільно з журналістами «Маєш право знати» молодим матерям району Торгмаш удалося відвоювати дитмайданчик у власника «Сотки» Валерія Шевчика, який, незаконно його привласнивши, розпочав поетапне вирізання, та оаза дитячого відпочинку поки що не повернулася до громади. Не встиг майданчик вийти з-під  раціональної  опіки одного підприємця, як на нього накинули оком не менш підприємливі місцеві депутати. І вже шукають для нього нове місце. На своїх виборчих округах. Молоді мамочки Торгмашу шоковані: невже їхній район залишиться без єдиного сучасного дитячого містечка?**

10 років тому корпорація  “Roshen”  безкоштовно подарувала Броварам   дитячий майданчик вартістю в **365** **226, 68 грн**. Підрядна організація  «Скай» встановила його там, де вказав тодішній очільник міста -  Віктор Антоненко - біля колишнього будинку культури «Сотка». Та  через 10 років  власник  «Сотки» Валерій Шевчик розпочав поетапне вирізання майданчика. Спочатку зникли машинка, гойдалка-балансир та рахівниця. А з часом – і гойдалки. Аргументи в підприємливого чоловіка були вагомі: термін угоди, за якою  він мав 7 років доглядати за дитячим майданчиком і безкоштовно його ремонтувати, минув ще 3 роки тому, тож тепер  сучасна споруда належить йому. І він, як власник, робитиме з нею все, що вважатиме за потрібне, керуючись, у першу чергу, власними комерційними інтересами. Та батьки, для яких  майданчик залишився на Торгмаші єдиним сучасним місцем для відпочинку їхньої малечі, іншої думки: дитяча оаза відпочинку належить громаді міста, тож знищувати її вони нікому не дозволять.

Разом із журналістами «Маєш право знати»  ініціативна група провела власне розслідування. Як з’ясувалося, соціальний  майданчик, який у 2006 році було передано профспілці  працівників взуттєвої галузі, голова профспілки Василь Шевчик  подарував приватному підприємцю… Василю Шевчику, цим самим не тільки «поклавши» на дітей Торгмашу, а й кинувши виклик президентській корпорації.

Щоб з’ясувати, що за неподобство твориться в Броварах, керівник відділу зв’язків із громадськістю та комунікацій корпорації  “Roshen” **Наталія Панова** звернулася до міського голови Броварів. _«Ігор Сапожко запевнив, що із паном Шевчиком усе владнає сам, а вже наступного дня повідомив, що підприємець «передав» майданчик на баланс міста,_ \- розповідає пані Наталія. -  _Мер пообіцяв  за тиждень підшукати під майданчик інше, рівнозначне по території  місце»._  У свою чергу представники “Roshen” пообіцяли, що оновлений майданчик – із новими гойдалками та резиновим покриттям, самі, за власний кошт перенесуть туди, куди вкаже влада міста. А от як повернути раніше зрізані паном Шевчиком гойдалки у власність громади – має  боліти голова у мера, кажуть у корпорації.

\[caption id="attachment\_53541" align="aligncenter" width="600"\]![Сотка, дитмайданчик](https://mpz.brovary.org/wp-content/uploads/2016/03/8-4.jpg) Демонтаж майданчика комунальники розпочали 15 березня\[/caption\]

![Сотка, дитмайданчик](https://mpz.brovary.org/wp-content/uploads/2016/03/3-1.jpg)

![Сотка, дитмайданчик](https://mpz.brovary.org/wp-content/uploads/2016/03/SAM_4954.jpg)

Але 15 березня броварські комунальники несподівано розпочали демонтаж майданчика власними силами. За не офіційною інформацією, пан Шевчик наполягав терміново прибрати з його приватної території майданчик, що наробив навколо його персони стільки галасу, тож місцеві комунальники і [взялися виконувати](https://facebook.com/groups/brovary/permalink/1215318698498094/?hc_location=ufi) розпорядження «згори». Заступник міського голови **Григорій Голубовський** запевняє, що броварські комунальники мають досвід демонтажу та монтажу подібних майданчиків. Та підрядна фірма, яка займається монтажем майданчиків “Roshen”  по всій Україні, на  броварських спеціалістів не покладається. Директор будівельно-монтажної компанії «Скай» **Сергій Перемітчик**,  каже, що поспішне знесення майданчика може тільки нашкодити йому, тоді відновлювати  дитяче містечко буде складно. Підрядник оглянув запропоноване мерією місце під перенесення майданчика – між будинками 4 та 6, що по вул. Сергія Москаленка (колишня Красовського), і його не схвалив: «_Дитячий майданчик  розмірами 18 на 30 метрів, і на запропонованій території не стане. У проекті нашого майданчика є зони безпеки, які не можна порушувати, тому мерія має підшукати під майданчик інше місце»._

\[caption id="attachment\_53543" align="aligncenter" width="600"\]![Сотка, дитмайданчик](https://mpz.brovary.org/wp-content/uploads/2016/03/10-2.jpg) Місце під майданчик між будинками №4 та № 6, що по вул. Сергія Москаленка, підрядники не схвалили\[/caption\]

Депутат міської ради від партії «Батьківщина» **Борис Дудко,** який за дорученням мера наразі  й займається вирішенням  переселення  «рошенівського» подарунка, каже, що на сьогодні  на Торгмаші за такими розмірами - 18 на 30 м -  вдалося підшукати два місця. _«Під час вибору  території  враховували два головних критерії: щоб місце було прохідне і не далеко від того, де і був розміщений майданчик. Зараз перевіряємо ці території на відсутність підземних комунікацій»,_ \- розповів депутат. Як каже пан Борис,  молоді мамочки вказали в заявах кілька місць під майданчик, у першу чергу, які вигідні їм. Однак  вони не підходять, так як не дають шансів майданчику на виживання, адже знаходяться на міжбудинкових територіях у неосвітлених місцях. Наразі  місто має два виходи: або шукати ідеальну територію  під «рошенівский» майданчик  по всіх Броварах і встановити його за кошти корпорації, або, якщо необхідної території  на Торгмаші не знайдеться, адаптувати його на одній із підібраних, але вже за власний кошт. Сам депутат, який проживає на Торгмаші й балотувався від цього району міста, – за останнє. До речі, журналістам «Маєш право знати» стало відомо, що деякі підприємливі  депутати міської ради були раді   забрати майданчик на територію свого виборчого округу. Що ж, хороший піар за рахунок інших - простий, дієвий і, в цьому випадку, дармовий.

![Сотка, дитмайданчик](https://mpz.brovary.org/wp-content/uploads/2016/03/2-4.jpg)

![Сотка, дитмайданчик](https://mpz.brovary.org/wp-content/uploads/2016/03/7-9.jpg)

\[caption id="attachment\_53546" align="aligncenter" width="600"\]![Сотка, дитмайданчик](https://mpz.brovary.org/wp-content/uploads/2016/03/stanom-na-17.03.jpg) Станом на 17 березня\[/caption\]

У найближчі дні Борис Дудко планує зібрати  мамочок та узгодити з ними остаточно вибрану під дитмайданчик територію. У свою чергу Григорій Голубовський радить журналістам переключити свою увагу на «інші проблеми». Однак для мешканців Торгмашу  дитячий майданчик не менш важливий, ніж [міст](https://mpz.brovary.org/navit-pislya-koshtovnogo-remontu-mist-na-torgmashi-prozhyve-vid-5-do-25-rokiv-ekspert/), що з’єднує їхній  район із Масивом. Тож  спускати це питання «на гальмах» не збираються, і просять журналістів тримати його на контролі, адже чиновникам не довіряють.

Звичайно, корпорація могла б  встановити в Броварах ще один дитячий майданчик, говорить Наталія Панова. Та на сьогодні він коштує 1 млн. грн. Тож перш, ніж робити Броварам дорогокоштуючий подарунок, “Roshen” сто разів подумає, адже немає ніякої гарантії, що новий подарунок не потрапить до рук  чергових аферистів.

 **Фото - автора та з Інтернет**
