---
title: "Здай кров – врятуй життя. 13 вересня в Броварській ЦРЛ"
date: 2016-09-08
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "brovarska-tsrl"
  - "btsrl"
  - "donory"
  - "donorstvo-krovi"
  - "novini"
---

**Київський обласний центр крові запрошує донорів 13 вересня 2016 року до здачі крові. Забір крові буде проходити в Броварській центральній районній лікарні. Кров можна буде здавати і безкоштовно, і за оплату. Доза крові становить 480 мл.**

Броварська центральна районна лікарня на своєму сайті розмістила [оголошення](http://brovcrl.in.ua/zday-krov-vryatuy-zhyttya-4) про те, що **13 вересня 2016 року** Київський обласний центр крові на базі лікарні буде проводити забір крові від донорів (від лат. слова donare — подарунок, пожертва, благочинність).

Донор, який виявить бажання здати кров за оплату, отримає за дозу крові **76,80 грн**, в тому числі компенсацію за харчування **37,70 грн**. Також буде надана довідка на роботу: день здачі крові і один день протягом року оплачується в розмірі середньої заробітної плати.

При собі потрібно мати паспорт та ідентифікаційний код.

Донорів чекатимуть у **відділенні трансфузіології** на 2-му поверсі адміністративного корпусу Броварської центральної районної лікарні за адресою: **м.Бровари, вул.Шевченка, 14**. Телефон для довідок **(04594) 4-40-94.**

Переливання крові рятує життя під час хірургічних операцій, після травмування і в багатьох інших життєвих ситуаціях. Тому так потрібна достатня кількість регулярних здорових донорів. Як зазначають медики, в Україні відчувається нехватка донорів. Потреба в них складає 60 донорів на кожну тисячу населення, а по факту є тільки 20.

Київський центр крові повідомляє, що донором крові в нашій країні може стати кожний здоровий громадянин України у віці від 18 років, вагою не меньше 50 кг. Абсолютною забороною для донорства є інфікування ВІЛ, вірусом гепатиту В, С, захворювання на туберкульоз або сифіліс. Недавно проведені процедури пірсінгу, татуювання, проколювання шкіри, голковколювання обмежують донорство.

Здавання крові – це дуже просто. В день здачі крові рекомендується легко поснідати. В пункті забору крові вас огляне лікар, у вас візьмуть краплину крові із пальця на аналіз. Потім візьмуть дозу крові – 480 мл (приблизно 10% від вашого загального об’єму).  Вся процедура займе хвилин 10. Після того, як Ви відпочинете 10-15 хвилин та вип’єте гарячого чаю, Ви зможете повернутися до своєї буденної діяльності, хоча решту дня Вам слід уникати важкого фізичного навантаження. Протягом наступної доби Вам також слід пити багато рідини. Втрачену рідину ваш організм повністю відновить приблизно через 36 годин.
