---
title: "\"Штаб зі зв'язаними руками\": чиновники відмовляють активістам в доступі до генплану Броварів 1999 року"
date: 2015-04-22
categories: 
  - "video"
  - "vlada"
tags: 
  - "brovary"
  - "vibir-redaktsiyi"
  - "generalnyi-plan-brovariv"
  - "genplan"
  - "genplan-brovariv"
  - "nove-misto-brovari"
  - "novini"
  - "ribakova"
  - "siverska"
  - "upravlinnya-arhitekturi"
  - "shtab-z-rozrobki-zmin-do-genplanu"
---

**[![штаб генпланн 13](https://mpz.brovary.org/wp-content/uploads/2015/04/shtab-genplann-13.jpg)](https://mpz.brovary.org/wp-content/uploads/2015/04/shtab-genplann-13.jpg)Штаб з питань розробки та громадського обговорення змін до Генерального плану Броварів минулого тижня, 16 квітня, зібрався вдруге. Одним з перших етапів роботи, як домовлялись [на першому зібранні](https://mpz.brovary.org/shtab-po-rozrobtsi-zmin-do-genplanu-brovariv-planuye-pochati-z-viroblennya-strategiyi-rozvitku-mista/), мало стати вивчення необхідної містобудівної документації, зокрема, члени штабу просили чиновників надати їм для ознайомлення матеріали чинного нині генплану в редакції 1999 року. Втім, на повторному засіданні головний архітектор міста Лілія Рибакова відмовила штабістам, вкотре посилаючись на гриф «Для службового користування».**

Заступника мера Василя Андрєєва, який виконував роль головуючого минулого разу, на засіданні не було. Керувати зібранням штабу сіла начальник управління архітектури та містобудування **Лілія Рибакова**. Перш ніж в залі запанував словесний хаос, зокрема, через відсутність порядку денного, чиновниця зачитала пропозиції щодо подальшої роботи штабу, які надійшли від його членів та від громадськості.

Із озвученого на засіданні найголовнішою стала вимога надати доступ та опублікувати містобудівну документацію 1999 року. Присутні штабісти із громадського середовища, депутати міськради, ветерани-будівельники заявили, що вивчення чинного нині генплану – необхідна умова ефективної роботи штабу.

\[caption id="attachment\_36520" align="aligncenter" width="600"\][![Олена Сіверська](https://mpz.brovary.org/wp-content/uploads/2015/04/shtab-genplann-16.jpg)](https://mpz.brovary.org/wp-content/uploads/2015/04/shtab-genplann-16.jpg) Олена Сіверська\[/caption\]

«_Відправною точкою подальших запропонованих заходів є отримання переліку першої черги документів, зазначених у зверненні_», - зазначила **Олена Сіверська** з громадської ініціативи «Нове місто - Бровари». Зокрема, у завчасно поданому до міськради у письмовому вигляді документі активісти просили надати для аналізу: концепцію розвитку міста, закладену у 1999 році; схему планувальних обмежень 1999 року; схему розташування населеного пункту з приміською зеленою зоною; основне креслення Генерального плану; пояснювальну записку.

**Повний відеозапис другого засідання штабу 16 квітня**

<iframe src="https://www.youtube.com/embed/LOtnh7-RPJ4" width="600" height="315" frameborder="0" allowfullscreen="allowfullscreen"></iframe>

На першому засіданні заступник мера Василь Андрєєв підкреслив, що штабістам нададуть інформацію, розпорядниками якої є органи місцевої влади, а також опублікують цю документацію на сайті міської ради. «_Все, що потрібно буде, - ми надамо. Все, що ми в змозі будемо надати_», - з уточненням зазначив Андрєєв 6 квітня.

**Повний відеозапис першого засідання штабу 6 квітня**

<iframe src="https://www.youtube.com/embed/YDivY0conj4" width="600" height="315" frameborder="0" allowfullscreen="allowfullscreen"></iframe>

Проте на другому засіданні виявилось, що необхідну містобудівну документацію 1999 року міські чиновники надати не в змозі. Хоч нові зміни до законодавства і скасовують гриф «ДСК» із генпланів, головний броварський архітектор Лілія Рибакова заявила – доступу броварській громадськості до Генплану 1999 року не нададуть. Принаймні, поки що. Чиновниця посилається на розробників містобудівних документів, «Діпромісто» та  «Укргенформ»: вказані інститути, за словами Рибакової, не дають «добро» на оприлюднення вказаної інформації. Виходить, що державний інститут ігнорує норми законодавства, і чиновники з міськради чомусь керуються вказівками інституту, а не Закону «Про доступ до публічної інформації». Такий правовий нігілізм зв’язує руки членам штабу, адже без необхідної документації зникає сенс в його подальшій діяльності.

[![штаб генпланн 17](https://mpz.brovary.org/wp-content/uploads/2015/04/shtab-genplann-17.jpg)](https://mpz.brovary.org/wp-content/uploads/2015/04/shtab-genplann-17.jpg)

У подальшому засідання не виявляло видимих ознак конструктиву і штабісти розійшлись. Втім, активні броварчани не мають наміру опускати руки. Громадські активісти та депутати міськради, що увійшли до штабу, після зібрання міркують над новою стратегією, щоб врешті отримати необхідні містобудівні документи та почати працювати. Що з цього вийде, читайте у наших майбутніх публікаціях – «Маєш право знати» слідкуватиме за подальшою діяльністю штабу.

> _Наступне засідання штабу з питань розробки змін та громадського обговорення Генерального плану запланували на **23 квітня о 17:00.**_
