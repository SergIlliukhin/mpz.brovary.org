---
title: "Е-декларування: блиск і злидні броварської фракції \"Радикальна партія Ляшка\""
date: 2017-04-20
categories: 
  - "rozsliduvannya"
  - "vlada"
tags: 
  - "andriyevskyj"
  - "brovary"
  - "vibir-redaktsiyi"
  - "e-deklaratsiyi"
  - "e-deklaruvannya"
  - "kovalenko"
  - "novini"
  - "radikalna-partiya"
  - "rpl"
---

**Окрім чиновників в цьому році електронні декларації подають і місцеві депутати. Останній термін подання декларацій спочатку призначили на 1 квітня, але потім продовжили до 1 травня для тих осіб, що подають е-декларацію вперше. Цим відтермінуванням користуються і броварські депутати, проте половина депутатського корпусу БМР таки вже подала свої декларації. Серед них депутати Вікторія Коваленко і Вадим Андрієвський з фракції "Радикальна партія Ляшка" у Броварській міській раді.**

Наразі це єдина фракція, яка в повному складі опублікувала свої декларації в [Реєстрі](https://public.nazk.gov.ua/search) на сайті НАЗК. Можливо через те, що найменша. У фракціях БПП, Свобода та Демальянс не опублікували декларації по одному депутату, а фракції Самопоміч, Батьківщина, Укроп та Єдність (окрім чиновників-депутатів) не оприлюднили взагалі ні однієї декларації. Немає і декларацій позафракційних та "вигнанців-тушок".

**Радикальна партія Ляшка (РПЛ)**

\[caption id="attachment\_69342" align="aligncenter" width="600"\][![](https://mpz.brovary.org/wp-content/uploads/2017/04/zvit-lyashko-3.jpg)](https://mpz.brovary.org/wp-content/uploads/2017/04/zvit-lyashko-3.jpg) Вікторія Коваленко та Вадим Андрієвський\[/caption\]

У своїй [декларації](https://public.nazk.gov.ua/declaration/319f7be6-a26d-4928-8dee-abf30456612d) депутатка **Вікторія Коваленко** згадує чоловіка - **Кужима Юрія**. Зокрема, за даними YouControl, чоловік керує [компанією](https://youcontrol.com.ua/ru/catalog/company_details/30839969/) "Агроінвест", а дружина - [компанією](https://youcontrol.com.ua/catalog/company_details/39720907/) ТОВ "Брук-Бетон сервіс" (23% капіталу), що і підтверджує в декларації. До речі, серед засновників ТОВ значиться **Авраменко Віра**, [родичка](https://mpz.brovary.org/politychnyj-fenomen-igorya-sapozhka-chastyna-2-strimka-politychna-kar-yera-v-brovarah-talant-chy-vplyvovi-pokrovyteli/) **Ігоря Трощенка**, відомого колись в місті забудовника та колишнього депутата БМР. Та ж сама Віра Авраменко є і в засновниках [компанії](https://youcontrol.com.ua/catalog/company_details/37285078/) "ПРО МЕДІА", керівником якої вказаний **Вадим Андрієвський**, ще один депутат фракції "РПЛ" у Броварській міській раді.

[![](https://mpz.brovary.org/wp-content/uploads/2017/03/Viktoriya-Kovalenko.jpg)](https://mpz.brovary.org/wp-content/uploads/2017/03/Viktoriya-Kovalenko.jpg)

Отже, депутатка і бізнесвумен у своїй декларації за 2016 рік вказала **4 987 471 грн** доходу від підприємницької діяльності, її чоловік - **4 831 427 грн**. Готівкових коштів пані задекларувала **85 тис грн**, у той же час серед коштів, позичених третім особам, значаться суми **1 800 000** та **1 600 000 грн**.

Більшістю нерухомості пані Вікторія володіє разом із чоловіком та іншими особами: квартира у Броварах (38,4 кв.м), будинок у Броварах (163,9 кв.м), земельна ділянка у Броварах (286 кв.м). Ще одну ділянку декларує чоловік (163 кв.м) і ще одну - сама пані Вікторія (164 кв.м). Також у власності депутатки авто  - Nissan Micra 2007 року.

\[caption id="attachment\_46425" align="aligncenter" width="600"\][![](https://mpz.brovary.org/wp-content/uploads/2015/09/58-sesiya-BMR00187.jpg)](https://mpz.brovary.org/wp-content/uploads/2015/09/58-sesiya-BMR00187.jpg) Вадим Андрієвський був також депутатом Броварської міської ради попереднього VI скликання\[/caption\]

Депутат **Вадим Андрієвський**, особливо на контрасті з колегою по фракції, виглядає блякло. Судячи з [декларації](https://public.nazk.gov.ua/declaration/80518717-a4aa-4751-bf7e-ce4f400badd6), у 2016 році депутат демонстрував чудеса виживання на **3** тисячі гривень в місць - а саме **38 189 грн** у рік, щоправда його дружина заробила ще **70 214 грн**. Хоча можливо родину трохи рятували запаси: пан Вадим декларує **45 тис грн** готівкових коштів та трохи більше **3 тис грн** у банку. У той же час його дружина вказує **620 тис грн,** позичених третім особам.

Також депутат вказав у декларації 50% володіння [компанією](https://youcontrol.com.ua/catalog/company_details/34837733/) "Віза-інвест", іншою частиною володіє **[Ілля Завадський](https://www.youtube.com/watch?v=aPvKR7QRfGE).** Серед майна у депутата з родиною є дві квартири у Броварах  (69,5 та 40,1 кв.м, куплені у 2010 році), а також авто Subaru Forester 2007 року, придбане у 2010-му за **160 тис грн**, та легковий причіп. Ще у дружини є гараж на 84,8 кв.м, придбаний у 2016 році за майже **167 тис грн.**

Серед іншого депутат вказує, що є кервником у Молодіжній громадській організації міста Бровари "Молодь за реальні справи" та Спілці молодіжних громадських організацій м. Бровари.

[![](https://mpz.brovary.org/wp-content/uploads/2017/03/Vadym-Andriyevskyj.jpg)](https://mpz.brovary.org/wp-content/uploads/2017/03/Vadym-Andriyevskyj.jpg)

Нагадаємо, свою електронну декларацію за 2016 рік вже [оприлюднив](https://mpz.brovary.org/e-deklaratsiya-igorya-sapozhka-za-2016-rik-bez-dzhypu-ale-z-novoyu-zemelnoyu-dilyankoyu/) міський голова Ігор Сапожко.
