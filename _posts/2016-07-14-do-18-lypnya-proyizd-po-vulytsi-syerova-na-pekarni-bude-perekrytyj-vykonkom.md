---
title: "Виконком: До 22 липня проїзд по вулиці Сєрова на Пекарні буде перекритий – ОНОВЛЕНО"
date: 2016-07-14
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "budivnitstvo"
  - "dorozhni-roboty"
  - "zlyvova"
  - "zlyvostik"
  - "kanalizatsiya"
  - "kiyivska"
  - "novini"
  - "perekryttya"
  - "ruh"
  - "syerova"
---

**Учора, 13 липня, виконавчий комітет Броварської міської ради дозволив перекрити для проїзду вулицю Сєрова задля будівництва зливової каналізації. Дорога має бути закрита для автівок до наступного понеділка, 18 липня. Про це йдеться в оприлюдненому [рішенні](http://docs.brovary.org/p38489/13.07.2016/169) виконкому.**

Як зазначено в документі, дозвіл на цілодобове перекриття дали з метою виконання будівельних робіт. У цей час прокладатимуть зливову каналізацію в рамках реконструкції вулиці Київської. Закрити для проїзду дозволили усю вулицю Сєрова – від вулиць Київської до Дмитра Янченка.

[![сєрова](https://mpz.brovary.org/wp-content/uploads/2016/07/syerova.jpg)](https://mpz.brovary.org/wp-content/uploads/2016/07/syerova.jpg)

Нагадаємо, роботи із реконструкції вулиці Київської передбачені в рамках «Міської програми по будівництву та реконструкції вулично-шляхової мережі на 2016 – 2020 роки», [затвердженої](http://docs.brovary.org/p34483/28.01.2016/97-06-07) у січні цього року.

**UPD.** 18 липня стало відомо, що проїзд перекриватимуть іще протягом тижня - до 22 липня. Про це йдеться в ухвалених [змінах](http://docs.brovary.org/p38524/18.07.2016/172) до рішення міськвиконкому.
