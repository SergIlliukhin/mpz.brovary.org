---
title: "Кого підтримує броварський «Фронт змін» на виборах-2012?"
date: 2012-09-10
categories: 
  - "kolonka-avtora"
tags: 
  - "agitatsiya"
  - "bilbordi"
  - "vibir-redaktsiyi"
  - "zagumennyj"
  - "kishhuk"
  - "ratnikov"
  - "front-zmin"
  - "chayun"
  - "shapran"
---

[![](https://mpz.brovary.org/wp-content/uploads/2012/09/Bord-FZ-SHapran-1.jpg "Борд ФЗ Шапран 1")](https://mpz.brovary.org/wp-content/uploads/2012/09/Bord-FZ-SHapran-1.jpg)Таке питання логічно виникає після того, як будь-який броварський виборець проїдеться по вул. Черняховського від вокзалу в сторону центру міста. Буквально у ста метрах від вокзалу на приватній земельній ділянці голови фракції «Фронту змін» Миколи Загуменного стоїть біл-борд з рекламою кандидата у народні депутати від Броварів Сергія Шапрана. Трохи далі, на території ВАТ «Софія» (трикотажна фабрика), яке очолює член «Фронту змін» Володимир Чаюн, стоїть борд з рекламою кандидата у народні депутати Дмитра Ратнікова. І все це при тому, що єдиним кандидатом від об’єднаної опозиції у броварському вибочому окрузі є Олег Кищук, і бордів з його агітацією у місті немає жодного.

У червні 2011 року Загуменний змінив цільове призначення своєї земельної ділянки по вул. Черняховського, 12: з «житлової та громадської забудови» на «землі комерційного призначення для обслуговування мийки та магазину» (п. 4.1 рішення Броварської міськради від 09 червня 2011 року № 233-09-06 "[Про передачу земельних ділянок громадянам у власність...](http://rizanenko.org/downloads/doc/9_sesia_BMR/14.pdf "Про передачу земельних ділянок у власність")").

Тепер там дійсно розташована автомийка-шиномонтаж та магазин для садоводів, а заразом і рекламний щит. За власних джерел «Маєш право знати» відомо, що цей борд належить безпосередньо Загуменному. Та навіть маючи власний борд, головний броварський «фронтовик» чомусь уже кілька місяців рекламує одного з конкурентів кандидата від опозиції – директора Броварського алюмінієвого заводу Сергія Шапрана, який бере участь у цьогорічних виборчих перегонах «у порядку самовисування».

[![](https://mpz.brovary.org/wp-content/uploads/2012/09/Bord-FZ-SHapran-3.jpg "Борд ФЗ Шапран 3")](https://mpz.brovary.org/wp-content/uploads/2012/09/Bord-FZ-SHapran-3.jpg)

[![](https://mpz.brovary.org/wp-content/uploads/2012/09/Bord-FZ-SHapran-5.jpg "Борд ФЗ Шапран 5")](https://mpz.brovary.org/wp-content/uploads/2012/09/Bord-FZ-SHapran-5.jpg)

Більше того, серед рішень про надання дозволів на встановлення рекламних конструкцій, які «Маєш право знати» отримало у відповідь на запит, інформації про надання дозволу на встановлення рекламного щита за адресою Черняховського, 12 немає, що означає, що даний борд встановлено незаконно. Можливо, власник остерігається демонтажу свого щита за рекламу «неугодного» опозиціонера, проте хіба це привід рекламувати його конкурента?

[![](https://mpz.brovary.org/wp-content/uploads/2012/09/Bord-FZ-Ratnikov-1.jpg "Борд ФЗ Ратніков 1")](https://mpz.brovary.org/wp-content/uploads/2012/09/Bord-FZ-Ratnikov-1.jpg)

[![](https://mpz.brovary.org/wp-content/uploads/2012/09/Bord-FZ-Ratnikov-4.jpg "Борд ФЗ Ратніков 4")](https://mpz.brovary.org/wp-content/uploads/2012/09/Bord-FZ-Ratnikov-4.jpg)

Не менш дивно виглядає і ситуація з бордом з агітацією за Дмитра Ратнікова, який також позиціонує себе як «кістку в горлі» влади. По-перше, він розташований на земельній ділянці, яка перебуває у розпорядженні ВАТ «Софія», де головою правління є депутат міськради та член фракції «Фронт змін» Володимир Чаюн, який також чомусь надав перевагу супернику Кищука у боротьбі за опозиційний електорат. По-друге, саме наявність цього борду ставить під сумнів справжність «опозиційності» самого Ратнікова, адже, як відомо, у Броварах реклама опозиціонерів на зовнішніх носіях – жорстке табу. У разі появи реклама опозиціонерів буде у кращому випадку заклеєна, у гіршому буде демонтовано всю конструкцію. А даний борд висить уже понад тиждень…

> Такі дії партійців «Фронту змін» потребують щонайменше офіційних пояснень з боку керівництва партії, яка входить до об’єднаної опозиції та взяла зобов’язання підтримувати на парламентських виборах узгоджених кандидатів, а також їхніх партнерів – партії «Батьківщина». Для отримання відповідних коментарів обласних очільників ми направляємо запити до Київської обласної організації «Фронту змін» ([office.kyiv.obl@frontzmin.org](mailto:office.kyiv.obl@frontzmin.org)) та Київської обласної організації «Батьківщини» _(_[obl-shtab@oblbut.org.ua](mailto:obl-shtab@oblbut.org.ua)):
> 
> [![](https://mpz.brovary.org/wp-content/uploads/2012/09/List-partiyam-pro-bordi-FZ.jpg "Лист партіям про борди ФЗ")](https://mpz.brovary.org/wp-content/uploads/2012/09/List-partiyam-pro-bordi-FZ.jpg)
