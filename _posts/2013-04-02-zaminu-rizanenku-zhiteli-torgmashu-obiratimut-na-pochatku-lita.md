---
title: "Заміну Різаненку жителі Торгмашу обиратимуть на початку літа"
date: 2013-04-02
author: 
  username: "aleechka"
  display_name: "Аліна Дяченко"
tags: 
  - "vibir-redaktsiyi"
  - "vibori"
  - "gritsay"
  - "miska-viborcha-komisiya"
  - "novini"
  - "promizhni-vibori"
  - "tvk"
  - "torgmash"
  - "tsvk"
coverImage: "wp-content/uploads/2013/04/IMG_86031.jpg"
---

**[![IMG_8603=](https://mpz.brovary.org/wp-content/uploads/2013/04/IMG_8603.jpg)](https://mpz.brovary.org/wp-content/uploads/2013/04/IMG_8603.jpg)****Сьогодні Броварська міська виборча комісія нарешті призначила дату проміжних виборів у 20 виборчому окрузі, що на Торгмаші. Згідно з постановою ТВК, заміну екс-депутату Броварської міськради Павлу Різаненку, що пішов на «підвищення» у Верховну Раду, мешканці вул. Олімпійської обиратимуть 2 червня 2013 року.**

Про те, що сьогодні відбудеться довгоочікуване засідання броварської ТВК журналістам «Маєш право знати» стало відомо вчора, однак зважаючи на дату – 1 квітня – ми до останнього не були впевнені, чи справді члени виборчої комісії мають намір зібратись. І для таких сумнівів у нас були підстави.

<iframe src="https://www.youtube.com/embed/dyRjz68JJq0" height="315" width="560" allowfullscreen frameborder="0"></iframe>

Справа в тому, що проміжні вибори на Торгмаші [мали бути призначені](https://mpz.brovary.org/u-brovarah-vlada-zrivaye-vibori-v-miskradu/) ще наприкінці минулого року, оскільки законодавство дає виборчим комісіям 10-денний строк на те, щоб організувати переобрання депутатів місцевих рад у разі, якщо хтось достроково припиняє свої повноваження. Павла Різаненка було визнано обраним до Верховної Ради України та зареєстровано народним депутатом України ще у листопаді 2012 року. Проте майже чотири місяці броварська ТВК не призначала дати виборів нового представника інтересів виборців 20 мажоритарного округу, до складу якого входять буд. 2, 2А, 4, 6, 6А, 8, 8А, 8Б, 10 та 10А по вул. Олімпійській.

Лише після кількох запитів від журналістів «Маєш право знати» до ЦВК та ТВК броварська виборча комісія схаменулась та згадала про свої обов’язки. Вона зробила [кілька спроб провести засідання](https://mpz.brovary.org/miska-viborcha-komisiya-trichi-probuvala-zibratis-shhob-priznachiti-vibori-na-torgmashi-bezrezultatno/), які через відсутність кворуму так і не відбулись. То ж знову проміжні вибори на Торгмаші було відкладено… на невизначений строк – усупереч закону, звісно.

Проте, на щастя, у законодавстві на випадок подібної бездіяльності ТВК є свій механізм реагування: Центральна виборча комісія має повноваження сама оголосити про початок виборчого процесу, якщо місцева комісія ігнорує закон. Саме тому активісти «Маєш право знати» [звернулись до ЦВК](https://mpz.brovary.org/u-brovarah-ne-mozhut-organizuvati-vibori/) з проханням забезпечити виборчі права жителів Броварів та доукомплектувати Броварську міську раду 42-им депутатом.

[![IMG_8603](https://mpz.brovary.org/wp-content/uploads/2013/04/IMG_86031.jpg)](https://mpz.brovary.org/wp-content/uploads/2013/04/IMG_86031.jpg)

Не виключено, що наше звернення зіграло не останню роль у тому, що потенційний першоквітневий жарт виявився правдою – і члени ТВК, що всю зиму не могли зібратись на засідання, дружно прийшли сьогодні для ухвалення доленосного рішення. Відтак виборчий процес має розпочатись **12 квітня** і завершитись влітку обранням нового депутата Броварської міської ради VI скликання в одномандатному мажоритарному виборчому окрузі № 20.

[![Постанова ТВК № 1](https://mpz.brovary.org/wp-content/uploads/2013/04/Postanova-TVK-----1.jpg)](https://mpz.brovary.org/wp-content/uploads/2013/04/Postanova-TVK-----1.jpg)
