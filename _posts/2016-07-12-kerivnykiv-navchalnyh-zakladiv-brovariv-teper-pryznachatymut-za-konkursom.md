---
title: "Керівників навчальних закладів Броварів тепер призначатимуть за конкурсом"
date: 2016-07-12
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "vibir-redaktsiyi"
  - "gromadska-rada-pri-upravlinni-osviti"
  - "kerivnyky-navchalnyh-zakladiv"
  - "konkurs"
  - "novini"
  - "rishennya-vikonkomu"
  - "upravlinnya-osviti"
coverImage: "wp-content/uploads/2016/07/bed2.jpg"
---

**Відтепер керівників загальноосвітніх, дошкільних та позашкільних закладів у Броварах обиратимуть на конкурсній основі - таке [рішення](http://brovary.kiev.ua/r%D1%96shennya-vikonavchogo-kom%D1%96tetu-v%D1%96d-05072016-%E2%84%96385-pro-zatverdzhennya-poryadku-priznachennya-na-posad) прийняв броварський міськвиконком минулого тижня. Прийняття документу ініціювали активісти з Громадської ради при управлінні освіти.**

В [додатку](https://onedrive.live.com/view.aspx?resid=72571393D4771099!7936&ithint=file%2cdocx&app=Word&authkey=!AKjsxf3C2Wxaqrc) до затвердженого документу зазначаються підстави для оголошення конкурсу, порядок його проведення та вимоги до кандидатів.

<iframe style="border: 1px solid #CCC; border-width: 1px; margin-bottom: 5px; max-width: 100%;" src="//www.slideshare.net/slideshow/embed_code/key/bxiIyZHpqr5LS4" width="668" height="714" frameborder="0" marginwidth="0" marginheight="0" scrolling="no" allowfullscreen="allowfullscreen"></iframe>

Зі свого боку Громадська рада, що була ініціатором впровадження конкурсного відбору та розробила і подала проект рішення міськради про порядок призначення керівників, [продовжує наполягати](https://mpz.brovary.org/skilky-brovaram-chekaty-konkursnogo-vidboru-dyrektoriv-shkil-ta-sadochkiv/), що рішення прийнято у незаконний спосіб та непрозоро, також не було враховано внесок активістів. Проте документом загалом задоволені, зміни, кажуть, несуттєві, добре, що документ взагалі прийняли, це великий крок уперед.

_"Але прийняття документу - це ще півсправи,_ \- каже член  ГР **Надія Лещик**. - _А от як буде проходити сам конкурс? Якщо так, як приймався документ, то Громадська рада буде боротися за прозоре проведення конкурсу. Нагадую, була порушена процедура. По-перше, порушено закон про місцеве самоврядування, бо відповідно до нього, місцева ініціатива обов'язково розглядається депутатами і на обговорення запрошуються громадяни. Цього зроблено не було. По-друге, мер вирішів, що приймуть рішення на виконкомі, але написав, що документ погодять з Громадською радою. Цього також не відбулося, і вони прийняли не той документ, що ми погоджували з начальником управління. І останнє: в рішенні виконкому зазначено, що Порядок подало управління освіти, а не Громадська рада"._

_"Деякі сумніви також викликає один доданий чиновниками пункт щодо голосування педколективу закладу,_ - продовжує активістка. - _Тут є велике питання. З одного боку, це демократія - давати педагогам обирати керівника. З іншого, психологічний момент: людина не може собі обрати вимогливого керівника, здатного робити реформи, бо ж реформи - це завжди боляче. За досвідом конкурсів у столиці, педагоги обирають своїх, а чужих не обирають. Не виключається також і тиск згори голосувати за того чи іншого кандидата, при чому таємно"._

> 9.2. Конкурсний відбір полягає у... презентації концепції розвитку навчального закладу на зборах трудового колективу навчального закладу. За результатами зборів до конкурсної комісії подається протокол, у якому шляхом таємного голосування визначається питання рекомендації на посаду керівника навчального закладу кандидатури претендента.

Коментує прийняте рішення і заступник начальника управління освіти **Тамара Стельмах**: _"Цим рішенням ми підтримали ініціативу Громадської ради. Проект розроблено ними, він не дуже відрізняється від типового, але розширений, зокрема в частині того, що Порядок стосуватиметься усіх керівників навчальних закладів (шкіл, садків, позашкільних закладів), а не лише шкіл, як це передбачає [Постанова КМУ](http://www.kmu.gov.ua/control/uk/cardnpd?docid=248564119). Ми підтримали цю їхню пропозицію"._

_"Щодо порядку прийняття документу,_ \- продовжує пані Стельмах, _- то ми консультувалися із юридичним відділом, їхня думка така: це повноваження органів виконавчої влади. Щодо доопрацювання документу, то ми дійсно додали абзац про розгляд претендентів робочим колективом закладу. Погодьтеся, це правильно, коли колектив має змогу ознайомитися з концепціями та презентаціями кандидатів та висловити своє до них ставлення. У активістів були ще свої доповнення, наприклад, вони хотіли додати пункт про публікацію декларації про доходи кандидати, але наші юристи вважають, що це неправомірно. Декларацію керівники будуть зобов'язані оприлюднювати раз на рік, вже коли тримають посаду, а до цьго - ні. А загалом представники Громадської ради, Ігор Романенко та Надія Лещик,_ _були ознайомлені з текстом документу, зі змінами, що були внесені, ми узгоджували це все разом"._

_"Оформлення рішення, де вказано, що документ подано "за поданням управління освіти" - це лише юридичне формулювання,_ \- підсумовує чиновниця. - _Головне, що документ є і він вже працює"._
