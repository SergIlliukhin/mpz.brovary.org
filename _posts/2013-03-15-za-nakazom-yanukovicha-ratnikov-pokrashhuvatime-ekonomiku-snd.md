---
title: "За наказом Януковича Ратніков покращуватиме економіку СНД"
date: 2013-03-15
author: 
  username: "pravoZnaty"
  display_name: "Маєш право знати"
tags: 
  - "yevropeyska-partiya"
  - "vibir-redaktsiyi"
  - "vibori-2012"
  - "diplomat"
  - "novini"
  - "posolstvo"
  - "ratnikov"
  - "snd"
coverImage: "wp-content/uploads/2013/03/ratnikov1.jpg"
---

[![ратніков](https://mpz.brovary.org/wp-content/uploads/2013/03/ratnikov1.jpg)](https://mpz.brovary.org/wp-content/uploads/2013/03/ratnikov1.jpg)**Не встигли ми [повідомити](https://mpz.brovary.org/dmitra-ratnikova-priznachili-diplomatom-u-rosiyskiy-federatsiyi/) про те, що МЗС призначило Дмитра Ратнікова виконувати дипломатичну місію у посольстві України в Росії, як Дмитра Геннадійовича знову підвищили. Відтепер член "Європейської партії України" та депутат від Броварів в Київоблраді  налагоджуватиме економічну співпрацю України в СНД.**

13 березня Президент України Віктор Янукович видав [Указ  № 130/2013](https://president.gov.ua/documents/15523.html), яким призначив Ратнікова Д. Г. Повноважним представником України в Комісії з економічних питань при Економічній раді Співдружності Незалежних Держав.

Раніше [стало відомо](https://mpz.brovary.org/dmitra-ratnikova-priznachili-diplomatom-u-rosiyskiy-federatsiyi/), що Міністерство закордонних справ призначило Дмитра Ратнікова на посаду радника-посланника з економічних питань Посольства України у Російській Федерації. Спочатку інформація про це з'явилася на [сайті посольства](https://russia.mfa.gov.ua/ua/embassy/diplomats), а пізніше на запит "Маєш право знати" її підтвердив Департамент інформаційної політики МЗС.

Нагадаємо, що більшість читачів нашого сайту, які взяли участь в онлайн-опитуванні про можливі причини призначення Ратнікова дипломатом у Росії, [зійшлись на думці](https://mpz.brovary.org/chitachi-mpz-vvazhayut-shho-ratnikov-vidtyaguvav-golosi-na-viborah-a-straykaryam-brakuye-yuristiv/), що такий кар'єрний стрибок броварського політика – це "подарунок влади за відтягування голосів опозиції на виборах 2012 року". За цей варіант проголосував **61 %** опитаних. Натомість **24 %** читачів "Маєш право знати" думають інакше та обрали варіант "заслужений кар'єрний ріст молодого політика". 

> Дмитро Ратніков є обраним броварчанами депутатом Київської обласної ради від "Європейської партії України". Також він був одним з [кандидатів у народні депутати](https://mpz.brovary.org/tsvk-zareyestruvala-kandidatami-v-nardepi-vid-brovariv-fedorenka-ratnikova-melnik-ta-bakala/) по округу №97 на виборах 2012 року і посів [4 місце](https://mpz.brovary.org/elektoralna-geografiya-97-okrugu-sekret-sribla-semenyaki-ta-urok-bezzaperechnoyi-peremogi-vid-rizanenka/), отримавши 12% голосів виборців. У біографії кандидата, [розміщеній](https://www.cvk.gov.ua/pls/vnd2012/WP407?PT001F01=900&pf7201=1032) на сайті ЦВК, сказано, що він є членом політичної партії "Європейська партія України".
