---
title: "Замальовки з фронтів броварської революції"
date: 2012-09-07
author: 
  username: "kachor"
  display_name: "Андрій Качор"
categories: 
  - "kolonka-avtora"
coverImage: "wp-content/uploads/2012/08/Nastup.jpg"
---

Вітаю усіх, з ким давно не бачились на сторінках «Маєш право знати». [Новий формат діяльності](https://www.nastup.info/) потребує занадто багато часу (ще кілька днів тому мені здавалось, що подібне вже не можливо), відтак не мав змоги черкнути тут бодай кілька фраз.  Але новини накопичуються, і люди «мають право знати», що важливого відбувається в місті з того, що з якихось причин не змогли чи не встигли висвітлити журналісти МПЗ.

Зокрема, перше відео Громадянської кампанії «Наступу» «Час переходити в Наступ!» (більш відоме в Мережі як «Бровари – під владою кримінального клану») на всю країну продемонстрував 5 канал в програмі «Підсумки тижня». Для нас це була велика честь і приємність, що відразу за кілька днів від моменту старту кампанії ми отримали, фактично, всеукраїнську відомість.

<iframe src="https://www.youtube.com/embed/kSwwdyqC6Z0" frameborder="0" width="420" height="315"></iframe>

Загалом же повна версія ролику на сьогодні має вже 5 з половиною тисяч переглядів.

<iframe src="https://www.youtube.com/embed/04utsHxgECA" frameborder="0" width="560" height="315"></iframe>

**Хамовнічєскій суд під Києвом**

Не дає забути про себе броварський міжрайонний суд, який в Україні вже має славу "Хамовнического" (за аналогію з російським, в якому репресуються політв’язні «братньої» держави). На роковини з моменту виголошення вироку Віталію Запорожцю 4 вересня біля суду відбулись, напевно, найбільш жорсткі сутички людей з міліцією, котрі я коли-небудь бачив у Броварах.

<iframe src="https://www.youtube.com/embed/SN35QvJY6Ko" frameborder="0" width="420" height="315"></iframe>

Броварська влада вже зовсім не приховує свого звірячого обличчя і коли постає питання «бити чи не бити людей», відповідь у сапожків-семікопів-федоренків тепер лише одна – бити. Водночас не можу не поділитись цікавим спостереженням: «ветерани» броварської міліції останнім часом намагаються уникати виконання злочинних наказів власного керівництва, а тому при виникненні подібних інцидентів або взагалі відмовляються «ламати» своїх земляків, або ж роблять це, якось… культурніше, чи що :) Аби якось взяти ситуацію під контроль, фюрери броварської міліції залучають до розгону мирних демонстрацій «свіжу кров»: під час подій 4 вересня були помічені досі невідомі «бойовики» в погонах та без, а ще – співробітники броварського карного розшуку, котрі «працювали» в цивільному та вирізнялись особливою жорстокістю.

**Окружна безвиборча «трійка»  (ОБТ)**

Не менш захопливі події розгортаються навколо роботи (якщо це можна так назвати) Броварської окружної виборчої комісії (ОВК №97). Беспредєл броварської територіальної виборчої комісії під час місцевих виборів 2010 року в порівнянні з нинішньою ОВК здається просто дитячими забавками. Нині ж владу в головному органі, котрий виступає арбітром під час виборчих перегонів, захопили два сімейних клани: подружжя Щербакових та Мацанюків. Проте якщо сім’я Щербакових поки просто веде себе неграмотно та по-дурному, намагаючись зареєструвати в ОВК документи, не передбачені виборчим законодавством (ідеться про «заяви» на членів комісії з т.зв. «демократичного табору»), то «клан» Мацанюків вже «напоровся» на кримінал. Дружину голови виборчої комісії «накрили мокрим рядном» представники УДАРу під час незаконного проникнення тієї в приміщення комісії, котра у виборчий період перетворюється на, фактично, «режимний об’єкт». Цікаво, що пані Мацанюк навіть не являється членом ОВК, проте якимось дивом зайшла в приміщення під сигналізацією як до себе на кухню.

За кілька днів роботи члени ОВК від Партії регіонів та їхніх сателітів встигли наробити вже багато «веселощів». Про окремі з них броварчани матимуть змогу взнати вже завтра в рамках нового проекту Громадянської кампанії «Наступ» - «Під ковпаком» у Наступу». В рамках цього проекту ми розповідатимемо про порушення виборчого законодавства з боку усіх учасників виборчого процесу і «перша серія» буде присвячена саме броварській ОВК та її «зірці» - Юлії Логовченко. Чекайте на веселе та динамічне відео вже цього понеділка. Звичайно, якщо броварська влада не влаштує броварчанам черговий «форс мажор» і ми муситимемо воювати «на фронтах».

Наостанок хотілося б закликати усіх читачів приєднатись завтра до протесту на захист телеканалу ТВі. Можна по різному ставитись до телебачення загалом та телеканалу ТВі зокрема, проте справа зараз зовсім не в цьому. Знищення яничарами єдиного непідконтрольному їм каналу – це розставлення усіх крапок над «і» в питанні, яким напрямком піде Україна, якщо її громадяни й далі вестимуть себе як «терпіли»: по шляху Росії чи Білорусі. Так от зараз ми вже на порозі «білоруського раю», бо політично в Росії ми живемо вже від моменту інавгурації ВФЯ.

З іншого боку, якби не ТВі, більшість броварчан могли б так і не дізнатись ні про масажиста Азарова та його варварський грабунок міста, ні про політичні репресії громадськості броварської владою, ні про щоденне упослідження свободи слова з боку тих же сапожків-федоренків. А якби броварчани цього не дізнались, у нас би, можливо, не почала рости громадська активність в місті, а не виключено, що каземати броварської міліції поповнились не одним політв’язнем, броварські лікарні – жертвами «биків федоренка», а броварські ліси – «без вісти зниклими». Тому ми зобов’язані вийти завтра на захист ТВі як символа свободи, а не телеканалу. Ми зараз як ніколи маємо підтримувати один одного: тих, хто досі стоїть на принципах правди, справедливості та свободи не зважаючи на всі агоністичні потуги режиму януковичів-сапожків нас знищити. Один за всіх і всі за одного!
