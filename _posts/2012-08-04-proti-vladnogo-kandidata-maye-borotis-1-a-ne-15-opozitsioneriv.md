---
title: "Проти владного кандидата має боротись 1, а не 15 опозиціонерів"
date: 2012-08-04
author: 
  username: "kravec"
  display_name: "Юрій Кравець"
categories: 
  - "kolonka-avtora"
tags: 
  - "vibori"
  - "vlada"
  - "opozitsiya"
  - "praymeriz"
---

**_[![](https://mpz.brovary.org/wp-content/uploads/2012/08/Narodniy-vibir-300x127.gif)](https://mpz.brovary.org/wp-content/uploads/2012/08/Narodniy-vibir.gif)_**

**_Звернення до всіх кандидатів, що вважають своїм обов’язком не допустити владного ставленика у Верховну Раду_**

З року в рік, під вибори ми маємо одну й ту саму проблему. Від влади йде один узгоджений кандидат, а від опозиції – рота гетьманів. Всі самі сильні, основні та непереможні. У кожного своя соціологія та своя правда. Домовлятись, відповідно, ніхто ні з ким не бажає. Але минають вибори і опозиціонери починають бідкатися, чому ж це вони не об’єдналися до виборів. Бо якби я, та він і вона, то ми ж…. Та тоді вже пізно. Всі дають обіцянки більш ніколи не наступити на ці граблі і з великим задоволенням знову це роблять на наступних виборах.

Причини такого мазохізму у кожного різні. Хтось вірить у свою непереможність, когось фінансують ті, у кого інші завдання і перемога того, кого вони фінансують не входить у їхні плани, когось попросили сходити на вибори, щоб посприяти виграти комусь, а ще хтось хоче випробувати свої сили. Як бачимо причин глиба, а наслідки одні – виграє кандидат від влади.

<!--more-->

Багато розмов про об’єднання зусиль, але ніяких конкретних кроків.

Я вирішив спробувати зламати цю ганебну традицію. Сьогодні я звертаюсь до всіх кандидатів, які планують йти по мажоритарному виборчому округу №97, а в першу чергу до тих, хто так само як і я, впливає на громадську думку.

**Кищука Олега** – кандидата від об’єднаної опозиції, **Різаненка Павла** - кандидата  від «УДАРу», **Ратнікова Дмитра** – швидше за все самовисуванця, **Іваненка Олега** – самовисуванця та **Семеняки Миколи** – самовисуванця, який користується повагою у Баришівці та Березані.

Відразу прошу не ображатись решту кандидатів, які не увійшли у перелік тих осіб, що пливають на політичну ситуацію у нашому окрузі. У кожного з вас є шанс довести, що саме ви можете перемогти кандидата від влади.

**_Що саме я пропоную?_**

Як я вже казав, у кожного своя соціологія і прості переговори не мають сенсу. Ніхто не визнає свою вторинність. Тому пропоную провести народний вибір, можете його називати модним словом «праймеріз».

Механізм полягає у наступному. Кандидати, які погоджуються прийняти у цьому заході участь, формують 20-30 груп. Кожна група складатиметься з представників кандидатів, для взаємоконтролю та прозорості процесу.

Далі виготовляються виборчі скрині, з якими групи будуть забезпечувати пряме голосування. Місця та час перебування груп будуть оприлюднені у всіх можливих ЗМІ, які є у опозиційних кандидатів. Кожен виборець могтиме проголосувати за свого обранця при наявності паспорту, щоб засвідчитись, що людина проживає на цій території та має 18 років. У пропорціях, які відповідають кількості виборців на окрузі здійснюватиметься опитування.

Наприклад: планується опитати мінімум 20 000 виборців, з них 42 % у Броварах, 30 % у Броварському районі в кожному селі та 28 % у Баришівському районі та Березані. Опитування пропоную провести з 17 вересня по 08 жовтня. Кожен бюлетень має завізувати кандидат, що приймає участь у народному виборі. Це унеможливить підробку бюлетенів та дасть можливість об’єктивно провести голосування. Далі, всі ці бюлетені, публічно, у присутності журналістів, представників громадських об’єднань та ініціатив, партій і т.д. - підраховуються.

За результатами підрахунку визначається найсильніший, який має представити виборців у боротьбі проти владного кандидата. Це є однозначна перемога!

У разі, якщо виявиться ситуація, що є 2 кандидата з майже рівними результатами, решта кандидатів пропонують громадам обрати одного з двох, а не з 10 чи 15 опозиційних кандидатів, що значно підвищить шанси на перемогу!

Я у свою чергу, маючи на моє переконання достатньо сильні позиції, щоб перемогти, готовий у разі поразки у такому голосуванні підтримати достойного кандидата  задля  загальної перемоги. І звісно, у разі своєї перемоги розраховую на підтримку своїх колег.

Це є наш шанс на перемогу. Позиція кожного кандидата щодо цього питання стане його обличчям у цій виборчій боротьбі.

Ми мусимо припинити ганебну практику розтягування голосів. На нас надіються наші прихильники!
