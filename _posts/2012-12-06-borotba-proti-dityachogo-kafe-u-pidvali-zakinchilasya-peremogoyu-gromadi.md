---
title: "Боротьба проти дитячого кафе у підвалі закінчилася перемогою громади"
date: 2012-12-06
author: 
  username: "serzhov"
  display_name: "Сергій Севрук"
tags: 
  - "brovary"
  - "vibir-redaktsiyi"
  - "grushevskogo-19"
  - "dityache-kafe"
  - "nezakonne-budivnitstvo"
  - "novini"
coverImage: "wp-content/uploads/2012/12/Grushevskogo-19.jpg"
---

[![](https://mpz.brovary.org/wp-content/uploads/2012/12/Grushevskogo-19.jpg)](https://mpz.brovary.org/wp-content/uploads/2012/12/Grushevskogo-19.jpg)**Спільними зусиллями мешканці броварської багатоповерхівки змогли зупинити незаконне будівництво дитячого кафе у підвалі, яке загрожувало руйнуванням фундаменту будинку.**

Як ми вже [повідомляли](https://mpz.brovary.org/z-lopatami-u-rukah-brovarchani-viyshli-na-zahist-svoyeyi-bagatopoverhivki-na-vul-grushevskogo/), неабияку тривогу у мешканців будинку по вулиці Михайла Грушевського, 19 викликало розпочате ще влітку будівництво дитячого кафе на нежитловому цокольному поверсі багатоповерхівки. Власне стурбував не так факт відкриття кафе, як те, що зовнішній вхід до нього мав би бути зроблений шляхом демонтажу частини фундаменту дев’ятиповерхівки, що, як вважають мешканці, могло призвести до пошкодження і навіть руйнування зовнішніх стін будинку.

[![](https://mpz.brovary.org/wp-content/uploads/2012/12/Pidkop1.jpg)](https://mpz.brovary.org/wp-content/uploads/2012/12/Pidkop1.jpg)

_У цьому місці забудовник планував зробити вхід до кафе_

У той час, коли власник будівництва **Коваленко Олексій Сергійович** та керівник ТОВ "ЖЕК-40", на обслуговуванні якого знаходиться названа багатоповерхівка, запевняли мешканців, що перейматися пошкодженням фундаменту не варто, оскільки всі дозвільні документи на будівництво отримані, сусіди вирішили об'єднатись та взяти ситуацію під свій контроль.

Під час загальних зборів мешканців 19-го та 21-го будинків, що по вулиці Михайла Грушевського, було складено колективне звернення щодо оцінки законності такого будівництва до місцевих чиновників та створено ініціативну групу протидії незаконному будівництву, силами якої, власне,  й було досягнуто позитивного результату.

Крім надісланих звернень до місцевих органів контролю за будівництвом, мешканці звернулися за правдою до Комітету Верховної Ради України з питань будівництва, містобудування і житлово-комунального господарства та регіональної політики, Державної архітектурно-будівельної інспекції України, органів Міністерства внутрішніх справ, а координацію спільних дій здійснювали на спеціально створених форумах в мережі Інтернет.

Слід зазаначити, що реагування місцевих органів влади обмежувалось лише "відписками" та затягуванням часу у вирішенні ситуації:

[![](https://mpz.brovary.org/wp-content/uploads/2012/12/vikonkom-1.jpg)](https://mpz.brovary.org/wp-content/uploads/2012/12/vikonkom-1.jpg)

Однак за результатами перевірки, проведеної Державною архітектурно-будівельною інспекцією в Київській області щодо законності будівництва окремого входу до нежитлового приміщення на цокольному поверсі, виявилося, що порушення містобудівного законодавства все-таки виявлені, а **подальше будівництво окремого входу до закладу харчування має бути припиненим**:

[![](https://mpz.brovary.org/wp-content/uploads/2012/12/page1.jpg)](https://mpz.brovary.org/wp-content/uploads/2012/12/page1.jpg)

[![](https://mpz.brovary.org/wp-content/uploads/2012/12/DABI.jpg "ДАБІ")](https://mpz.brovary.org/wp-content/uploads/2012/12/DABI.jpg)

Станом на сьогодні будівництво окремого входу до нежитлового приміщення на цокольному поверсі 19-го будинку по вулиці Михайла Грушевського припинено, котлован засипано ґрунтом, а мешканці радіють перемозі та сподіваються, що тихе та безпечне життя сусідів вже нікому не вдастся порушити.

> Ця історія є чудовим прикладом того, як спільними зусиллями громадяни можуть відстояти власні права, зупинити свавілля забудовників та змусити органи виконавчої влади виконувати покладені на них функції
