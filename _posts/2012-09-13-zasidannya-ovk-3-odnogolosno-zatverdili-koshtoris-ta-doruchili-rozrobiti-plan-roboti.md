---
title: "Засідання ОВК № 3: одноголосно затвердили кошторис та доручили розробити план роботи"
date: 2012-09-13
author: 
  username: "Aleechka"
  display_name: "Аліна Дяченко"
tags: 
  - "vibir-redaktsiyi"
  - "vibori-2012"
  - "gren"
  - "zasidannya-ovk"
  - "matsanyuk"
  - "novini"
  - "ovk"
  - "okruzhna-viborcha-komisiya"
coverImage: "wp-content/uploads/2012/09/OVK-3-zasidannya.jpg"
---

[![](https://mpz.brovary.org/wp-content/uploads/2012/09/OVK-3-zasidannya.jpg "ОВК 3 засідання")](https://mpz.brovary.org/wp-content/uploads/2012/09/OVK-3-zasidannya.jpg)Цього тижня засідання броварської окружної виборчої комісії відбуваються мало не щодня, і хоч рішень ухвалюється не багато, подій довколо роботи комісії відбувається чимало. Однак для того, щоб не порушувати хронологію засідань, перш ніж перейти до опису особливостей роботи ОВК «ери нового голови [Ситєнкова](https://mpz.brovary.org/chergove-zasidannya-ovk-provede-noviy-golova-uzhe-tretiy/)», розповімо про те, як завершилась «ера [довгоочікуваного Мацанюка](https://mpz.brovary.org/zitspredsedatel-funt/)».

Фактично **[Роман Мацанюк](https://mpz.brovary.org/u-skladi-brovarskoyi-okruzhnoyi-viborchoyi-komisiyi-shist-zamin-ta-noviy-golova/)** на посаді голови ОВК пробув менше тижня, і за цей час він встиг провести всього два засідання – №2 та №3. І хоч ці два засідання відбувались протягом двох днів поспіль, між ними сталась ще одна цікава подія, варта уваги громадськості.

Після того, як члени комісії 4 вересня ([засідання №2](https://mpz.brovary.org/zasidannya-ovk-2-bezdumna-odnostaynist-bilshosti-ta-sproba-usunuti-zastupnika-golovi/)) затвердили режим роботи – з 8:00 до 16:00, вранці 5 вересня кілька членів ОВК прийшли до будівлі Центру зайнятості перевірити, як виконується їхня постанова. Яким же було їхнє здивування, коли у приміщенні, де має працювати виборча комісія, знаходилась стороння особа. Жінка відмовлялась повідомити, хто вона така та що робить у приміщенні, відтак членам комісії довелось викликати міліцію. Як пізніше вдалось з’ясувати, ця пані виявилась дружиною голови комісії Романа Мацанюка, то ж здогадатись, як вона потрапила всередину, не важко. Правоохоронці, що прибули на виклик, забрали жінку до відділку для встановлення особи, а члени ОВК склали акт та написали відповідну скаргу.

Пізніше, у цей же день, і відбулось власне засідання № 3 – останнє в «еру Мацанюка». На порядку денному було всього одне питання – затвердження кошторису ОВК № 97. Нагальність скликання комісії заради одного рішення була викликана тим, що 5 вересня був останній термін для затвердження кошторисів виборчих комісій. Прикметно, що комісія зібралась майже у повному складі, що на фоні [попередніх безуспішних спроб зібрати кворум](https://mpz.brovary.org/hto-i-navishho-sabotuvav-robotu-okruzhnoyi-viborchoyi-komisiyi-u-brovarah/) виглядає, як кажуть, «симптоматично». Правда, чимало членів комісії істотно запізнились, не став винятком і голова Мацанюк. Та зрештою засідання розпочалось, і знову всупереч закону проекти рішення члени комісії отримали не до засідання, а вже під час.

<iframe src="http://www.youtube.com/embed/4wqQc28GIZA" frameborder="0" width="420" height="315"></iframe>

Під час обговорення порядку денного член комісії **Віталій Грень** запропонував включити до розгляду питання про затвердження плану роботу комісії та нагадав, що це питання вже піднімала заступник голови на минулому засіданні. Такий документ, на думку Греня, мав суттєво покращити роботу комісії та допомогти її членам дізнаватись про засідання не за кілька годин до, а завчасно. Голова поставив пропозицію на голосування, і її підтримало 9 осіб, однак цього було недостатньо ухвалення рішення, потрібно щонайменше 10 голосів. Натомість, щоб таки не залишатись без плану роботи, одноголосно прийняли протокольне рішення – «_доручиити члену комісії Греню розробити план роботи разом з керівництвом комісії до наступного засідання_». Після цього одноголосно затвердили порядок денний з одним єдиним питання та одноголосно затвердили і сам кошторис. На тому і розійшлись...

Це було минулої середи. А вже в п'ятницю, 7 вересня, постановою ЦВК № 817 головою броварської ОВК було призначено Максима Ситєнкова. З приходом нового очільника робота комісії сутєво змінилась – починаючи від зміни приміщення для засідань (воно тепер більш придатне для роботи) і закінчуючи так званим «стилем керівництва». Детальніше про новації читайте у наступних матеріалах «Маєш право знати».
