---
title: "Здійснено напад на опозиційного депутата Броварської міської ради"
date: 2012-02-02
author: 
  username: "pravoZnaty"
  display_name: "Маєш право знати"
tags: 
  - "brovary"
  - "vibir-redaktsiyi"
  - "napad"
  - "novini"
  - "rizanenko"
---

![](https://mpz.brovary.org/wp-content/uploads/2012/02/Павло-Різаненко.jpg "Павло Різаненко")2 лютого 2012 року близько 20:30 невідомі жорстоко побили опозиційного депутата Броварської міської ради, голову громадської організації «Прозоре суспільство» [Павла Різаненка](http://www.rizanenko.org "Павло Різаненко") та його водія.

Напад стався, коли депутат виходив із автомобіля біля власного під'їзду. Як повідомила помічниця депутата Аліна Дяченко, до П.Різаненка та його водія ззаду підбігла група невідомих у кількості 4-5 осіб із криками _«На землю! УБОП!»_, після чого почали їх бити. Вдягнені в цивільне нападники <!--more-->використовували палиці та якісь інші предмети. Відразу після нападу зловмисники утекли. За словами постраждалого, нападники віком приблизно 30-35 років складали враження навчених прийомам рукопашного бою, мали гарну фізичну підготовку. Ні в депутата, ні у водія нічого відібрано не було.

За словами водія, при наближенні до під’їзду жодних осіб біля будинку він не помітив. Однак неподалік був припаркований автомобіль – скоріш за все, нападники вийшли саме з нього.

На місце нападу відразу було викликано наряд міліції та «швидку». Проте, марно прочекавши понад півгодини на місцевих медиків, сусіди доправили П.Різаненка до однієї із київських лікарень. Там у нього були виявлено ознаки струсу мозку та підозри на перелом руки.

> Помічниця депутата однозначно пов’язує напад на П.Різаненка з його громадською та депутатською діяльністю, оскільки бізнесом він не займається.

У Броварах Павло Олександрович відомий, зокрема, своєю активною протидією незаконному відчуженню земель центрального парку «Перемога», розслідуванням законності оренди броварських муніципальних та шкільних плавальних басейнів.
