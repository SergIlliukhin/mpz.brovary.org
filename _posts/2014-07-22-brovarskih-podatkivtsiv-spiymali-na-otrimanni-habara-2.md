---
title: "Броварських податківців спіймали на вимаганні хабаря?"
date: 2014-07-22
author: 
  username: "pravoznaty"
  display_name: "Маєш право знати"
tags: 
  - "brovarska-odpi"
  - "brovarska-podatkova"
  - "vibir-redaktsiyi"
  - "kiyivska-oblasna-prokuratura"
  - "koruptsiya"
  - "novini"
  - "podatkova"
  - "prokuratura"
  - "habar"
  - "habarnitstvo"
coverImage: "wp-content/uploads/2014/07/1_2061.jpg"
---

[![завантаження](https://mpz.brovary.org/wp-content/uploads/2014/07/zavantazhennya.jpg)](https://mpz.brovary.org/wp-content/uploads/2014/07/zavantazhennya.jpg)**Минулої п'ятниці у фейсбук-групі "Бровари" одна з користувачок [запитала](https://www.facebook.com/groups/brovary/permalink/864389656924335/) про деталі подій, які відбулись цього дня у Броварській податковій інспекції. Один поінформований броварчанин у коментарях до її посту розповів, що то "взяли за хабаря одного пана", проте прізвищ він не зазначив, лише додав "поважного пана". А через кілька годин на сайті обласної прокуратури з'явилось [офіційне повідомлення](https://www.kobl.gp.gov.ua/ua/news.html?_m=publications&_t=rec&id=141625) про те, що в Київській області «на гарячому» затримано двох податківців за отримання хабара.**

У повідомленні зокрема сказано, що прокуратурою Київської області спільно зі Службою безпеки України затримано оперуповноважених одного із структурних підрозділів територіальної інспекції Державної податкової інспекції ГУ Міндоходів України у Київській під час одержання неправомірної вигоди.

Держслужбовці-податківці вимагали та отримали від представника товариства з обмеженою відповідальністю неправомірну вигоду в сумі **9600 гривень**. За таку «винагороду» вони обіцяли зменшити штрафні санкції та не притягувати до відповідальності за результатами перевірки діяльності вказаного підприємства.

Прокуратурою Київщини розпочато кримінальне провадження за ч. 3 ст. 368 КК України, тобто одержання службовою особою неправомірної вигоди за попередньою змовою групою осіб, поєднаного з вимаганням неправомірної вигоди.

> Враховуючи збіг у часі двох публікацій (в соцмережі та на сайті прокуратури), можна припустити, що у повідомленні на сайті прокуратури Київської області йдеться саме про Броварську ОДПІ.
