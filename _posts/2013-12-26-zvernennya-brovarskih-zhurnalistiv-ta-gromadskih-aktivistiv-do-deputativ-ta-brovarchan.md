---
title: "Звернення броварських журналістів та активістів до депутатів та броварчан"
date: 2013-12-26
categories: 
  - "kolonka-avtora"
---

[![DRUK1](https://mpz.brovary.org/wp-content/uploads/2013/12/DRUK1.jpg)](https://mpz.brovary.org/wp-content/uploads/2013/12/DRUK1.jpg)Вчора мав можливість виступити на сесії Броварської міської ради зі зверненням до присутніх депутатів та броварчан загалом. Взяв на себе відповідальність говорити від імені броварських незалежних журналістів та громадських активістів, не зважаючи на те, що далеко не всіма нами цей текст був узгоджений. Утім так склались обставини, коли довгоочікувану позачергову сесію знову оголосили за лічені години до її початку, тому діяти потрібно було максимально оперативно. Сподіваюсь, не сказав нічого зайвого і громада мене не засудить. Власне, до вашої уваги сам виступ.

<iframe src="//www.youtube.com/embed/0TRItkVupiM" height="480" width="640" allowfullscreen frameborder="0"></iframe>

Звернуло на себе увагу, що приблизно із середини промови виступ проходив в мертвій тиші. Зазвичай на сесії міської ради таке трапляється рідко, постійно є який гомін та шушукання: депутатам зазвичай не цікаво перебувати на сесії, адже вони голосують просто за вказівкою, не вникаючи в суть питання. Але цього разу абсолютна їх більшість слухала уважно. Відтак сподіваюсь, хоча б до когось таки вдалося достукатися і, можливо, хоча б хтось з них зробить для себе висновки.

Крім цього, для більшої переконливості я мав намір продемонструвати депутатам ще коротеньку, зроблену вночі напередодні, підбірку-хроніку репресій, які відбулися в Україні протягом минулого місяця. Проте з певних причин показати її не вдалося. Тому публікую її тут.

<iframe src="//www.youtube.com/embed/NO5ZXfe8k60?list=UUc9EZBO13wTS_Thn4wW0dtA" height="360" width="640" allowfullscreen frameborder="0"></iframe>

Нижче – текстовий варіант сьогоднішнього звернення звернення.

> **Шановні обранці броварської громади!**
> 
> Ми сьогодні прийшли на цю сесію не лише для того, аби фіксувати та висвітлювати черговий етап «освоєння» комунального майна та міської землі. Сьогодні у фокусі нашої уваги – і уваги всього світу – жахливий за своїм цинізмом та безпрецедентний за розмахом терор влади проти українського суспільства.
> 
> На наших футболках – далеко не вичерпний перелік злочинів, скоєних проти громадських активістів, журналістів та політиків лише за останню добу. Вчора в українців з активною громадянською позицією стріляли, їх різали ножами, їх палили, били і вбивали. «Вінцем беззаконня» цього дня стало звіряче побиття журналістки Тетяни Чорновол, щойно та опублікувала викривальне розслідування про міністра МВС Захарченка.
> 
> Кожна думаюча людина усвідомлює, що все це відбувається за негласної вказівки владної верхівки. Подібним чином злочинний режим Януковича намагається нас залякати, репресувати активістів, журналістів та протестувальників. Влада намагається знищити Майдан, не усвідомлюючи, що Майдан – це не лише площа в Києві. Майдан - це піднесення людського духу і людської гідності над страхом, залякуваннями та приниженням. Кожна дія проти Майдану призводить лише до більшої протидії. Влада дедалі дужче стискає пружину народного терпіння та гніву, прагнучи дати старт масштабному кровопролиттю.
> 
> Але цього не буде, бо в українців немає причин йти стінка на стінку один проти одного. Нам немає чого ділити, бо все в цій країні вже вкрадено кількома людьми й однією Сімєю. Натомість весь український народ має спільного ворога. Цей ворог – діючий режим, нинішня влада, узурпована Партією регіонів.
> 
> Кожен громадянин, який має в своїй кишені біло-блакитний партквиток – розділяє відповідальність за кривавий терор, який сьогодні режим Партії регіонів розгортає проти українців. Ці партійні квитки відсьогодні облиті кров’ю десятків мирних студентів, кров’ю вбитого «беркутівцями» Павла Мазуренка, розстріляного Володимира Маралова, порізаного Дмитра Пилипця, жорстоко побитої Тетяни Чорновол. І ще сотень і тисяч українців, яких сьогодні намагається фізично позбутись режим Януковича.
> 
> Ми закликаємо всіх, хто так чи інакше причетний до цього режиму – припинити з ним будь-яку співпрацю. Членів фракції Партії регіонів – вийти з фракції, членів партії – полишити лави партії. Всіх депутатів, хто підтримує політичні, корупційні, репресивні або інші протизаконні чи антинародні ініціативи Партії регіонів – негайно припинити подібну співпрацю. Задумайтесь про свою репутацію і майбутнє, в якому ви можете назавжди лишитись приспішниками кривавого режиму.
> 
> Ми також звертаємось до всіх броварчан, яких будь-яким чином примушують так чи інакше підтримувати Партію регіонів – припинити боятись і згадати про людську гідність. Саме на вас тримається режим: щойно ви встанете з колін – режим впаде.
> 
> Нас – хмара! За нами – правда! Ми переможемо! Слава Україні!

На жаль, броварські депутати на цій же сесії не підтримали своїми голосами [резолюцію Народного Віче](https://mpz.brovary.org/brovarchani-vimagayut-vidstavki-uryadu-ta-pereviboriv-prezidenta-i-parlamentu/), яку з трибуни зачитав депутат-«ударівець» **Роман Сімутін.** Про це детальніше в блозі броварського осередку УДАРу вже скоро.
