---
title: "У Броварах Дід Мороз просить депутатів не чіпати парк \"Перемога\""
date: 2011-12-30
categories: 
  - "aktsiyi-zahodi"
tags: 
  - "aktsiya-protestu"
  - "zberezhemo-peremogu"
  - "miska-rada"
  - "novini"
  - "fedorenko"
  - "fesko"
---

![](https://mpz.brovary.org/wp-content/uploads/2011/12/Дід-Мороз-захищає-парк-Перемога-Бровари.jpg "Дід Мороз захищає парк Перемога Бровари")Справжній Дід Мороз завітав на передноворічну сесію Броварської міської ради, щоб зробити депутатам подарунки і разом з громадою закликати депутатів не віддавати шматок парку "Перемога" у приватну власність!

Нагадаю, лідер броварської Партії Регіонів **Сергій Федоренко**, який є власником ПП "Феско", [поклав око на 7 соток броварського парку](https://mpz.brovary.org/novini/park-peremoga-u-nebezpeci/ "Парк “Перемога” у небезпеці!"), за рахунок яких він планує розширити територію свого оздоровчо-лікувального центру готельного типу. <!--more-->На [позаминулій сесії](https://mpz.brovary.org/novini/video-15-te-sesijne-zasidannya-brovarskoji-miskoji-rady/ "ВІДЕО: 15-те сесійне засідання Броварської міської ради") депутати вже навіть [ухвалили](http://www.slideshare.net/sergIlliukhin/4141506-24112011 "Броварська міська рада") провести грошову оцінку даної земельної ділянки для подальшого продажу її ПП "Феско" шляхом викупу.

На цю сесію виносилось питання про затвердження договору оренди ПП "Феско" на дану ділянку - цей крок є підготовкою до подальшого її продажу. Броварська громада вийшла з чіткою метою: **не дати депутатам укладати договір оренди з ПП "Феско" і залишити дану земельну ділянку у власності парку!**

[![](https://mpz.brovary.org/wp-content/uploads/2011/12/Бровари-Парк-Перемога.jpg "Діда Мороза і дерева не впускають до сесійної зали")](https://mpz.brovary.org/wp-content/uploads/2011/12/Бровари-Парк-Перемога.jpg)До пікетувальників вийшов справжній **Дід Мороз**, який розповів про свою стурбованість тим, що броварські депутати хочуть відтяти шмат парку у громади, що такими темпами діткам скоро не буде де бавитись. Він навіть підготував подаруночки для депутатів: - регламент Броварської міської ради; - Кримінальний кодекс України; - і пігулки від жадібності, щоб працювалося їм спокійніше!

З цими подаруночками і листівками від громади Дід Мороз відправився до сесійної зали, де саме зібралися депутати. Підтримати бородатого прийшли і **ті самі дерева**, яких згідно довідки КП "Служба замовника" на земельній ділянці не існує.

Проте депутати ні Діда Мороза, ні дерев бачити в цей день не хотіли: дуже вже багато інших "суспільно корисних" справ у них було заплановано на цю сесію. Не пускали на сесію і помічників депутатів, які змушені були чекати перед зачиненими дверима біля сходів на другому поверсі.

[![](https://mpz.brovary.org/wp-content/uploads/2011/12/Депутат-Сергій-Федоренко.jpg "Депутат Сергій Федоренко")](https://mpz.brovary.org/wp-content/uploads/2011/12/Депутат-Сергій-Федоренко.jpg)В цей самий час депутат Сергій Федоренко влаштував справжню прес-конференцію для представників українських ЗМІ: **СТБ, Новий канал, TVI, СІТІ, Gamma**. Він підготував презентацію, навіть проектор підключили, для того, щоб вразити журналістів. За словами очільника броварської Партії Регіонів, він не має жодних намірів викупати ділянку, він просто хоче взяти її в оренду, зробити там фонтан, газони, встановити лавочки. І всім цим, буцім-то, зможуть користуватися всі мешканці міста - жодних парканів там не буде!

На питання журналістів про те, що йому заважає просто так, не беручи ділянку в оренду, привести її до ладу, Сергій Миколайович відповідь так і не надав. Натомість прямим текстом звинуватив ЗМІ у тому, що вони працюють на політичне замовлення "деяких депутатів" (маючи на увазі, звичайно, опозиційних депутатів міської ради).

[![](https://mpz.brovary.org/wp-content/uploads/2011/12/Дід-Мороз-захищає-парк.jpg "Дід Мороз захищає парк")](https://mpz.brovary.org/wp-content/uploads/2011/12/Дід-Мороз-захищає-парк.jpg)Незважаючи на протести громади, на увагу всеукраїнських ЗМІ до тих порушень, які відбуваються у Броварській міській раді, депутати недовго вагалися стосовно того, голосувати чи ні за затвердження договору оренди. Абсолютною більшістю голосів, перед телевізійних камер, вони повністю проігнорували думку громадян міста і проголосували ЗА затвердження договору оренди ПП "Феско".

Але це ще не кінець боротьби, це лише початок! Сьогодні депутати знехтували нашими вимогами, але ми хочемо, щоб вони знали: **МИ, громадяни міста, активісти громадської ініціативи "Збережемо Перемогу" не дамо вам продати дану земельну ділянку!** Рішення про затвердження договору оренди буде оскаржено в суді, а КП "Служба замовника" ми вже попрохали провести повторне обстеження земельної ділянки і видати нову довідку про те, що зелені насадження на даній ділянці ПРИСУТНІ!

#### Реакція ЗМІ

**Телеканал СТБ**

<iframe width="480" height="360" src="http://www.youtube.com/embed/mTef2v0K8fw" frameborder="0" allowfullscreen></iframe>

**Телеканал Новий**

<iframe width="480" height="360" src="http://www.youtube.com/embed/GWHQrSLEAPw" frameborder="0" allowfullscreen></iframe>

**Телеканал TVI**

<iframe width="480" height="360" src="http://www.youtube.com/embed/UYDp5IH_f5E" frameborder="0" allowfullscreen></iframe>

**Телеканал СІТІ**

<iframe width="480" height="360" src="http://www.youtube.com/embed/J84fYGKwCmE" frameborder="0" allowfullscreen></iframe>

#### Протидія влади

[![](https://mpz.brovary.org/wp-content/uploads/2011/12/Ремонт-біля-Броварської-міської-ради.jpg "Ремонт біля Броварської міської ради")](https://mpz.brovary.org/wp-content/uploads/2011/12/Ремонт-біля-Броварської-міської-ради.jpg)Броварська міська влада дуже добре підготувалася до нашої акції:

По-перше, прямо навпроти Броварської міської ради, на майдані Свободи, під час нашої акції було влаштовано гучне святкування Нового Року: також з Дідом Морозом і казковими персонажами. Музику там вмикали дуже голосно, щоб повністю "заглушити" голос громади, що вийшла на захист парку.

По-друге, у внутрішньому дворі міської ради, під вікнами сесійної зали влаштували справжній ремонт: тут були і вантажівка, і трактор, і навіть справжній кран пригнали! Чого не зробиш заради того, щоб не дати громадянам зірвати таке важливе рішення про виділення ділянки парку ПП "Феско"!

Ну і на завершення, як годиться, комунальне телебачення ЕКТА підготувало "розгромне" відео про те, що вся ця акція була підготовлена і проплачена опозиційними депутатами, що пан Федоренко хоче зробити гарну справу: взяти ділянку в оренду, привести її до ладу. Ну і найголовніше - що дана ділянка не є парком (правда, коли саме 7 соток парку перестали бути парком, журналісти ЕКТИ змовчали...).

А голова броварської організації "Діти війни" **Михайло Сердюк** навіть розповів журналістам, що йому і його колегам запропонували гроші за участь у акції. Хто і за що має платити гроші, він не розібрався, але за грошима все ж прийшов. Правда, грошей, як виявилось, на мітингу не платили, чим пан Сердюк був дуже засмучений...

<iframe width="480" height="360" src="http://www.youtube.com/embed/sPbf4MzNva0" frameborder="0" allowfullscreen></iframe>

#### Фотографії з акції

**P.S.** Нагадуємо, що [громадська ініціатива "Збережемо Перемогу"](https://mpz.brovary.org/peremoga/ "Збережемо Перемогу!") була створена 18 грудня 2011 року, коли [близько сотні броварчан вийшли до парку](https://mpz.brovary.org/novini/brovarchani-vijsli-na-zahist-parku-peremoga/ "Броварчани вийшли на захист парку “Перемога”") і на власні очі переконалися в тому, що дерева, яких за документами не існує, насправді існують!

**Звернення, які були передані міському голові:** \* [Звернення від громади](http://www.slideshare.net/sergIlliukhin/ss-10869684 "Звернення від громади") \* [Звернення від Діда Мороза](http://www.slideshare.net/sergIlliukhin/ss-10869686 "Звернення від Діда Мороза")
