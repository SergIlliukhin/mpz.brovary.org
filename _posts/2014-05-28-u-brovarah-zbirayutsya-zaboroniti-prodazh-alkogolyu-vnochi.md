---
title: "Броварська влада планує заборонити продаж алкоголю у нічний час"
date: 2014-05-28
tags: 
  - "vibir-redaktsiyi"
  - "zaborona-prodazhu-alkogolyu"
  - "novini"
  - "obmezhennya-prodazhu-alkogolyu"
  - "upravlinnya-ekonomiki"
---

**[![Алкоголь](https://mpz.brovary.org/wp-content/uploads/2014/05/Alkogol.jpg)](https://mpz.brovary.org/wp-content/uploads/2014/05/Alkogol.jpg)22 травня на сесії Броварської міської ради депутати [доповнили план діяльності з підготовки регуляторних актів](http://www.brovary.kiev.ua/r%D1%96shennya-m%D1%96sko%D1%97-radi-v%D1%96d-22052014-%E2%84%961243-45-06-pro-dopovnennya-do-planu-d%D1%96yalnost%D1%96-z-p%D1%96dgotovki-proe) на поточний рік проектом рішення «Про обмеження реалізації алкогольних напоїв на території міста Бровари в нічний час». Цей регуляторний акт  **доручили розробити управлінню економіки** д**о кінця червня 2014 року.****

На думку влади, необхідність заборони продажу спиртного вночі продиктована збільшенням кількості правопорушень, і злочини вчиняють переважно в стані алкогольного сп’яніння. Відтак постійна комісія з питань законності та правопорядку рекомендувала міській раді затвердити відповідні доповнення в плани розробки регуляторних актів.

За словами міського голови, продаж алкогольних напоїв припинятимуть, ймовірно, з 23:00. Втім, часовий проміжок мораторію на торгівлю алкоголем вночі має запропонувати управління економіки під час розробки проекту відповідного рішення, а потім обговорити його з громадою.

Терміни обговорення та розгляду цього проекту регуляторного акту наразі невідомі. Однак, враховуючи, що дедлайн його розробки спливає в кінці червня цього року, рішення про заборону продажу спиртного в нічний час може бути ухвалене вже до кінця літа або на початку осені.

Варто зазначити, що практика обмеження реалізації алкоголю вночі вже давно використовується в багатьох містах України, зокрема в Сумах, Тернополі, Луцьку та Львові.
