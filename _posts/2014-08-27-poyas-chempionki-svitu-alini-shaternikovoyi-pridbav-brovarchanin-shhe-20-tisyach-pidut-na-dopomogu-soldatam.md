---
title: "Чемпіонський пояс боксерки Шатерникової придбав броварчанин: ще 20 тисяч підуть на допомогу солдатам"
date: 2014-08-27
tags: 
  - "vibir-redaktsiyi"
  - "novini"
---

**[![303149](https://mpz.brovary.org/wp-content/uploads/2014/08/3031491.jpg)](https://mpz.brovary.org/wp-content/uploads/2014/08/3031491.jpg)Всі кошти, отримані від благодійного аукціону, чемпіонка світу з боксу за версією GBU Аліна Шатерникова передала на лікування пораненим в зоні АТО бійцям: Іллі Дроздюк і Віктору Бойко.**

Ще в середині серпня усі небайдужі могли взяти участь у торгах за чемпіонський пояс Аліни Шатерникової за версією Global Boxing Union, завойований нашою співвітчизницею в 2005-му році. Торги проходили в рамках благодійного аукціону від сайтів iSport.ua та Football.ua і привернули увагу чималої кількості поціновувачів нагород подібного рівня та просто бажаючих допомогти українській армії.

За підсумками аукціону, найвищу ставку в розмірі 20 тисяч гривень зробив **віце-президент Броварський Федерації боксу Олександр Резник.**

Прибувши на зустріч для отримання поясу особисто з рук Аліни Шатерникової, Олександр відразу зазначив, що реліквія обов'язково повернеться в колекцію чемпіонки. Сама Аліна, однак, наполягла, щоб пояс залишався у нового власника, так як свою місію він виконав - допоміг зібрати значну суму для допомоги постраждалим бійцям.

Всі виручені гроші відразу ж були доставлені в Київський військовий шпиталь і порівну розподілені на потреби двох поранених солдат - **Іллі Дроздюка** та **Віктора Бойка.** Перший постраждав від кулі снайпера, а другий втратив руку в боях під Луганськом, і тепер обом необхідні дорогі та складні операції.

[![2(318)](https://mpz.brovary.org/wp-content/uploads/2014/08/2318.jpg)](https://mpz.brovary.org/wp-content/uploads/2014/08/2318.jpg)

"Хлопцям як ніколи потрібна наша підтримка і допомога. Жодна спортивна нагорода не коштує людського життя, тому я закликаю всіх спортивних діячів і патріотів України приєднатися до подібних акцій, і всім разом зібратися заради однієї мети - допомогти нашим військовим заради миру в країні", - зазначила Аліна Шатернікова.

[![1(267)](https://mpz.brovary.org/wp-content/uploads/2014/08/1267.jpg)](https://mpz.brovary.org/wp-content/uploads/2014/08/1267.jpg)

Сам Олександр Рєзнік на прохання журналістів «Маєш право знати» прокоментувати ситуацію, здивувався появі інформації в пресі, адже за його словами, зустріч з чемпіонкою світу проходила не публічно і без присутності журналістів. «Так, я дійсно придбав цей пояс і відразу віддав його назад пані Аліні – вона його заслужила, виборола в боях на рингу, а я лише хотів допомогти пораненим бійцям. Однак чемпіонка наполягла, щоб пояс лишився у мене – тож тепер він на почесному місці в Броварах» - повідомив Олександр.

_За матеріалами iSport.ua_
