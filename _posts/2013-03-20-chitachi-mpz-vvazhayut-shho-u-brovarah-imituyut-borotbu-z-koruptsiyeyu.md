---
title: "Читачі \"МПЗ\" вважають, що у Броварах лише імітують боротьбу з корупцією"
date: 2013-03-20
author: 
  username: "pravoznaty"
  display_name: "Маєш право знати"
tags: 
  - "garnyk"
  - "koruptsiya"
  - "mayesh-pravo-znati"
  - "novini"
  - "opituvannya"
  - "chitachi-mpz"
coverImage: "wp-content/uploads/2013/03/Opituvannya-po-koruptsiyi.jpg"
---

**[![корупція імітація](https://mpz.brovary.org/wp-content/uploads/2013/03/koruptsiya-imitatsiya.jpg)](https://mpz.brovary.org/wp-content/uploads/2013/03/koruptsiya-imitatsiya.jpg)У рамках чергового [онлай-опитування читачів сайту "Маєш право знати"](https://mpz.brovary.org/chitachi-mpz-vvazhayut-shho-ratnikov-vidtyaguvav-golosi-na-viborah-a-straykaryam-brakuye-yuristiv/) ми поцікавились у броварчан, чи вірять вони, що в нашому місті хтось дійсно бореться з хабарництвом та "кумівством".**

На це опитування нас наштовхнула позиція міськрайонного прокурора Микола Гарника, який [розкритикував](https://mpz.brovary.org/brovarskiy-prokuror-ne-zadovoleniy-rivnem-koruptsiyi-u-brovarah/) неефективні дії органів місцевого самоврядування Броварів щодо запобігання та недопущення корупційних правопорушень, зокрема пана Гарника обурило те, що в рамках перевірки його відомства у "місті молодості та краси" було виявлено аж (!) три факти порушення антикорупційного законодавства посадовими особами.

На запитання "_Чи борються у Броварах з корупцією_?" **80%** учасників онлайн-опитування відповіли "_Ні, все це імітація та окозамилювання_!", тим самим поставивши свою оцінку роботі усіх відомств, які мають забезпечувати рівність громадян перед законом - і міській владі, і прокуратурі.

**11 %** опитаних переконані, що у нашому місті хтось таки бореться з корупцією, _однак це не заважає їй процвітати_. Тобто загалом **91 %** наших читачів вважають, що ефективна боротьба з такими явищами як хабарі та "пільгові умови для своїх" у Броварах не ведеться.

На щастя та здивування для пана прокурора, наш сайт читає одна людина, яка гадає, що з корупцією у Броварах борються, більше того, _її вже майже викорінено_.

**8 %** наших читачів підійшли до нашого опитування з гумором та обрали варіант "_Корупція у Броварах? Ні, не чув_".

[![Опитування по корупції](https://mpz.brovary.org/wp-content/uploads/2013/03/Opituvannya-po-koruptsiyi.jpg)](https://mpz.brovary.org/wp-content/uploads/2013/03/Opituvannya-po-koruptsiyi.jpg)

Загалом в онлайн-опитуванні, яке, звісно, не є репрезентативним з соціологічної точки зору та відображає лише думку наших читачів, взяло участь **80 осіб.**

> Нагадаємо, що у наших [попередніх онлайн-опитуваннях](https://mpz.brovary.org/chitachi-mpz-vvazhayut-shho-ratnikov-vidtyaguvav-golosi-na-viborah-a-straykaryam-brakuye-yuristiv/) ми цікавились, у чому броварчан бачать причину поразки страйку на "Чистих матеріалах", а також який фактор вважають вирішальним для [стрімкої кар'єри Дмитра Ратнікова](https://mpz.brovary.org/za-nakazom-yanukovicha-ratnikov-pokrashhuvatime-ekonomiku-snd/) на ниві дипломатії.

**Нині ж ми хочемо дізнатись, скільки наших читачів готові долучитись до [акцій протесту](https://mpz.brovary.org/yak-zupiniti-mazhorskiy-bezpredel-u-brovarah/) проти "мажорського" свавілля в Броварах. Блок опитування розташований у правій колонці.**
