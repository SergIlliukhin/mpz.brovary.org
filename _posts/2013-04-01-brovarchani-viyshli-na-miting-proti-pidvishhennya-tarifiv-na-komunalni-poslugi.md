---
title: "Броварчани вийшли на мітинг проти підвищення тарифів на комунальні послуги"
date: 2013-04-01
categories: 
  - "aktsiyi-zahodi"
tags: 
  - "aktsiya"
  - "andriyevskyj"
  - "batyuk"
  - "vibir-redaktsiyi"
  - "vikonavchiy-komitet"
  - "zhkg"
  - "miting"
  - "novini"
  - "pidvishhennya"
  - "rishennya"
  - "simutin"
  - "tarifi"
  - "udar"
---

**[![Image00017](https://mpz.brovary.org/wp-content/uploads/2013/04/Image00017.jpg)](https://mpz.brovary.org/wp-content/uploads/2013/04/Image00017.jpg)У суботу, 30 березня, на Майдані Свободи відбувся** [**мітинг**](https://mpz.brovary.org/brovarchani-viydut-na-maydan-svobodi-proti-pidvishhennya-tarifiv-na-bezdiyalnist-vladi/) **проти підвищення тарифів на житлово-комунальні послуги у Броварах. Організатором виступив міський осередок партії «УДАР».** 

Безпосередньою причиною проведення акції  активісти назвали нещодавнє [таємне позачергове засідання](https://mpz.brovary.org/brovarska-vlada-tayemno-pidvishhila-tarifi-na-zhkg/) виконавчого комітету Броварської міської ради, на якому було збільшено тарифи на утримання будинків та визначено нові компанії, що обслуговуватимуть броварські ліфти та займатимуться вивезенням твердих побутових відходів.

На центральній площі міста, не зважаючи на мокрий снігопад, зібралося близько 200 броварчан. Серед учасників також були помічені декілька депутатів Броварської міськради, активісти місцевих опозиційних партій та громадських організацій.

[![Image00005](https://mpz.brovary.org/wp-content/uploads/2013/04/Image00005.jpg)](https://mpz.brovary.org/wp-content/uploads/2013/04/Image00005.jpg)

[![Image00016](https://mpz.brovary.org/wp-content/uploads/2013/04/Image00016.jpg)](https://mpz.brovary.org/wp-content/uploads/2013/04/Image00016.jpg)

[![Image00017](https://mpz.brovary.org/wp-content/uploads/2013/04/Image00017.jpg)](https://mpz.brovary.org/wp-content/uploads/2013/04/Image00017.jpg)

Першим слово взяв міський депутат **Роман Сімутін**, який нагадав, що громада вже збиралася на [мітинг](https://mpz.brovary.org/brovarchani-ne-hochut-podarunkiv-vid-zlogo-dida-moroza-u-viglyadi-zrostannya-tarifiv/) проти підвищення тарифів 11 січня, і це дало свої результати, адже влада планувала підняти квартплату значно більше, однак, за його словами, громаді вдалося не допустити цього. Також депутат вказав на наявність елементарних арифметичних помилок у розрахунках тарифів, які наводить міська влада.

[![Image00022](https://mpz.brovary.org/wp-content/uploads/2013/04/Image00022.jpg)](https://mpz.brovary.org/wp-content/uploads/2013/04/Image00022.jpg)

Опісля Сімутін прокоментував "реорганізацію" обслуговування внутрішньобудинкових систем гарячого і холодного водопостачання, водовідведення, централізованого опалення та  зливової каналізації. Згідно з реформою повний цикл обслуговування, ліквідації аварій як у внутрішньобудинкових системах, так і у зовнішніх замість ЖЕКів та «Тепломережі» візьме на себе КП «Броваритепловодоенергія». Депутат назвав це позитивним кроком, однак зауважив, що "реорганізація" відбулась за рахунок знову-таки підвищення тарифу майже у 2 рази.

[![Image00018](https://mpz.brovary.org/wp-content/uploads/2013/04/Image00018.jpg)](https://mpz.brovary.org/wp-content/uploads/2013/04/Image00018.jpg)

Окрім того Сімутін зауважив, що влада не заклала у новий тариф коштів на поточний ремонт будинків. За словами опозиціонера, у такому разі гроші виділятимуться нібито за відповідною програмою за рахунок бюджету. Таким чином кошти розподілятимуться в ручному режимі, що породжуватиме залежність громади від мерії, адже фінансування відбуватиметься виключно з волі чиновників.

Сімутін також звернув увагу на те, що ліквідація КП «Служба замовника» необхідна, бо підприємство працювало вкрай неефективно, і цього він разом з мешканцями добивається вже кілька років. Однак, за словами депутата, влада хоче «прикрити» це комунальне підприємство з інших причин – через борги. Сімутін заявив, що зараз «Служба замовника» винна 21 млн. грн., які «осіли у кишенях» чиновників. Отож, за словами депутата, влада хоче заховати «кінці у воду».

Під кінець промови Роман Сімутін **оголосив кроки**, якими планує вирішувати проблему. Депутат зауважив, що органи місцевого самоврядування порушили законодавство, оскільки, ухвалюючи рішення, не врахували думку громади. Відповідно опозиціонер запевнив, що наполягатиме на включенні у порядок денний наступної сесії Броварської міської ради питання про скасування рішення міськвиконкому. Другий озвучений крок – звернення до [Державної інспекції України з контролю за цінами](http://dci.gov.ua/). У разі недосягнення результату депутат висловив готовність добиватися скасування у судовому порядку.

[![Image00012](https://mpz.brovary.org/wp-content/uploads/2013/04/Image00012.jpg)](https://mpz.brovary.org/wp-content/uploads/2013/04/Image00012.jpg)

Опісля виступу організатора учасникам акції дали можливість поставити свої питання присутнім опозиціонерам та відсутнім владоможцям. Людей цікавили можливість вирішення несправедливого нарахування тарифів, питання звернення до антимонопольного комітету щодо скасування нових тарифів, відсутності нормальної структури громадського транспорту тощо.

[![Image00023](https://mpz.brovary.org/wp-content/uploads/2013/04/Image00023.jpg)](https://mpz.brovary.org/wp-content/uploads/2013/04/Image00023.jpg)

[![Image00024](https://mpz.brovary.org/wp-content/uploads/2013/04/Image00024.jpg)](https://mpz.brovary.org/wp-content/uploads/2013/04/Image00024.jpg)

[![Image00030](https://mpz.brovary.org/wp-content/uploads/2013/04/Image00030.jpg)](https://mpz.brovary.org/wp-content/uploads/2013/04/Image00030.jpg)

Часто броварчани брали слово, щоб просто висловити невдоволення поганою якістю комунальних послуг,  корумпованістю влади та розкраданням бюджетних коштів, «дерибаном» землі, поганим ставленням чиновників до людей, відсутністю незалежної громадської ради у місті тощо. Майже усі, хто брав слово, критикували владу різних рівнів, але перш за все міську.

[![Image00026](https://mpz.brovary.org/wp-content/uploads/2013/04/Image00026.jpg)](https://mpz.brovary.org/wp-content/uploads/2013/04/Image00026.jpg)

[![Image00025](https://mpz.brovary.org/wp-content/uploads/2013/04/Image00025.jpg)](https://mpz.brovary.org/wp-content/uploads/2013/04/Image00025.jpg)  [![Image00027](https://mpz.brovary.org/wp-content/uploads/2013/04/Image00027.jpg)](https://mpz.brovary.org/wp-content/uploads/2013/04/Image00027.jpg)

[![Image00031](https://mpz.brovary.org/wp-content/uploads/2013/04/Image00031.jpg)](https://mpz.brovary.org/wp-content/uploads/2013/04/Image00031.jpg)

Щодо створення незалежної громадської ради один з чоловіків запропонував брати приклад із Білої Церкви, де така, за його словами, існує. Водночас, присутні вказали, що броварська громадська рада повністю складається із ставлеників Партії регіонів. Її голову Вадима Андрієвського, присутнього на початку мітингу, містяни закликали вийти до мікрофона, щоб задати йому питання. Однак депутат на той момент вже зник.

Опісля слово взяв помічник народного депутата Павла Різаненка **Сергій Батюк**. Чоловік порівняв ліквідацію КП «Служба замовника» із ліквідацією два роки тому «Водоканалу».  За словами активіста, такий хід тоді ледь не паралізував діяльність підприємства. Зараз, як запевняє помічник, коли «Служби замовника» де-факто не існує, під час нещодавнього [буревію](pravo-znaty.org.ua/brovarchani-viyshli-na-borotbu-zi-snigovoyu-stihiyeyu-foto/) вулиці майже не розчищували, сміття з дворів майже не вивозили. Як розповів Батюк, з шести сміттєвозів у місті лишився лише один. Активіст закликав людей об’єднуватися, не ділитися на партії та єдиним фронтом боротися проти влади.

[![Image00029](https://mpz.brovary.org/wp-content/uploads/2013/04/Image00029.jpg)](https://mpz.brovary.org/wp-content/uploads/2013/04/Image00029.jpg)

Під кінець мітингу організатори закликали людей долучатися до протидії такій ініціативі влади. На акції активісти збирали підписи мешканців під зверненням з вимогою скасувати рішення міськвиконкому, якими підвищили тарифи. Окрім того, громадські діячі закликали броварчан брати підписні листи із собою та збирати підписи по сусідах, одночасно інформуючи їх про проблему.

[![Image00006](https://mpz.brovary.org/wp-content/uploads/2013/04/Image00006.jpg)](https://mpz.brovary.org/wp-content/uploads/2013/04/Image00006.jpg)

[![Image00003](https://mpz.brovary.org/wp-content/uploads/2013/04/Image00003.jpg)](https://mpz.brovary.org/wp-content/uploads/2013/04/Image00003.jpg)

> _«Маєш право знати» тримає руку на пульсі подій навколо скандальної теми підвищення тарифів на послуги ЖКГ у Броварах._
