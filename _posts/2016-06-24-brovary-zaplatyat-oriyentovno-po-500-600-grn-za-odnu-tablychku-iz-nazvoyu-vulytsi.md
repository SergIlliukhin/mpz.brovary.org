---
title: "Бровари заплатять орієнтовно по 500-600 грн за одну табличку із назвою вулиці"
date: 2016-06-24
categories: 
  - "vlada"
  - "novyny"
tags: 
  - "prozorro"
  - "brovary"
  - "vibir-redaktsiyi"
  - "dekomunizatsiya"
  - "zakupivlya"
  - "zamina"
  - "novini"
  - "perejmenuvannya"
  - "plotnikova"
  - "tablychky"
  - "tender"
  - "uzhkg"
---

**Управління житлово-комунального господарства Броварської міської ради провело тендер на закупівлю адресних табличок із назвами вулиць****. За 319 штук заплатять понад 193 тис. грн. Про це** [**йдеться**](https://prozorro.gov.ua/tender/UA-2016-04-27-000077-c/) **на відповідній сторінці закупівель в** **електронній систе****мі** **«Prozorro****»****. У підписаному договорі зазначена дещо менша сума – близько 156 тис. грн. Однак, навіть таку ціну можна вважати значним перевищенням ринкової вартості.**

Нагадаємо, що цього року на оновлення покажчиків із назвами вулиць у бюджеті міста передбачили **199 тис. грн.** із розрахунком у **350 грн.** за одиницю. У квітні влада міста [пообіцяла](https://mpz.brovary.org/tablychky-zi-starymy-nazvamy-vulyts-u-brovarah-demontuyut-vzhe-nastupnogo-tyzhnya/), що проведе тендер через систему електронних закупівель.

Договір із виробником уклали 3 червня. Як зазначає голова броварського управління житлово-комунального господарства **Галина Плотнікова**, таблички мають виготовити протягом місяця. Після цього влада міста не зволікатиме із їхнім встановленням.

**Що і за скільки купують**

Як видно зі [сторінки](https://prozorro.gov.ua/tender/UA-2016-04-27-000077-c/) тендеру в системі «Prozorro», участь у закупівлі взяв лише один виробник – ФОП «Гаврилюк В. П.» В наданих документах зазначено, що особа-підприємець зареєстрована на столичній Троєщині. Виробник запропонував виготовити **319** табличок за **193 521** **грн**, - йдеться в електронній системі. В середньому це становить близько **607 грн** за одиницю.

Варто зазначити, що у прикріпленому договорі купівлі-продажу числа відрізняються. У документі вказано, що за **318** табличок виробнику заплатять **156 554 грн**, що становить **492 грн** за одиницю. Таку суму підтвердила і Галина Плотнікова. З її слів, саме стільки грошей піде з бюджету міста на цю закупівлю.

Самі таблички обіцяють виготовити з оцинкованого або алюмінієвого металу. Вказаний в ескізі розмір – 23х75 см. Літери на покажчиках будуть випуклі. Окрім того, знаки покриють світловідбиваючою плівкою.

\[caption id="attachment\_57756" align="aligncenter" width="600"\][![Document-page-001 - Копія](https://mpz.brovary.org/wp-content/uploads/2016/06/Document-page-001-Kopiya.jpg)](https://mpz.brovary.org/wp-content/uploads/2016/06/Document-page-001-Kopiya.jpg) Ескіз покажчика\[/caption\]

Як розповіла Галина Плотнікова, таблички будуть такі самі, як встановлені у 2012 році. Покажчики подібного штибу вони і шукали – зі світловідбиваючою плівкою та випуклими літерами.

Примітно, що за даними Броварської міської ради у 2012 році з бюджету міста один знак обійшовся в середньому у близько **70-80 грн.** Однак, частина із них були номерами для будинків – невеликі за розмірами, із зображенням чисел без назв вулиць.

[![Постишева](https://mpz.brovary.org/wp-content/uploads/2016/06/Postysheva.jpg)](https://mpz.brovary.org/wp-content/uploads/2016/06/Postysheva.jpg)

На запитання журналіста про те, чи не вважає Галина Плотнікова тендерну ціну зависокою, очільниця управління переконувала: вартість покажчиків залежить від їхніх розмірів та кількості знаків на них. Очільниця управління ЖКГ вважає тендер чесним і проведеним без порушень.

**На ринку вартість нижча в 4-6 разів**

На сьогодні ціну таблички із назвою вулиці в 500-600 грн за штуку вважають завищеною, причому в декілька разів. Колишній заступник міського голови Конотопа **Юрій Ноєвий** вказує, що його місту покажчики обійшлись у близько **100 грн** за одиницю До того ж, за ці кошти на табличках навіть розмістили герб Конотопа. Однак, продукція була простою, виготовленою із пластику.

\[caption id="attachment\_57761" align="aligncenter" width="600"\][![13307430_1246739248677043_8266626744775974534_n](https://mpz.brovary.org/wp-content/uploads/2016/06/13307430_1246739248677043_8266626744775974534_n.jpg)](https://mpz.brovary.org/wp-content/uploads/2016/06/13307430_1246739248677043_8266626744775974534_n.jpg) У Білій Церкві, за даними виробника та місцевих активістів, такі таблички обійшлись у 80-120 грн\[/caption\]

Тим не менше, у схожій ціновій категорії на ринку знаходимо і металеві таблички. У [тендері](https://prozorro.gov.ua/tender/UA-2016-04-13-000003-c/) в Переяслав-Хмельницькому взяли участь декілька компаній. Переміг виробник, який запропонував у середньому **125 грн** за одиницю. Його таблички – так само, як і у Броварах, виготовлені із оцинкованого металу та мають наклеєну світловідбиваючу плівку. Розмір також подібний до пропозиції у Броварах – 20х60 см. Єдине – ані слова про випуклі літери.

Прифронтова Авдіївка на Донеччині так само має намір замінити покажчики. Вони виготовлені з алюмінію, розміром 75х12 см, покриті прозорою плівкою, матимуть випуклі літери. У [тендері](https://prozorro.gov.ua/tender/UA-2016-05-27-000035-a/), де також узяли участь декілька виробників, перемогла компанія, яка запропонувала **100 грн** за одиницю.

**Назви вулиць на табличках будуть граматично неправильними**

Одне із питань, яке раніше підіймала [робоча група](https://mpz.brovary.org/brovarski-krayeznavtsi-ta-aktyvisty-predstavlyly-propozytsiyi-shhodo-perejmenuvannya-vulyts-startuvalo-gromadske-obgovorennya/) з підготування пропозицій щодо перейменування вулиць Броварів, - [грамотність написання назв](http://www.slideshare.net/DmytroKarpiy/ss-58654122) на нових табличках. Зокрема, активісти, краєзнавці та філологи вказували: назви на честь людей на табличках мають бути у форматі «ім’я-прізвище», а не навпаки. Робоча група зауважувала на попередній досвід виготовлення таких табличок.

[![Грушевськго](https://mpz.brovary.org/wp-content/uploads/2016/06/Grushevskgo.jpg)](https://mpz.brovary.org/wp-content/uploads/2016/06/Grushevskgo.jpg)

У результаті чиновники зазначили: писатимуть тільки так, як вказано в реєстрі. Галина Плотнікова каже, що інакше не можна. Мовляв, тоді отримає проблеми від контрольно-ревізійного управління.

**Написи оновлять не лише на перейменованих нещодавно вулицях**

Галина Плотнікова зазначає, що таблички закуповують задля заміни в рамках проведеної хвилі декомунізації, коли у Броварах [перейменували 70 вулиць](https://mpz.brovary.org/u-brovarah-z-yavylys-vulytsi-na-chest-stepana-bandery-nebesnoyi-sotni-ta-geroyiv-ato/). Однак, частина закуплених показчиків призначена для неперейменованих вулиць, що підтверджує укладений договір купівлі-продажу.

Згідно з документом, 56 нових табличок встановлять на вулицях, які не перейменовували, принаймні нещодавно. А саме – на бульварі Незалежності, вулицях Короленка, Київській, Гагаріна, Львівській, Марії Лагунової  та Оболонській.

Варто зазначити, що нових покажчиків, очевидно, буде недостатньо. Наприклад, на перейменовану півроку тому магістральну вулицю Героїв Небесної Сотні передбачили всього 4 таблички. На цій вулиці розташовані більше десятка багатоповерхівок.

Галина Плотнікова прогнозує, що решта невикористаних коштів – близько **43 тис. грн** – піде так само на закупівлю нових табличок. Здійснити процедуру мають намір аналогічно – через електронну систему «Prozorro».
