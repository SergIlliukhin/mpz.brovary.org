---
title: "Стартувало онлайн-опитування щодо кандидатів на звання \"Почесний громадянин міста Бровари\""
date: 2013-07-26
tags: 
  - "brovary"
  - "vibir-redaktsiyi"
  - "zvannya"
  - "novini"
  - "onlayn-opituvannya"
  - "opituvannya"
  - "pochesniy-gromadyanin"
  - "pochesniy-gromadyanin-mista-brovari"
  - "prisvoyennya-zvannya"
---

**[![Соцдослідження](https://mpz.brovary.org/wp-content/uploads/2012/09/Sotsdoslidzhennya.jpg)](https://mpz.brovary.org/wp-content/uploads/2012/09/Sotsdoslidzhennya.jpg)На сайті Броварської міської ради сьогодні стартувало [онлайн-опитування](http://www.brovary.kiev.ua/opituvannya) з приводу того, кому у цьому році, на думку громадян, варто присвоїти звання «Почесний громадянин міста Бровари».** На громадське обговорення винесено три кандидатури: [Зотов Володимир Ілліч](http://docs.pravo-znaty.org.ua/p8497/22.08.2013), [Прудка Лідія Олексіївна](http://docs.pravo-znaty.org.ua/p8471/22.08.2013) та [Юрченко Микола Свиридович](http://docs.pravo-znaty.org.ua/p8498/22.08.2013). Також учасники онлайн-опитування можуть обрати варіант "_не присвоювати звання жодному з кандидатів_".

Взяти участь в онлайн-голосуванні можна за [**цим посиланням**](http://www.brovary.kiev.ua/opituvannya).

Звання «Почесний громадянин міста Бровари» присвоюється лише один раз за життя і є довічним. Воно присвоюється рішенням сесії Броварської міської ради Київської області напередодні Дня міста. Питання про присвоєння звання включене до порядку денного [37-ої сесії міськради, що відбудеться 22 серпня 2013 року](https://mpz.brovary.org/22-serpnya-vidbudetsya-37-a-chergova-sesiya-brovarskoyi-miskoyi-radi/).

Відповідно до [Положення про звання «Почесний громадянин міста Бровари»](http://docs.pravo-znaty.org.ua/p3041/07.06.2012/666-21-06) підставами для присвоєння звання є:

- видатні заслуги на загальнодержавному рівні в галузі науки, техніки, культури, мистецтва, фізичної культури та спорту, виховання та освіти, охорони здоров’я, охорони навколишнього середовища та забезпечення екологічної безпеки, утвердження законності, правопорядку та громадської безпеки, зміцнення миру та міжнародного співробітництва, розвитку економіки та виробництва, містобудування та архітектури, житлово-комунального господарства, підприємництва;
- вагомий внесок в розвиток місцевого самоврядування;
- активна громадська та благодійна діяльність;
-  особиста мужність та героїзм, проявлені під час виконання службового та громадянського обов’язку на благо міста Бровари та України.

_**Почесний громадянин міста має право:**_

> \- на матеріальну винагороду до Дня міста в межах суми коштів, закладених в бюджеті міста на поточний рік; - на знижку в розмірі 100% на сплату комунальних послуг в межах середніх норм споживання, квартирної плати, за користування стаціонарним телефонним зв’язком; - на 100% знижку вартості палива, в тому числі рідкого, в межах норм, встановлених для продажу населенню, для осіб, які проживають у будинках, що не мають центрального опалення; - на безкоштовний проїзд всіма видами міського пасажирського транспорту (крім таксі) за умови пред’явлення посвідчення почесного громадянина міста Бровари; - на безкоштовну підписку на міську газету «Броварська панорама»; -. на позачергове обслуговування в комунальних лікувально-профілактичних закладах; - на позачерговий прийом посадовими особами міської ради, структурних підрозділів її виконавчого комітету, керівниками комунальних закладів міста; - брати участь у розробці та втіленні в життя міських концепцій, програм у галузях виробництва, науки, культури, освіти, охорони здоров’я, спорту, транспортного забезпечення тощо; - співпрацювати з управліннями та відділами виконавчого комітету Броварської міської ради у питаннях громадсько-політичного життя та патріотичного виховання; - брати участь у проведенні в навчальних закладах міста тематичних заходів (лекцій, конференцій, виставок тощо).

Витрати, пов’язані з реалізацією почесними громадянами прав і пільг, передбачених даним Положенням, а також з організацією похорону почесних громадян, які постійно проживали в місті Бровари, відшкодовуються за рахунок місцевого бюджету.
