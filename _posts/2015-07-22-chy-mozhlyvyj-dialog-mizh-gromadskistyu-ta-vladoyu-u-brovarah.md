---
title: "Чи можливий діалог між громадськістю та владою у Броварах?"
date: 2015-07-22
categories: 
  - "kolonka-avtora"
---

**25 червня 2015 року у Києві, в Українському домі на Європейській площі відбулась стратегічна сесія «Зони розвитку освіти в Київській області», що зібрала понад дві сотні учасників (представники влади та навчальних закладів, консультанти, бізнесмени, батьки та громадські активісти). Ініціював захід перший заступник голови Київської обласної державної адміністрації Лев Парцхаладзе, організаторами виступили співробітники Департаменту освіти і науки КОДА.**

_«Реформування системи освіти є одним з першочергових завдань розвитку Київської області,_ – переконаний перший заступник голови Київської обласної державної адміністрації Лев Парцхаладзе, _– оскільки існуючою системою освіти невдоволені абсолютно всі: батьки, учні,_ _викладачі та навіть уряд»._

[![300_400_109571001435659299](https://mpz.brovary.org/wp-content/uploads/2015/07/300_400_109571001435659299.jpg)](https://mpz.brovary.org/wp-content/uploads/2015/07/300_400_109571001435659299.jpg)

Перспективні ідеї, сформульовані за підсумками стратегічної сесії, планують впроваджувати у відібраних навчальних закладах освіти Київській області (близько 40). Сподіваємося, що освітні заклади м. Бровари будуть відібрані до проекту і стануть прикладом для інших навчальних установ.

Це вже друга стратегічна сесія, яку я мала змогу відвідати. Першою була [**Стратегічна сесія «Нове місто – Бровари»**](https://mpz.brovary.org/viziya-novih-brovariv-pershiy-krok-na-pochatku-velikogo-shlyahu/), що відбулась 28 лютого 2015 року у нашому місті.

Велику різницю між цими заходами складає те, хто і навіщо їх організовував. Як зазначалося вище, організаторами сесії у Києві виступили Київська обласна державна адміністрації в особі Льва Парцхаладзе та Департамент освіти і науки КОДА. Навіщо? Для того, щоб почути голос громади у розвитку освіти Київщини

Стратегічна сесія «Нове місто – Бровари» організовувалась активістами нашого міста. Приміщення надали броварські бізнесмени. Навіщо? Для того, щоб з’ясувати яким може і має стати місто Бровари в майбутньому.

[![DSC_8593-1024x681](https://mpz.brovary.org/wp-content/uploads/2015/07/DSC_8593.jpg)](https://mpz.brovary.org/wp-content/uploads/2015/07/DSC_8593-1024x681.jpg)

На жаль, влада міста не прийшла тоді на захід. Ненадовго до важливої дискусії долучився лише один представник влади – міський депутат Олег Іваненко. Броварська сесія була досить цікавою, громада висловила свої міркування з приводу того, яким хоче бачити місто, визначила напрями розвитку.

Проте чи почула міська влада громаду? На жаль, це питання залишається відкритим.

Згідно з Порядком проведення консультацій з громадськістю з питань формування та реалізації державної політики (затверджено постановою Кабінету Міністрів України від 3 листопада 2010 р. N 996), консультації в різних форматах повинні проводитись з метою залучення громадян до участі в управлінні державними справами, надання можливості для їх вільного доступу до інформації про діяльність органів виконавчої влади, а також забезпечення гласності, відкритості та прозорості діяльності зазначених органів. Це сприятиме налагодженню діалогу між владою з громадськістю, підвищенню якості підготовки рішень з важливих питань державного і суспільного життя, створенню умов для участі громадян у розробленні проектів таких рішень. Результати проведення консультацій повинні враховуватися владою під час прийняття рішень та в подальшій роботі (п.1-4).

Тобто, міська влада повинна бути ініціатором громадських слухань різних форматів, але цього не відбувається. Навпаки, громада та активні броварчани ініціюють громадські слухання, зустрічі із представниками влади, створюють громадські ради (при Броварській міліції та Управлінні освіти і науки). Влада у всьому світі певним чином прагне розширити сферу свого впливу, регламентує діяльність людей. Задля дотримання рівноваги діяльності владі протистоїть громада, яка відстоює свої інтереси. Рішення, що приймаються владою, але не зрозумілі та не сприйняті громадою, будуть працювати проти неї. Відкритість та прозорість влади, бажання плідно співпрацювати  з інститутами громадянського суспільства - це шлях до її успіху. Але, перш за все, необхідно мати добру волю до співпраці, навчитись співпрацювати та вести діалог на рівних, навчитись довіряти один одному.

Під час вищезазначених заходів, при активній взаємодії влади та громадськості, можна не лише почути «голос народу», а залучити активних та свідомих громадян до реалізації спільно напрацьованих рішень, втілення різноманітних проектів, знайти волонтерів. Громадяни готові надати свій час, знання та вміння для рідного міста, головне, щоб влада була відкритою та готовою до прийняття такої допомоги.

**То чи відбувається діалог та співпраця між громадськістю та владою у місті Бровари?**

Кожен, сам для себе, може відповісти на це питання... Сподіваюсь, що ми будемо не лише чути один одного, а й разом працювати для нашого рідного міста Бровари!

**P.S. Результати Стратегічної сесії «Зони розвитку освіти в Київській області» (у вигляді презентацій):**

Напрям [«Антикорупція в освіті»](http://www.slideshare.net/veronikaverba/strategic-session-koda-antikoruptsiya-education25062015/)

Напрям [«Дошкільна освіта»](http://www.slideshare.net/veronikaverba/strategic-session-koda-preschool-education25062015-50018073)

Напрям [«Загальна середня освіта»](http://www.slideshare.net/veronikaverba/strategic-session-koda-school-education25062015/)

Напрям [«Позашкільна освіта»](http://www.slideshare.net/veronikaverba/strategic-session-koda-nonformal-education25062015/)

Напрям [«Професійна освіта»](http://www.slideshare.net/veronikaverba/strategic-session-koda-professional-education25062015-50089082/)

Напрям [«Вища освіта»](http://www.slideshare.net/veronikaverba/strategic-session-koda-higher-education25062015/)

Напрям [«Наука та інновації»](http://www.slideshare.net/veronikaverba/strategic-session-koda-innovations-and-science25062015/)

Напрям [«Приватна освіта»](http://www.slideshare.net/veronikaverba/strategic-session-koda-private-education25062015/)

Напрям [«Бізнес освіта»](http://www.slideshare.net/veronikaverba/strategic-session-koda-business-education25062015/)

В статті використана інформація з сайту Київської обласної державної адміністрації (["На Київщині розпочато реалізацію реформи системи освіти"](http://www.kyiv-obl.gov.ua/news/article/na_kijivschini_rozpochato_realizatsiju_reformi_sistemi_osviti/)) та сайту "Маєш право знати" (["Візія нових Броварів: перший крок на початку великого шляху"](https://mpz.brovary.org/viziya-novih-brovariv-pershiy-krok-na-pochatku-velikogo-shlyahu/))
