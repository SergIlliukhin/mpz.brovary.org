---
title: "Сховані під парасолею офлайну"
date: 2013-03-05
categories: 
  - "kolonka-avtora"
---

[![obama-iphone](https://mpz.brovary.org/wp-content/uploads/2013/03/obama-iphone.jpg)](https://mpz.brovary.org/wp-content/uploads/2013/03/obama-iphone.jpg)Коли у нас виникла ідея зробити [огляд представництв броварських депутатів в соціальних мережах](https://mpz.brovary.org/vlada-online-yak-brovarski-deputati-predstavleni-v-merezhi-persha-chastina/) (другу частину якого ви зможете прочитати вже під вечір), я підсвідомо очікував якихось незапланованих сюрпризів. Абсолютно природнє журналістське відчуття, коли практично вперше починаєш проливати світло на поки недосліджене, а тому й маловідоме життя «вершителів долі міста» поза офлайном.

Утім помилка була допущена ще на етапі народження ідеї. А за нею – обов’язкове розчарування. Як сказано в класиці: важко знайти чорну кішку в темній кімнаті, особливо якщо її там немає. Або так: знайти голку в скирті сіна легше, ніж варту уваги цікавинку про онлайн-діяльність того чи іншого депутата броварської міської ради. Люди, які за своїм суспільним статусом мали б працювати над підвищенням рівнем власної впізнаваності, намагатись бути якомога більш публічними, роблять все з точністю до навпаки.

Звісно, наше суспільство вважає нормальним, коли завісою таємниці власні персони намагаються прикрити мільйонери, силовики та інші фігури, яким об’єктивно шкідлива до себе надмірна увага. Проте так само ми звикли (а в особливо клінічних випадках відчуваємо від цього справжнісіньку нудоту), коли політики лізуть в блакитні екрани та пласкі монітори з приводу і без.

Саме тому коли в процесі підготовки цієї розвідки виявилось, що не один, не два, і не навіть не три з місцевих депутатів напередодні старту політичної кар’єри ВИДАЛИЛИ свої акаунти в соціальних мережах, у мене, як то кажуть, опустилися руки і припіднялись брови. Звиклий до дивацтв місцевих можновладців, я очікував різного роду парадоксів, проте не перестаю щоразу дивуватись. Ці люди зробили це свідомо, аби звести наявність інформації про себе в неконтрольованих джерелах – тобто в Інтернеті – до мінімуму.

Уявіть собі ситуацію, якби ще напередодні виборчої кампанії (котра, як ми знаємо, насправді не має ні початку, ні кінця, позаяк в нашій країні – перманентна) той чи інший кандидат приймає рішення: «жодної публічності, обличчя – подалі від камер, мінімум інформації про себе для людей». Маячня? Навпаки – кумедні реалії місцевого політикуму. І в цьому – вся суть та природа сильних міста цього.

Цей простий факт, насправді, досить показово демонструє сумну тенденцію: люди, які усіма способами намагаються сховатись від електорату - який їх, на секундочку, обрав на ці посади - роблять це свідомо і з холодного розрахунку. На відміну від публічних політиків, депутати броварської міськради навіть не намагаються виглядати в очах громадськості привабливо. В глибині своєї депутатської душі вони розуміють, як їх "люблять" броварчани, а тому жодне «позитивне позиціонування» в Мережі не додасть їм публічних балів, а радше навпаки. Менше 15% діючих чиновників та депутатів стотисячного міста, де кожен третій мешканець має акаунт Вконтакте або на Фейсбук, хоч якось адекватно представлені в Інтернеті. При тому, що умовному Валєрі з Пекарні значно менш необхідно «спілкуватись з громадою», ніж народному обранцю. Але Валєра з Пекарні - онлайн, а міський голова – максимум на сторінках пожовклого «Нового життя», вицвілої «Броварської панорами» та смішнючого вже навіть пенсіонерам телебрехунця «Наше місто».

Така позиція формальних лідерів Броварів – найкраще свідчення їхнього прагнення сховатись від людського ока, максимально обмежити себе від того негативу, який вони чесно заслужили роками свого бездарного правління колись квітучим містом-супутником української столиці. Ці люди вже навіть не прагнуть себе рекламувати: їхнє єдине бажання – тихесенько витиснути всі ресурси з цього міста завдяки тим можливостям, які вони поки що мають дякуючи своїм посадам. І нашим з вами голосам на виборах.

Американський президент Барак Обама виграв свої перші вибори великою мірою завдяки Ютюбу. Черкаський мер Сергій Одарич у Фейсбуці радиться з городянами, як реконструювати центральну міську вулицю. Молодший фюрер «старшого брата» Дмітрій Мєдвєдєв має власний відеоблог. І навіть, прости Господи, майбутній папірєднік Кавуніва Азіров веде, хоч і «по-дебільному» модеровані, але профайли в соцмережах.  Натомість знаєте, що за моїми прогнозами зроблять окремі наші місцеві обранці у відповідь на цей матеріал? Видалять з інтернету про себе все те, що вони ще можуть видалити.
