---
title: "Порошенко в Броварах пообіцяв нищити корупцію та ворогів України «гартованим залізом»"
date: 2014-05-14
tags: 
  - "vibir-redaktsiyi"
  - "vibori-2014"
  - "lutsenko"
  - "maydan-svobodi"
  - "novini"
  - "plach-yeremiyi"
  - "poroshenko"
  - "rizanenko"
---

**[![порошенко10](https://mpz.brovary.org/wp-content/uploads/2014/05/poroshenko10.jpg)](https://mpz.brovary.org/wp-content/uploads/2014/05/poroshenko10.jpg)Перемога у першому турі: таку амбітну мету – і досі нездоланну для всіх своїх попередників -  ставить собі найретинговіший кандидат в Президенти Петро Порошенко. Політик, об’єднавшись з Віталієм Кличком, рушив у передвиборчий тур містами України, не оминувши на своєму шляху і Бровари, де вчора, 13 травня, зібрав заповнений вщерть Майдан Свободи.**

Місцевий штаб Порошенка здійснив в Броварах справжню «артпідготовку» перед візитом свого кандидата: місто було буквально усіяне агітаційною продукцією, починаючи від безлічі флаєрів, білбордів на вулицях і закінчуючи тисячами плакатів, що анонсували приїзд політика до Броварів. Сцену на Майдані Свободи спорудили ще напередодні вночі, тож вдень вже великі екрани на центральній міській площі запрошували броварчан на зустріч з Порошенком о 19:30. Для тих, хто ще сумнівався, чи йти увечері на Майдан Свободи, штабісти приготували додатковий аргумент: разом з Порошенком перед мешканцями міста мав виступити культовий український гурт «Плач Єремії».

[![порошенко02](https://mpz.brovary.org/wp-content/uploads/2014/05/poroshenko02.jpg)](https://mpz.brovary.org/wp-content/uploads/2014/05/poroshenko02.jpg)

Концерт музикантів, по ідеї, мав відбутись вже після виступу лідера «Солідарності», однак Порошенко затримувався на аналогічній зустрічі в Борисполі, тож Чубай і команда мусила виступити «на розігріві» у політика. «Плач Єремії» виконав чотири композиції, після чого надав сцену народним депутатам, які також беруть участь у турі.

Першим перед багатотисячним гуртом броварчан виступив Павло Різаненко: народний депутат, який виграв вибори по нашому округу в 2012-му, з великим відривом перемігши «масажиста Азарова» Сергія Федоренка. Почавши свій виступ вітанням «Героям слава!», Різаненко подякував броварчанам за їхню участь в поваленні режиму Януковича, згадавши, що бачив багато земляків на Майдані в найскладніші моменти протистояння з «Беркутом». В той же час депутат зауважив, що повалення режиму Януковича – це лише половина справи на шляху остаточної перемоги революції. «Лише від волі людей, від активної позиції кожного з нас залежить, чи буде той режим дотиснутий до кінця», - зазначив Різаненко.

[![порошенко03](https://mpz.brovary.org/wp-content/uploads/2014/05/poroshenko03.jpg)](https://mpz.brovary.org/wp-content/uploads/2014/05/poroshenko03.jpg)

Наступним на сцену піднявся колишній журналіст-розслідувач, а тепер – народний депутат Володимир Ар'єв. Свою промову Ар'єв розпочав зі згадки тих жертв, які Україна мусила покласти заради знищення режиму Партії регіонів і зараз втрачає на Донбасі. Після цього депутат за прикладом інших закликав усіх підтримати кандидатуру Порошенка, пояснюючи це тим, що хоч Петро Олексійович і крупний капіталіст, однак не побоявся ризикнути усіма своїми статками, ув’язавшись в боротьбу проти Сім’ї.

[![порошенко04](https://mpz.brovary.org/wp-content/uploads/2014/05/poroshenko04.jpg)](https://mpz.brovary.org/wp-content/uploads/2014/05/poroshenko04.jpg)

Особливо гамірно броварчани зустрічали наступного спікера – екс-мінстра МВС та політв’язня режиму Януковича Юрія Луценка. Промова українського політичного «термінатора» як завжди була запальною і з притаманним Луценку іронічним гумором, особливо, коли той згадував про прибічників режиму Януковича, які знову намагаються потрапити у владу. Утім лейтмотивом виступу Луценка стала настанова всім присутнім: допомогти провести президентські вибори в один тур і підтримати в цьому турі кандидатуру Петра Порошенка. Зрештою, по закінченню виступу очільника «Народної Самооборони» ведуча оголосила, що на сцену готується вийти сам «хедлайнер» вечора – Петро Порошенко.

[![порошенко06](https://mpz.brovary.org/wp-content/uploads/2014/05/poroshenko06.jpg)](https://mpz.brovary.org/wp-content/uploads/2014/05/poroshenko06.jpg)

«Винуватець» мітингу йшов до сцени через увесь Майдан Свободи – з боку вулиці Гагаріна. Крізь щільний натовп Порошенко рухався кілька хвилин, на ходу тиснучи руки своїм прихильникам під «обстрілом» фотокамер. Нарешті потрапивши до мікрофону, політик відразу задав сильний, якщо не войовничий тон виступу, розпочавши з найбільш хвилюючої теми – ситуації на сході країни.

[![порошенко14](https://mpz.brovary.org/wp-content/uploads/2014/05/poroshenko14.jpg)](https://mpz.brovary.org/wp-content/uploads/2014/05/poroshenko14.jpg)

Кандидат у президенти не став вдаватись в риторику на кшталт «порозуміння з ополченцями», натомість заявив про єдиний спосіб, яким можна розмовляти з терористами: силою, вогнем та залізом. В цьому контексті Порошенко повідомив присутнім, що за дві години до зустрічі в Броварах, на фронті війни з терористами потрапили в засідку українські військові: колону обстріляли з гранатометів, українські солдати прийняли бій, втративши при цьому 7 життів… Проте у відповідь знищили кілька десятків сепаратистів. Пам'ять полеглих воїнів броварський Майдан Свободи вшанував хвилиною мовчання.

[![порошенко11](https://mpz.brovary.org/wp-content/uploads/2014/05/poroshenko11.jpg)](https://mpz.brovary.org/wp-content/uploads/2014/05/poroshenko11.jpg)

Продовжуючи тему Порошенко розповів, що кілька разів на тиждень зустрічається з українськими військовими, аби з’ясувати ситуацію в українській армії та зрозуміти, які сьогодні є потреби у бійців Збройних Сил. Кандидат переказав розмову з одним із солдатів, який пожалівся на відсутність в снайперів… коліматорних прицілів для гвинтівок, тепловізорів та інших елементарних речей, аби ефективно знищувати ворога та захищати мирне населення. Не менше обурення в присутніх викликала й інформація про жалюгідне фінансове забезпечення солдатів-строковиків: за словами виступаючого, снайпер отримує близько 600 гривень, проте навіть така копійчана зарплата не знижує у хлопців бойового духу. В цій частині промови здавалося, що очі Порошенка наливають не лише злістю, але й слізьми та й поруч деякі жінки ледве стримували сльози.

[![порошенко12](https://mpz.brovary.org/wp-content/uploads/2014/05/poroshenko12.jpg)](https://mpz.brovary.org/wp-content/uploads/2014/05/poroshenko12.jpg)

Окрім питання обороноздатності країни кандидат від «Справедливості» та УДАРу підняв традиційні теми корупції, ситуації в українському парламенті, трохи розповів про свою родину. Коли ж питання торкнулось соціально-економічних тем, Порошенко навів приклад власного підприємства «Рошен», заявивши, що 25-ти тисячний колектив кондитерської фірми отримує середню зарплату в 7 тисяч гривень, а плюс до цього має безкоштовне харчування та медичне страхування. За словами кандидата, щось подібне він планує зробити по всій країні, якщо переможе на виборах.

[![порошенко08](https://mpz.brovary.org/wp-content/uploads/2014/05/poroshenko08.jpg)](https://mpz.brovary.org/wp-content/uploads/2014/05/poroshenko08.jpg)

Зайшла тема і за Крим. Кандидат в президенти розповів, як нещодавно зустрічався з вищим керівництвом Туреччини, від якого почув чітку позицію щодо Криму та кримських татар. Зі слів Порошенка, Туреччина однозначно стоїть на проукраїнських позиціях і разом з Україною блокуватиме діяльність РФ в усіх можливих інстанціях. В той же час, політик не дав прямої відповіді, коли і як він повертатиме анексований Росією півострів. Загалом же, говорячи про зовнішню політику, Петро Олексійович гарантував кожному українцю подорожі Європою без віз вже з 1 січня 2015-го – за його словами, український парламент вже прийняв відповідні закони, а Європарламент зі свого боку також врегулював це питання.

[![порошенко09](https://mpz.brovary.org/wp-content/uploads/2014/05/poroshenko09.jpg)](https://mpz.brovary.org/wp-content/uploads/2014/05/poroshenko09.jpg)

Промова Порошенка тривала близько півтори години і майже весь час була дуже емоційною. Цікаво було спостерігати, як багато присутніх, котрі на початку виступу сприймали спікера з недовірою та іронією, під кінець промови схвально аплодували тій чи іншій тезі, а дехто попід сценою навіть скандував його прізвище. Надвечір найбільша міська площа була заповнена броварчананми вщерть: люди вже не вміщались на Майдані Свободи, а тому мусили стояти на іншому боці вулиці Гагаріна, біля шахового клубу і далі уверх по бульвару Незалежності, скільки сягало око.

[![порошенко05](https://mpz.brovary.org/wp-content/uploads/2014/05/poroshenko05.jpg)](https://mpz.brovary.org/wp-content/uploads/2014/05/poroshenko05.jpg)

По завершенню виступу Порошенко знову спустився до людей, цього разу вже роздаючи автографи та відповідаючи на запитання, на які не встиг дати відповідь перебуваючи на сцені. Поспілкувавшись з броварчанами ще з півгодини, кандидат в президенти відбув до броварського передвиборчого штабу на зустріч з місцевим активом: вже тут переговори відбувались за закритими для преси дверима.

**Фото Миколи Кожемяка**
