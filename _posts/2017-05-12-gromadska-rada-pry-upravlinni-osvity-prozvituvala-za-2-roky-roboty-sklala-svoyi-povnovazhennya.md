---
title: "Громадська рада при управлінні освіти прозвітувала за 2 роки роботи і склала свої повноваження"
date: 2017-05-12
author: 
  username: "yschenko"
  display_name: "Ірина Ющенко"
categories: 
  - "hromada"
  - "aktsiyi-zahodi"
tags: 
  - "igor-romanenko"
  - "brovary"
  - "vibir-redaktsiyi"
  - "gromadska-rada-pri-upravlinni-osviti"
  - "novini"
  - "upravlinnya-osviti"
---

**Позаяк** [**Громадська рада**](https://mpz.brovary.org/brovarsku-osvitu-vzyato-pid-gromadskiy-kontrol-aktivisti-ta-batki-stvorili-gromadsku-radu/) **створюється на 2 роки,** **10 травня, під час чергового засідання, члени ГР при управлінні освіти і науки Броварської міської ради прозвітували про свою роботу і склали** **свої повноваження.** **Цього ж дня було створено ініціативну групу щодо формування нової ГР. Що вдалося зробити активістам за 2 роки роботи та які «спадкові» проблеми доведеться вирішувати новому складу ради?**

Два роки активні члени батьківських комітетів контролювали у навчальних закладах міста не лише [якість харчування](https://mpz.brovary.org/rezultaty-perevirky-harchuvannya-u-brovarskyh-navchalnyh-zakladah-gromadska-rada/), виконання [ремонтних робіт](https://mpz.brovary.org/aktyvisty-pereviryly-shho-potribno-remontuvaty-u-brovarskyh-shkolah-ta-sadochkah/), проведення тендерів, а й діяльність чиновників: долучалися до розробки освітніх програм, намагалися оптимізувати витрачання бюджетних коштів, виступали з пропозиціями. Тож до закінчення 2-ї річниці своєї діяльності ГР підійшла з вагомим багажем здобутків. Але є і проблеми, яких не вдалося вирішити. Як зазначено у [звіті](https://1drv.ms/w/s!AvmWrUUCIfRMgRy59UVl3nI8Y31v) Громадської ради, для оперативного вирішення питань, які виносилися на засідання ГР, завжди запрошувалися представники управління освіти, керівники, працівники структурних підрозділів міської ради, керівники та представники навчальних закладів міста. Та, на жаль, комунікації з представниками влади відбувались не завжди ефективно та вдало. А на останніх 5 засіданнях представників управління освіти взагалі не було.

[![](https://mpz.brovary.org/wp-content/uploads/2017/05/18.jpg)](https://mpz.brovary.org/wp-content/uploads/2017/05/18.jpg)

[![](https://mpz.brovary.org/wp-content/uploads/2017/05/1-2.jpg)](https://mpz.brovary.org/wp-content/uploads/2017/05/1-2.jpg)

На чергові, [звітні](https://mpz.brovary.org/gromadska-rada-pry-upravlinni-osvity-dosyagnennya-za-rik/) збори, прийшло дві представниці управління освіти та троє батьків. А із **16** членів, які ГР налічує на 10.05.2017 р., - були присутні **10.** Як озвучив голова Громадської ради **Ігор Романенко**, хоча деякі батьки активної участі у роботі не брали з різних причин, та рада в цілому працювала активно.

[![](https://mpz.brovary.org/wp-content/uploads/2017/05/20.jpg)](https://mpz.brovary.org/wp-content/uploads/2017/05/20.jpg)

Свої збори ГР розпочала зі звіту за 2015-2017 роки. Було вирішено, що кожен із активістів особисто прозвітує про свій напрямок роботи в дорадчому органі. Ігор Романенко, який найпершим узяв слово, озвучив мету, задля якої 10 травня 2015 року і було створено Громадську раду: «налагодження конструктивного діалогу з усіма учасниками освітнього процесу». За інформацією Ігоря Романенка, за 2 роки своєї діяльності ГР створила кілька постійних робочих комісій: з питань постачання продуктів та організації харчування у навчальних закладах міста, з питань впровадження інклюзивної освіти у навчальних закладах, з перевірки якості ремонтних робіт у навчальних закладах.

\[caption id="attachment\_70221" align="aligncenter" width="600"\][![](https://mpz.brovary.org/wp-content/uploads/2017/05/2-1.jpg)](https://mpz.brovary.org/wp-content/uploads/2017/05/2-1.jpg) Ігор Романенко\[/caption\]

Як повідомив голова, безпосередньо він брав участь у колегіях при управлінні освіти, опікувався і питаннями ремонтних робіт у шкільних та позашкільних закладах освіти, тендерними закупівлями, також ініціював створення термінової депутатської комісії з питань якості виконання ремонтних робіт у ДНЗ «Червоні вітрила». Одним із результатів діяльності комісії стало залучення до ремонтних робіт інженера технічного нагляду. Було створено і господарчу групу, яка віднині безпосередньо займається ремонтними роботами, повідомив голова. Серед основних питань, що розглядалися на **22-х** засіданнях ГР та викликали широкий резонанс в суспільстві, були:

- розробка та впровадження [Порядку](https://mpz.brovary.org/dyrektoriv-shkil-obyratymut-za-konkursom-gromadska-rada/) призначення на посади керівників навчальних закладів м. Бровари;
- захист прав на освіту людей з інвалідністю та суспільний резонанс на цю та подібні випадки (випадок у ЗОШ №6 щодо виключення дитини з особливими освітніми потребами з класу);
- призупинення закупівлі підручників для учнів навчальних закладів, ініційоване управлінням освіти і науки, звернення до резервного фонду зберігання підручників. Так, при потребі 4361 примірників підручників із резервного фонду виділено 823 примірники;
- проведення перевірок у навчальних закладах щодо організації та якості харчування дітей та ін.

Також у останній день своїх повноважень члени ГР намагалися в черговий раз достукатися до управління освіти і звернути увагу на нагальну необхідність вирішення питання переповнення навчальних закладів, особливо садочків. Так, ДНЗ «Теремок», згідно з проектом, розрахований на **194** дитини, а на даний момент вміщає **340**.

**Національно-патріотичне виховання**

**Олена Слободяник** долучилася до роботи ГР лише минулого року та відразу стала активним її членом: Громадська рада делегувала її в координаційну раду, яка займалася розробкою програми «Національно-патріотичного виховання дітей та молоді м. Бровари на 2017-2021 роки».

[![](https://mpz.brovary.org/wp-content/uploads/2017/05/6-1.jpg)](https://mpz.brovary.org/wp-content/uploads/2017/05/6-1.jpg)

\[caption id="attachment\_70224" align="aligncenter" width="600"\][![](https://mpz.brovary.org/wp-content/uploads/2017/05/5-1.jpg)](https://mpz.brovary.org/wp-content/uploads/2017/05/5-1.jpg) Олена Слободяник\[/caption\]

Як повідомила Олена, перший варіант проекту рішення про затвердження міської програми було оприлюднено влітку 2016 року, однак було повернено на доопрацювання. У вересні 2016 р. для роботи над новим варіантом програми було утворено координаційну раду із представників органів місцевого самоврядування, профільних управлінь, громадських організацій та всіх зацікавлених осіб. Засідання відбувалися на волонтерських засадах, у неофіційному статусі, і тільки 18 листопада 2016 р. мер видав [розпорядження](http://brovary-rada.gov.ua/documents/26245.html) про створення міської координаційної ради, куди було включено і представника ГР. Результатом спільної роботи стало оприлюднення 20 грудня 2016 р. [Проекту рішення програми](http://brovary-rada.gov.ua/documents/26424.html) з національно-патріотичного виховання, який депутати міськради одноголосно підтримали на [23-ій позачерговій сесії](http://onedrive.live.com/view.aspx?resid=76CC13A1B9E773BD!2088&ithint=file%2cdocx&app=Word&authkey=!ANQ5VyHMMidufMI) із відповідним фінансуванням. Пані Олена вважає програму недосконалою, а фінансування – недостатнім, адже передбачено на рік усього **93 тис грн.** Окрім цього, наголосила активістка, не затверджено Концепцію створення Центру національно-патріотичного виховання дітей та молоді, який має бути основою цього виховання. Представниця Громадської ради рекомендувала координаційній раді провести моніторинг заходів, передбачених програмою, адже деякі заходи не викликали у дітей цікавості. Також пані Олена висловила сподівання, що під час щорічного звітування про хід виконання програми вноситимуться корективи для її вдосконалення: згідно з рішенням міськради управління освіти зобов’язане  щорічно, до 20 грудня, інформувати виконком про хід виконання програми, а представники новообраного складу ГР матимуть можливість долучитися до її удосконалення.

**Благодійні батьківські внески**

Представниця у ГР від дитсадка «Золотий ключик» **Леся Студіград** повідомила, що проблема закупівлі миючих засобів за кошти батьків так і залишилася не вирішеною. За інформацією Ігоря Романенка, Громадська рада запрошувала міського голову та заступника із гуманітарної роботи до участі в розширеному засіданні стосовно вирішення цього питання, однак зворотного зв’язку не отримали, тож донині(!) миючі засоби закуповують за кошти батьків, хоча міський голова і озвучив у лютому на нараді, що придбання їх 100% здійснюється за бюджетні кошти. Саме на цю інформацію, опубліковану в друкованих ЗМІ, і посилаються батьки, відмовляючись здавати гроші на миючі засоби.

\[caption id="attachment\_70227" align="aligncenter" width="600"\][![](https://mpz.brovary.org/wp-content/uploads/2017/05/8-1.jpg)](https://mpz.brovary.org/wp-content/uploads/2017/05/8-1.jpg) Леся Студіград\[/caption\]

\[caption id="attachment\_70229" align="aligncenter" width="600"\][![](https://mpz.brovary.org/wp-content/uploads/2017/05/10-1.jpg)](https://mpz.brovary.org/wp-content/uploads/2017/05/10-1.jpg) Олена Лахно і Юлія Авраменко\[/caption\]

Підтвердила цю інформацію і **Юлія Авраменко,** представниця у Громадській раді від НВК, яка звітувала про витрати благодійних батьківських внесків. За інформацією активістки, у 2016 році було закуплено миючих засобів лише 23% від необхідного, решта 77% - за кошти батьків. У поточному ж році році миючі засоби за бюджетні кошти в навчальні заклади не надходили взагалі. Також пані Юлія проінформувала: в управлінні освіти повідомили, що на закупівлю періодичних видань у 2017 р. із бюджету міста виділено **290 тис грн**, однак незрозуміло, на що ці гроші витрачено, адже батьки купують періодику за власні кошти. Як зазначив Ігор Романенко, управління освіти не проінформувало директорів навчальних закладів про надходження цих коштів, тому батьки і змушені платити за періодику із власної кишені, а ці гроші перепрофільовуються. Однак представниця управління освіти **Марія Спичак** цю інформацію заперечила, повідомивши, що гроші  витрачено за призначенням: на придбання періодики тим закладам, які подали свої заявки. Та з’ясувалося, що заявки навчальні заклади (і то окремі) розпочали подавати тільки з лютого 2017 року, коли вже було кошти виділено, хоча підписка здійснюється наприкінці кожного року. Та про те, що кошти буде виділено, навчальні заклади повідомлено не було.

\[caption id="attachment\_70230" align="aligncenter" width="600"\][![](https://mpz.brovary.org/wp-content/uploads/2017/05/11-2.jpg)](https://mpz.brovary.org/wp-content/uploads/2017/05/11-2.jpg) Марія Спичак (праворуч)\[/caption\]

За чиї саме кошти наразі закуповуються миючі засоби, Марія Спичак відповіді не знайшла, однак повідомила: «_Серед тієї кількості учасників, які в 3-х лотах брали участь на закупівлю миючих засобів (це були засоби для чищення посуду, для прання і для миття туалетних кімнат), немає добросовісних, на яких можна потратити величезні бюджетні кошти. Закупівля на сьогодні не завершена. Усе, що надається на торги, ми направляємо на заклади для перевірки. Від закладів освіти отримуємо протокол про якість товару. На сьогоднішній день немає учасника, якого б можна було вибрати по одному із лотів»._ Чиновниця назвала ще одну причину затягування тендерних торгів: неналежне оформлення постачальниками документації. І порадила бажаючим контролювати тендерні закупівлі у системі «Прозорро».

**Інклюзивна освіта**

**Вікторія Шевчук,** яка в ГР представляє ГО «Особлива родина», повідомила, що за 2 роки роботи Громадська рада активно сприяла покращенню якості рівня освіти дітей із особливими потребами. Ще 2 роки тому в Броварах мало хто чув про [інклюзивне навчання,](https://mpz.brovary.org/go-eko-brovary-pora-pochynaty-vyrishuvaty-ekologichni-problemy-mista-foto/) але завдяки роботі ГР обізнаність із цього питання в місті значно зросла, повідомила пані Вікторія. Якщо в 2015-2016 н. р. тільки 3 учні з ООП навчалося в інклюзивних класах ЗОШ №9 та 6 вихованців у 2 інклюзивних групах в ДНЗ «Золота рибка», то в 2016-2017 н.р. –  у школах № 6 і №9 - 12  учнів та 27 – у 5 ДНЗ.

\[caption id="attachment\_70228" align="aligncenter" width="600"\][![](https://mpz.brovary.org/wp-content/uploads/2017/05/9-1.jpg)](https://mpz.brovary.org/wp-content/uploads/2017/05/9-1.jpg) Вікторія Шевчук\[/caption\]

Одним із вагомих досягнень ГР у напрямку розвитку інклюзивної освіти в місті, вважає активістка, було включення представників ради в робочу групу із розробки міської програми «Інклюзивна освіта в Броварах на 2016-2020 роки», яку депутати міськради на [сесії](https://mpz.brovary.org/zavtra-vidbudetsya-sesiya-miskrady-u-poryadku-dennomu-51-pytannya/) 10 березня 2016 р. затвердили із фінансуванням на 2016 рік у **1 млн 373 тис грн.** Значним досягненням у розвитку інклюзивної освіти у Броварах Вікторія Шевчук назвала і створення Ресурсного центру корекційно-розвиткової роботи та інклюзивного навчання в рамках Програми. З метою толерантного ставлення до дітей із особливими потребами, у школах міста було встановлено інформаційні стенди, а працівники Ресурсного центру проводять у школах інтерактивні уроки про толерантне ставлення до таких людей. Відповідно до Програми, в ЗОШ **№6**, яку було обрано опорним закладом для дітей із порушеннями опорно-рухового апарату, задля архітектурної доступності проведено відповідні ремонтні роботи. На 2017 рік у Програму вже закладено кошти для встановлення підйомника між поверхами. Особливі діти забезпечені в школах безкоштовним харчуванням, спеціальною комп’ютерною технікою, розвиваючими матеріалами, транспортом для підвезення до місця навчання та у зворотньому напрямку.

Також Вікторія відзначає, що вперше за останні роки МОН надіслало на Департаменти (управління) освіти і науки [Перелік підручників](http://old.mon.gov.ua/ua/about-ministry/normative/5731-) для навчання дітей з особливими освітніми потребами за нозологіями, який передбачає, що всі діти з ООП, незалежно від того де і за якою формою вони навчаються: на інклюзії, за індивідуальною формою чи в спецшколі можуть отримати підручники згідно висновку ПМПК. _“Раніше підручників, рекомендованих Міністерством освіти і науки України для навчання дітей із особливими освітніми потребами (за нозологіями) в загальноосвітніх навчальних закладах просто не було, бо було держзамовлення і вони друкувалися лише для спецзакладів, шкіл-інтернатів,_ – розповідає активістка. – _У вільному продажу їх також ніколи не було. На сторінці МОН в електроному вигляді підручників із спецпрограмами немає і до цього часу. Але за сприянням Надії Лещик на наше управління освіти вже надійшла певна кількість спецпідручників для дітей з особливими освітніми потребами із Інститу інноваційних технологій і змісту освіти”._ Більшість дітей з ООП в місті навчаються за індивідуальною формою. Якщо в школі на інклюзії в 2015-2016 н.р. навчалося 12 дітей, то індивідуально – близько **120**. Однак організація індивідуального навчання в ЗНЗ має прогалини, вважає Вікторія, тож представники ГР активно співпрацювали із науково-методичним центром Управління освіти щодо розробки Пам’ятки для вчителів і батьків дітей із особливими освітніми потребами, які навчаються за індивідуальною формою. У Пам’ятці зазначено права та обов’язки як педагогів, які працюють з такими дітьми, так і батьків. Однак до цього часу ця Пам’ятка на сайті управління освіти так і не з’явилася.

**Організація харчування**

**Олена Лахно**, яка в ГР представляє інтереси ЗОШ №3 та взяла на себе відповідальність за напрямок організації харчування в навчальних закладах міста, розповіла, що з початку нового навчального року у батьків було багато нарікань на якість харчування як у школах, так і ДНЗ. Найбільше скаржилися з приводу несмачної та непривабливої їжі.

\[caption id="attachment\_70235" align="aligncenter" width="600"\][![](https://mpz.brovary.org/wp-content/uploads/2017/05/16-1.jpg)](https://mpz.brovary.org/wp-content/uploads/2017/05/16-1.jpg) Олена Лахно\[/caption\]

Для комплексного вивчення питання харчування дітей було створено робочу групу, яка протягом червня-жовтня 2016 року перевіряла школи і садочки міста: досліджувала стан харчоблоків та умови праці персоналу кухні, проводила онлайн-опитування. Як повідомила Олена Лахно, у ході перевірки було виявлено ряд порушень санітарних норм як на харчоблоках, так і у столових приміщеннях: запах із холодильних камер, безлад у відділеннях для миття посуду, у господарських приміщеннях, у харчоблоці, зберігання продуктів поряд із фарбою та інше. Виникли питання і до постачальників харчів. Зокрема, молочні і м’ясні продукти транспортувалися без будь-яких холодильних камер, продукти в машині були без підставок і межували зі сміттям тощо. 10 жовтня 2016 р. управління освіти зібрало усіх причетних до організації харчування у навчальних закладах міста: кухарів, медпрацівників, відповідальних осіб. Працівники управління запропонували діалог щодо вдосконалення покращення харчування, способи обміну досвідом кухарями і таке інше. Обговорювали і проблему «боротьби» із великою кількістю відходів, піднімалися і робочі питання: закупівлі ганчірок, миючих засобів, якості продуктів, що постачаються. За інформацією пані Олени, причетні до організації  харчування до рекомендацій членів групи прислухалися і після перевірок позитивні відгуки батьків значно зросли.

**Створення ініціативної групи**

Позаяк за 60 днів до припинення повноважень ГР управління освіти не видало розпорядження про створення ініціативної групи із формування нового складу ради, Ігор Романенко запропонував членам ГР підтримати пропозицію рекомендувати управлінню створити ініціативну групу.

[![](https://mpz.brovary.org/wp-content/uploads/2017/05/19.jpg)](https://mpz.brovary.org/wp-content/uploads/2017/05/19.jpg)

До групи можуть входити представники громадських організацій, благодійних фондів, зареєстрованих ЗМІ. Заперечень із боку представників управління освіти не було, тож відразу і було сформовано ініціативну групу, у яку виявили бажання ввійти **Олена Лахно** – представниця [ГО "Еко Бровари"](https://mpz.brovary.org/go-eko-brovary-pora-pochynaty-vyrishuvaty-ekologichni-problemy-mista-foto/),  **Вікторія Шевчук** - ГО "Особлива родина", **Юлія Авраменко** - ГО "Свідома Україна", **Олена Слободяник** - ГО "Громадська люстрація міста Бровари", **Оксана Чорна** - ГО "Можливо все!",  **Оксана Попова** - ГО "Школа життєвого успіху".

У заключному слові Марія Спичак подякувала Ігорю Романенку за співпрацю, особливо з профілактики правопорушень: безпосередньо за залучення правоохоронців до проведення профілактичних бесід у школах. У свою чергу Ігор Романенко подякував членам ГР за співпрацю і висловив сподівання, що у новому складі ГР зацікавлених батьків, які перейматимуться за майбутнє своїх дітей, буде ще більше. _«__Нашу двохрічну діяльність ми розглядаємо лише як один з етапів удосконалення механізму співпраці влади усіх рівнів з інститутами громадянського суспільства для створення умов всебічного розвитку дітей та молоді, розбудови системи освіти та її реформування відповідно Концепції «НОВА УКРАЇНСЬКА ШКОЛА», -_  сказав Ігор Романенко.

**Фото - автора**
