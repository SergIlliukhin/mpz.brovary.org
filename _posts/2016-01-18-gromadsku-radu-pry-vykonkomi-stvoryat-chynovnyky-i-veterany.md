---
title: "Громадську раду при виконкомі створять чиновники і ветерани"
date: 2016-01-18
author: 
  username: "pravoZnaty"
  display_name: "Маєш право знати"
categories: 
  - "hromada"
  - "novyny"
tags: 
  - "andryeyev"
  - "baba-mirzoyeva"
  - "bagmut"
  - "gromadska-rada"
  - "novini"
coverImage: "wp-content/uploads/2016/01/vykonkom-629x392.jpg"
---

**Згідно з розпорядженням в.о. міського голови Василя Андрєєва, до складу ініціативної групи по створенню Громадської ради увійде начальник юридичного відділу та сеціаліст відділу інфозабезпечення броварської міськради.**

[Розпорядження про затвердження складу ініціативної групи](https://brovary-rada.gov.ua/rozporyadzhennya-m%D1%96skogo-golovi-v%D1%96d-15012016-%E2%84%9610-od-pro-zatverdzhennya-skladu-%D1%96n%D1%96ts%D1%96ativno%D1%97-grupi-z) при виконкомі підписано Василем Андрєєвим 15 січня. Згідно з додатком до документу, організовувати установчі збори громадської ради при виконавчому комітеті БМР буде шість осіб. Самі установчі збори мають відбутися 21 березня, про точний час та місце їхнього проведення на офіційному сайті міськради обіцяють проінформувати додатково.

До складу ініціативної групи увійде начальниця юрвідділу міської ради **Альбіна Баба-Мірзоєва** та спеціаліст відділу господарської діяльності **Тетяна Гончарова.** Окрім того, в ініціативну групу потрапили член благодійного фонду для людей з вадами зору **Володимир Коморний** та голова міського відділення об’єднання ветеранів **Елеонард Дадамухамедов.** Повний перелік членів ініціативної групи – нижче.

- Кравченко Микола Петрович, член громадської організації «Комітет громадського самоврядування Київської області» (за згодою)
- Коморний Володимир Григорович, член Броварського благодійного фонду людей з вадами зору «Турбота» (за згодою)
- Баба-Мірзоєва Альбіна Валентинівна, начальник юридичного відділу виконавчого комітету Броварської міської ради
- Гончарова Тетяна Михайлівна, виконуюча обов’язки головного спеціаліста відділу інформаційного забезпечення та господарської діяльності
- Дворнік Андрій Валерійович, член громадської організації «Громада Броварів»
- Дадамухамедов Елеонард Убайдуллайович, Голова Броварського міського відділення Всеукраїнського об’єднання ветеранів

Нагадаємо, що попередній склад Громадської ради при виконавчому комітеті Броварської міської ради був сформований у 2011-му році під головуванням депутата **Вадима Андрієвського.** Відтоді керівником Громадської ради було скликано всього кілька засідань, кожне з яких було [малопродуктивним та проходило у протистоянні «провладної більшості» та «опозиції».](https://mpz.brovary.org/brovarska-gromadska-rada-butaforiya-ta-sabotazh/) На боці влади тоді виступали переважно представники бюджетних організацій та їхні родичі, зокрема син начальниці відділу культури **Наталії Багмут – Роман Багмут**, голова профкому працівників освіти **Андрій Артемчук,** представники ветеранських організацій, донька головного редактора комунальної газети тощо. До «опозиції» входили лише три з 16 членів громадської ради: журналісти **Аліна Дяченко та Андрій Качор**, громадський активіст **Сергій Іллюхін.** Незабаром Дяченко, Качор та Іллюхін покинули склад громадської ради, після чого її робота припинилась: з того моменту її головою Вадимом Андрієвським не було скликано жодних зборів.
