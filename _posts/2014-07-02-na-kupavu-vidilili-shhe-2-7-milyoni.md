---
title: "На «Купаву» виділили ще 2,7 мільйони"
date: 2014-07-02
author: 
  username: "kachor"
  display_name: "Андрій Качор"
tags: 
  - "breus"
  - "viddil-kapitalnogo-budivnitstva"
  - "visnik-derzhavnih-zakupivel"
  - "vibir-redaktsiyi"
  - "vkb"
  - "kupava"
  - "nashi-groshi"
  - "novini"
  - "rekonstruktsiya"
  - "tender"
  - "firma-gf"
  - "fedorenko"
coverImage: "wp-content/uploads/2014/07/11.jpg"
---

\[caption id="attachment\_27142" align="alignleft" width="300"\][![kupava-3](https://mpz.brovary.org/wp-content/uploads/2014/07/kupava-31.jpg)](https://mpz.brovary.org/wp-content/uploads/2014/07/kupava-31.jpg) Ігор Сапожко та сім'я Федоренків на відкритті "Купави" в січні\[/caption\]

**Виправлення недоліків попередньої реконструкції здійснюватиме та ж фірма, яка вже «освоїла» понад 40 мільйонів державних коштів під час попереднього ремонту басейну.**

Як [повідомляють «Наші гроші»](http://nashigroshi.org/2014/07/02/na-basejn-masazhysta-azarova-dokynuly-27-miljona/) з посиланням на «Вісник державних закупівель», відповідну угоду вартістю 2,68 мільйони гривень Відділ капітального будівництва Броварської міської ради уклав з ТОВ «Фірма ГФ», котра належить **Володимиру Яневичу** та **Володимиру Феоктістову.** Саме це підприємство ще у 2012 році виграло тендер вартістю 22,53 млн. гривень на реконструкцію «Купави» за неконкурентною процедурою «у одного учасника». Тепер та ж сама фірма виправлятиме недоліки реконструкції, яку сама ж проводила два роки тому, на що отримає з держбюджету ще майже 2,7 мільйони гривень.

Як повідомляється, ТОВ «Фірма ГФ» здійснюватиме роботи з «підсилення металевих конструкцій для кріплення підвісної стелі, влаштування аварійного освітлення, встановлення стартових тумб та натяжних доріжок, підсилення огородження балкону, деякі роботи з облаштування мереж, оздоблення й благоустрою, а також вхідної групи й пандусу». Водночас не йдеться про виправлення одного з основних недоліків, допущених під час «азарівської» реконструкції «Купави», а саме про заміну системи вентиляції, яка не придатна для використання в агресивному водному середовищі, котрим є плавальний басейн. Зазначимо, що саме на недолугу систему вентиляції найбільше нарікав новопризначений директор «Купави» **Сергій Бреус** в [нещодавньому інтерв’ю](https://mpz.brovary.org/breus-v-kupavi-vidbulos-vzhe-tri-zmagannya-ale-baseyn-potrebuye-remontu/) «Маєш право знати».

Разом з цими коштами, загальна вартість реконструкції басейну вже складає майже 45 мільйонів гривень. Зазначимо, що басейн був [урочисто відкрито ще 8 січня 2014 року](https://mpz.brovary.org/baseyn-kupava-u-brovarah-vidkrili-na-odin-den-dlya-azarova-ta-obranih-zmi/) за участю тодішнього глави уряду **Миколи Азарова,** який сьогодні перебуває в міжнародному розшуку. Вже наступного дня басейн зачинили для відвідувачів через масу недоліків, допущених під час коштовної реконструкції. Після перемоги Революції Гідності з басейну було звільнено директорку **Тетяну Федоренко** – дружину «масажиста Азарова» **Сергія Феодренка**, та оголошено конкурс на заміщення вакантної посади. Шляхом [громадського обговорення](https://mpz.brovary.org/kandidati-na-post-direktora-kupavi-za-kruglim-stolom-z-yasovuvali-hto-krashhe/) та відкритого онлайн-голосування [новим директором обрали відомого плавця Сергія Бреуса.](https://mpz.brovary.org/olimpiyskim-baseynom-kupava-keruvatime-rekordsmen-svitu/)
