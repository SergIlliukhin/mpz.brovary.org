---
title: "Створено комісію, яка рекомендуватиме: кому з АТОвців давати квартири"
date: 2017-05-05
categories: 
  - "vlada"
  - "novyny"
tags: 
  - "ato"
  - "atovtsi"
  - "brovary"
  - "vibir-redaktsiyi"
  - "zhytlo-dlya-atovtsiv"
  - "komisiya"
  - "malets"
  - "novini"
---

**3 травня виконком Броварської міськради затвердив склад комісії з поліпшення житлових умов учасників АТО. Відповідне рішення [опубліковане](http://brovary-rada.gov.ua/documents/27156.html) на офіційному сайті міськради. Наші журналісти з’ясовували кількість претендентів на поліпшення житлових умов, як саме відбуватиметься розподіл житла та чи, власне, є в наявності це житло для АТОвців.**

Спеціальну комісію з поліпшення житлових умов учасників АТО при виконкомі міськради було створено на виконання рішення міської ради від 21.05.2015 р. «Про забезпечення Програми забезпечення  житлом учасників антитерористичної операції та членів їхніх сімей – мешканців міста Бровари на 2015-2018 роки», повідомив під час засідання виконавчого комітету 3 травня радник міського голови з питань АТО **Станіслав  Малець.** 

[![](https://mpz.brovary.org/wp-content/uploads/2017/05/13.jpg)](https://mpz.brovary.org/wp-content/uploads/2017/05/13.jpg)

За інформацією радника міського голови, склад комісії погоджено з [координаційною радою](https://mpz.brovary.org/u-brovarah-stvoryly-koordynatsijnu-radu-uchasnykiv-ato/) та громадськими організаціями. Натомість виконком у склад комісії уніс деякі зміни: кандидатуру заступника міського голови Лариси Виноградової, яка пропонувалася на заступника голови комісії, перенесено в рядовий склад комісії, а Станіслава Мальця затверджено заступником голови комісії. Після внесених змін виконавчий комітет склад комісії затвердив.

[![](https://mpz.brovary.org/wp-content/uploads/2017/05/11.jpg)](https://mpz.brovary.org/wp-content/uploads/2017/05/11.jpg)

[![](https://mpz.brovary.org/wp-content/uploads/2017/05/12.jpg)](https://mpz.brovary.org/wp-content/uploads/2017/05/12.jpg)

У особистому інтерв’ю нашим журналістам Станіслав Малець повідомив, що у спеціальну комісію ввійшли **32** члени, з яких **23** – учасники АТО – представники 23-х підрозділів. Станом на 3 травня на поліпшення житлових умов - розширення житлової площі, претендують **235** учасників АТО та члени їхніх сімей, які перебувають на квартирному обліку у виконкомі. За інформацією Станіслава Мальця, загалом у Броварах зареєстровано **810** АТОвців. Згідно із затвердженим Положенням про спеціальну комісію, комісія має проводити свої засідання раз на місяць, на яких розглядатиме документи щодо розподілу житла серед учасників АТО, побудованого (переданого) забудовниками відповідно до Програми та пропозиції і скарги, які належать до її компетенції, а також здійснюватиме контроль за надходженням  жилих приміщень.

Як повідомив нашим журналістам голова комісії **Григорій Голубовський**, комісія житла не розподілятиме, лише даватиме рекомендації, кому з учасників АТО, відповідно до черги, потрібно поліпшити житлові умови. Ці рекомендації буде винесено на розгляд  житлової  комісії, яка, в свою чергу, винесе ці рекомендації на виконавчий комітет.

_«Комісія розпочне працювати, коли забудовники передаватимуть місту житло_, - каже Григорій Голубовський. – _Коли це буде – невідомо,_ _наразі житла для розподілу немає»._

**Фото - автора**
