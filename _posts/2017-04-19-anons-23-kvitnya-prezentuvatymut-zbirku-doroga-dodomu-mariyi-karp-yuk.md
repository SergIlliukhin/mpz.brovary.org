---
title: "АНОНС: 23 квітня презентуватимуть збірку «Дорога додому» Марії Карп’юк"
date: 2017-04-19
author: 
  username: "pravoznaty"
  display_name: "Маєш право знати"
categories: 
  - "announce"
  - "novyny"
tags: 
  - "announce-2"
  - "brovary"
  - "doroga-dodomu"
  - "karpyuk"
  - "kiyiv"
  - "kniga"
  - "muzey"
  - "novini"
  - "pismennik"
  - "pysmennytsya"
  - "prezentatsiya"
coverImage: "wp-content/uploads/2017/04/Mariya-Karp-yuk-.jpg"
---

**Цієї неділі у Броварському краєзнавчому музеї відбудеться презентація книжки «Дорога додому», фіналіста Корнейчуковської премії 2016 року. Свій доробок представить авторка, Марія Карп’юк, переможниця низки літературних конкурсів. Про це [повідомила](https://www.facebook.com/events/1836865429970982/) сама мисткиня у фейсбук-зустрічі.**

Як зазначено в повідомленні, дебютна книжка «Дорога додому» вміщує в себе однойменну повість і оповідання. «_Персонажі творів - звичайні люди, в яких прокидається те, на що вони зовсім не очікували. Чи зможуть герої впоратися із собою і чи знайдуть шлях до закамарків душі - дорогу додому_?» - так розповідає про свою працю авторка.

[![](https://mpz.brovary.org/wp-content/uploads/2017/04/Karpyuk-doroga-dodomu-prezentatsiya-knyga-muzej.jpg)](https://mpz.brovary.org/wp-content/uploads/2017/04/Karpyuk-doroga-dodomu-prezentatsiya-knyga-muzej.jpg)

У повідомленні йдеться, що захід проведуть у неділю, **23 квітня**, о **12:00** у Броварському краєзнавчому музеї, що по **вул. Гагаріна, 6**. Вхід вільний. Презентація відбудеться під час [зустрічі](http://www.kulturabr.kiev.ua/content/provedennya-zustrichi-brovarskogo-tvorchogo-obyednannya-krynycya-prysvyachenogo-31-richnyci) літературно-мистецького об’єднання «Криниця», присвяченого 31-річниці аварії на ЧАЕС.

> Повість **«Дорога додому»** - фіналіст Корнейчуковської премії (2016), за добірку оповідань авторка отримала Міжнародну німецько-українську літературну премію імені Олеся Гончара (2017). Книга [вийшла](http://avtura.com.ua/book/1684/) цьогоріч накладом у 500 примірників. Авторка **Марія Карп’юк** [навчалася](http://avtura.com.ua/writer/532/) у Київському міському педагогічному коледжі та Національному педагогічному університеті ім. М. П. Драгоманова. З 2007 року працює в загальноосвітній школі вчителем англійської мови. Вивчає психологію. Є переможницею багатьох літературних конкурсів, зокрема: «Старшокласник» (2004), «З точки зору осені» (2015), «Правдиві новини»(2015), поетичного конкурсу на фестивалі ім. Івана Коваленка «Віршована мелодія» (2015, 2016). Здобула спеціальну премію на конкурсі радіоп’єс «Відродимо забутий жанр» (2009). Має окрему відзнаку членів журі конкурсу «Смолоскип» (2016).

**Фото – зі [сторінки](https://www.facebook.com/graphomaria) Марії Карп'юк на FB**
