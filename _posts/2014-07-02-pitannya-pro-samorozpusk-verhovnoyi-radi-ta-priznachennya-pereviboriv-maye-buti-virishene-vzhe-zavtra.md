---
title: "Питання про саморозпуск Верховної Ради та призначення перевиборів має бути вирішене вже завтра"
date: 2014-07-02
categories: 
  - "kolonka-avtora"
---

 **[![IMG_3251](https://mpz.brovary.org/wp-content/uploads/2014/07/IMG_3251.jpg)](https://mpz.brovary.org/wp-content/uploads/2014/07/IMG_3251.jpg)«УДАР» вимагає винести на розгляд на засідання Верховної Ради 3 липня питання про саморозпуск Верховної Ради України та оголошення позачергових парламентських виборів.**

Як заявили в Київській обласній організації партії, напружена ситуація в країні вимагає ефективних кроків від парламенту. Варто розуміти, що нинішній склад Верховної Ради не може реально репрезентувати інтереси українського суспільства з огляду на те, що серед  парламентарів є особи, які несуть персональну відповідальність за масові вбивства на Майдані і саботаж необхідних заходів для проведення антитерористичної операції. Сьогодні ці депутати з трибуни Верховної Ради безкарно закликають до сепаратизму, саме тому державі потрібен якісно новий законодавчий орган, який реально відображатиме настрої суспільства і реагуватиме на його потреби.

«Тільки таким чином Верховна Рада отримає мандат довіри українців, що забезпечить впровадження відповідних реформ і зміцнення національної безпеки. Цей склад парламенту вже не здатен якісно реформувати державу – суспільство висловило свою позицію на позачергових президентських виборах, за результатами яких Партія регіонів і Комуністична партія України не отримали належної підтримки українців», - йдеться у заяві Київського обласного «УДАРу».

У партії наголосили, що рішення про негайне призначення дострокових виборів – це відповідальний крок, необхідний для ухвалення нового закону про вибори, активізації роботи над змінами до Конституції та проведення люстрації тих політиків і політичних сил, які відверто нівелювали потреби українців і працювали всупереч інтересам України.

_Прес-служба Київської обласної організації партії «УДАР»_
