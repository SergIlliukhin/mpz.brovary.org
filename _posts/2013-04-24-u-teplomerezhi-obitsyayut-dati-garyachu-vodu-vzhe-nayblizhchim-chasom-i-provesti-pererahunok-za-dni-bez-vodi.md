---
title: "У \"тепломережі\" обіцяють дати гарячу воду \"вже найближчим часом\" і провести перерахунок за \"дні без води\""
date: 2013-04-24
author: 
  username: "Aleechka"
  display_name: "Аліна Дяченко"
tags: 
  - "brovary"
  - "vidklyuchennya"
  - "vibir-redaktsiyi"
  - "garyacha-vodi"
  - "garyache-vodopostachannya"
  - "kp-brovariteplovodoenergiya"
  - "novini"
coverImage: "wp-content/uploads/2013/04/garyacha-voda7.jpg"
---

**[![гаряча вода7](https://mpz.brovary.org/wp-content/uploads/2013/04/garyacha-voda7.jpg)](https://mpz.brovary.org/wp-content/uploads/2013/04/garyacha-voda7.jpg)"Маєш право знати" вдалось з'ясувати нові подробиці щодо [відключення гарячої води у Броварах](https://mpz.brovary.org/brovari-ta-vsyu-kiyivsku-oblast-zalishili-bez-garyachoyi-vodi-cherez-vidklyuchennya-gazu-dlya-teplomerezh/), від якого мешканці потерпають уже другий день. Зателефонувавши повторно до КП "Броваритепловодоенергія" ми змогли поспілкуватись із заступником директора Володимиром Чипаченком. Насамперед нас цікавило питання - коли ж нарешті у кранах броварчан з'явиться гаряча вода.**

Пан Чипаченко запевнив нас, що гаряче водопостачання з'явиться _"вже найближчим часом_". На наше уточнююче запитання, що Ви маєте на увазі - день, кілька діб, тиждень чи місяць, він відповів: "_Ми робимо все можливе, щоб якнайскоріше все владнати. Точніше я сказати не можу_".

При цьому посадовець пообіцяв, що мешканцям не доведеться платити за ці дні без води, оскільки підприємтсвом буде зроблено перерахунок для населення.

На пряме запитання "Чи пов'язане відключення гарячої води з наявністю боргів КП "Броваритепловодоенергія" перед НАК "Нафтогаз?", представник КП сказав: "_А у кого з підприємств нині немає боргів_?".

> Щоб з'ясувати суму заборгованості броварського комунального підприємства перед постачальниками газу, ми направили офіційний запит до НАК "Нафтогаз". Також ми письмово  попросили прес-службу НАК надати офіційний коментар з приводу ситуації з припинення газопостачання для теплогенеруючих підприємств Київської області. У КП "Броваритепловодоенергія" шляхом подання запиту на інформацію ми теж поцікавились їхніми боргами перед "Нафтогазом" та "Київоблгазом", а ще запитали, скільки яку заборгованість має населення Броварів під КП, щоб потім порівняти суми.

Нагадаємо, 23 квітня у Броварах та по всій Київській області [зникла гаряча вода](https://mpz.brovary.org/brovari-ta-vsyu-kiyivsku-oblast-zalishili-bez-garyachoyi-vodi-cherez-vidklyuchennya-gazu-dlya-teplomerezh/). Як повідомило на своєму офіційному сайті ПАТ "Київоблгаз", припинення газопостачання підприємствам теплокомуненерго було здійснено за розпорядженням НАК «Нафтогаз України». Начальник Департаменту обліку газу ПАТ «Київоблгаз» Дмитро Дронов зазначив, що зобов'язання його підприємства перед теплогенеруючими підприємствами Київської області обмежуються виключно транспортуванням природного газу в обсязі підтверджених НАК «Нафтогазом України» лімітів.

**Своїми прогнозами щодо того, коли ж насправді з'явиться гаряча вода, можете поділитись, взявши участь у нашому новому онлайн-опитуванні - праворуч від статті.**
