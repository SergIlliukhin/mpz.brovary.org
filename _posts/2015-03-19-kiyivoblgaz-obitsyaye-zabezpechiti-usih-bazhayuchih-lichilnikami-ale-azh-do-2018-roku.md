---
title: "«Київоблгаз» обіцяє забезпечити усіх бажаючих лічильниками, але аж до 2018 року"
date: 2015-03-19
author: 
  username: "pravoZnaty"
  display_name: "Маєш право знати"
tags: 
  - "lichilniki"
  - "novini"
  - "pat-kiyivoblgaz"
coverImage: "wp-content/uploads/2015/03/gaz.jpeg"
---

[![газ](https://mpz.brovary.org/wp-content/uploads/2015/03/gaz.jpeg)](https://mpz.brovary.org/wp-content/uploads/2015/03/gaz.jpeg)**Лічильники на газ при нових тарифах - це вже не розкіш, а нагальна необхідність. Зараз, здається, встановити лічильник вигідно навіть за гроші. Проте можна встати до черги і почекати, поки вам його встановлять безкоштовно. Хоч чекати прийдеться довго, все ж «Київоблгаз» гарантує встановлення лічильника усім бажаючим.**

ПАТ «Київоблгаз» повідомляє:

> Протягом минулого року мешканці Київщини використали понад 1,2 млрд куб. м природного газу. З них тільки 2,5 % газу спожито без засобів обліку, тобто за нормами, встановленими державою. Це значно менше в порівнянні з загальноукраїнським показником споживання газу без лічильників -  біля 10%.
> 
> На сьогодні понад 700 тисяч сімей Київської області споживають газ за лічильником, що дає їм змогу самостійно контролювати об’єми свого споживання та свої витрати. В рамках державної програми оснащення житлового фонду засобами обліку газу **протягом цього року ПАТ «Київоблгаз» планує встановити ще біля 17 тисяч безкоштовних лічильників**. В першу чергу під дію цієї програми потрапляють споживачі, які використовують природний газ для приготування їжі та підігріву води. Згідно інвестиційної програми ПАТ «Київоблгаз», затвердженою Національною комісією, що здійснює державне регулювання у сфері енергетики та комунальних послуг (НКРЕКП), на виконання цього пункту інвестпрограми закладено 26,4 млн. грн.. Втім, в умовах девальвації курсу гривні, здорожчання лічильників та їх складових, цих коштів може бути недостатньо для повної реалізації плану. Тому, лише після перегляду інвестпрограми 2015 року в бік збільшення фінансування ПАТ «Київоблгаз» може гарантувати повне її виконання.
> 
> «Варто зазначити, що незважаючи на стрімке підвищення цін в країні, вартість робіт ПАТ «Київоблгаз» зі встановлення лічильника залишається незмінною», – акцентує голова правління ПАТ «Київоблгаз» Володимир Машталірук.
> 
> На сьогодні в області залишаються понад 87 тисяч побутових споживачів, які використовують газ за нормами. Для повного їх забезпечення лічильниками знадобиться ще понад 130 млн. грн. І це лише за умови стабілізації курсу гривні та непідвищення вартості на послуги зі встановлення лічильників.
> 
> До кінця 2015 року, за Законом «Про забезпечення комерційного обліку природного газу», безкоштовними лічильниками повинні бути забезпечені споживачі, які використовують газ для підігріву води та приготування їжі, тобто користуються колонкою і плитою, а **до 1 січня 2018 року прилади обліку повинні бути встановлені у 100% споживачів**. У випадку відмови від лічильника за програмою, споживачу потрібно буде встановити прилад обліку за власні кошти. Інакше після 1 січня 2018 року ПАТ «Київоблгаз» буде вимушено припинити йому газопостачання відповідно до Закону «Про забезпечення комерційного обліку природного газу».
