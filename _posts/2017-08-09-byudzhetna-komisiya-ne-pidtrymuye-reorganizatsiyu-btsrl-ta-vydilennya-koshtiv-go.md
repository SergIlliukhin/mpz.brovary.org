---
title: "Бюджетна комісія не підтримує реорганізацію БЦРЛ та виділення коштів ГО"
date: 2017-08-09
author: 
  username: "mizina"
  display_name: "Дарина Мізіна"
categories: 
  - "vlada"
  - "aktsiyi-zahodi"
tags: 
  - "bilokin"
  - "brovary"
  - "brovarska-miska-rada"
  - "btsrl"
  - "byudzhet"
  - "byudzhetna-komisiya"
  - "veremchuk"
  - "veterani"
  - "vibir-redaktsiyi"
  - "vlada"
  - "groshi"
  - "z-turbotoyu-pro-kozhnogo"
  - "kravtsov"
  - "melnik"
  - "nilova"
  - "novini"
  - "prykazchyk"
  - "sesiya"
coverImage: "wp-content/uploads/2017/08/IMG_7179.jpg"
---

**8 серпня у рамках підготовки до 31-ї чергової сесії Броварської міської ради відбулося засідання бюджетної комісії (її [склад](https://onedrive.live.com/view.aspx?resid=76CC13A1B9E773BD!2248&ithint=file%2cdocx&app=Word&authkey=!AHxIxdRIRlG5rAg)). Тривала вона неповних 5 годин. За цей час замість [анонсованих 28](https://mpz.brovary.org/anons-grafik-zasidan-postijnyh-deputatskyh-komisij-v-ramkah-31-yi-sesiyi/) було розглянуте 31 питання, із яких 28 вирішили винести на сесію.**

**1\. Про поповнення статутного капіталу «Броваритепловодоенергія» — ПІДТРИМАНО**

[Проект рішення](https://brovary-rada.gov.ua/documents/27517.html) передбачає поповнення статутного капіталу КП **на 15 мільйонів гривень** шляхом передачі в комунальну власність зовнішніх інженерних мереж водопостачання, теплопостачання, самопливної господарсько-побутової каналізації та зливової каналізації по **вул. Петлюри Симона, 36**; майна, що перебуває **житлово-будівельного кооперативу «Ярославський»** та зовнішніх інженерних мереж теплопостачання до житлового будинку по **вул. Грушевського Михайла, 11.**

**2. [Про затвердження Програми фінансової підтримки комунальних підприємств міста](https://brovary-rada.gov.ua/documents/27518.html) — ПІДТРИМАНО**

Під час розгляду цього питання з'ясувалося, що до проекту внесено зміни.

Сумнозвісне **КП "Оздоровчо-реабілітаційний центр"** [знову](https://mpz.brovary.org/kp-orts-taky-otrymaye-groshi/) просить додаткові кошти. І не 50 тис, як вказано у першому варіанті проекту, а **350 тис. грн.** - ці кошти заплановані вже з урахуванням вересня. Нагадаємо, раніше на засіданні робочої групи було вирішено [запросити антикризового менеджера](https://mpz.brovary.org/biznes-plan-kp-orts-dokument-ni-pro-shho/), аби зменшити витрати підприємства. Як під час засідання заявив секретар міськради **Петро Бабич,** той самий менеджер запевнив, що басейни складно зробити прибутковими, а дохід КП "ОРЦ" буде приносити лише у складі фітнес-центру, однак у такому випадку йдеться про суму, що значно перевищує очікувані витрати, на одну заробітну плату менеджера 2300 у.е. Присутні депутати рішення хоч і підтримали, однак ініціювали зустріч відповідної робочої групи на **9 серпня** для остаточного вирішення наболілого питання щодо розвитку "ОРЦ".

Виступала на засідання очільниця **КП "Бровари Інвестбуд"** **Клавдія Сдобнякова**, яка розповіла, що КП вже не працює, всі звільнені, але борг вони мають ще з 2015 року (зараз - **151 тис грн**). Чому не закривали підприємство до цього часу? Каже, що чекали, що міськвлада вирішить проблему зонінгу і буде можливість проводити земельні аукціони та заробляти кошти в бюджет.

[![](https://mpz.brovary.org/wp-content/uploads/2017/08/investbud.jpg)](https://mpz.brovary.org/wp-content/uploads/2017/08/investbud.jpg)

Очільник КП "Бровари Землеустрій" заявив, що вони працюють, але з початку року навантаження було невелике, борг виник ще у листопаді-грудні минулого року (зараз - **99 тис грн**). І хоча підприємство може отримати роботу, коли на програму ліквідації підтоплення виділять 250 тис грн, але ці кошти все одно не перекриють боргу.

[![](https://mpz.brovary.org/wp-content/uploads/2017/08/zemleustrij.jpg)](https://mpz.brovary.org/wp-content/uploads/2017/08/zemleustrij.jpg)

І **КП "ЖЕК-4"** потребує **250 тис грн.**

[![](https://mpz.brovary.org/wp-content/uploads/2017/08/zhek4.jpg)](https://mpz.brovary.org/wp-content/uploads/2017/08/zhek4.jpg)

**3. [Програма капремонтів](https://brovary-rada.gov.ua/documents/27535.html) (УЖКГ)  - ПІДТРИМАНО.**

Програма зазнала змін "із голосу" під час бюджетної комісії. Тепер її кошторис складає **7 898,10 тис. грн. замість 7 042,10 тис. грн.** Автори пояснюють це введенням нових об'єктів у перелік. Під час розгляду питання депутатка **Ірина Веремчук** звернула увагу на те, що друга черга ремонту вулиці Київської вже коштує не проголосовані депутатами раніше **15,6954 млн. грн.**, а цілих **42 млн. грн.** Представники УЖКГ та ВКБ аргументували це ростом цін за останні два роки, а також збільшенням обсягу робіт, та зазначили, що перша черга обійшлася у 31 млн.

Також **КП "Бровари Благоустрій"** пояснили, на що їм потрібні **4 млн грн**:

[![](https://mpz.brovary.org/wp-content/uploads/2017/08/blagoustrij.jpg)](https://mpz.brovary.org/wp-content/uploads/2017/08/blagoustrij.jpg)

**4\. Про затвердження Програми запобігання та ліквідації наслідків підтоплення міста Бровари — ПІДТРИМАНО З ПОДАЛЬШИМ РОЗГЛЯДОМ НА ПОГОДЖУВАЛЬНІЙ РАДІ**

Як і [комунальна комісія](https://mpz.brovary.org/skandal-u-brovarskomu-morzi-deputat-porushuye-monopoliyu-pohovalnoyi-firmy-petro-velykyj/), члени бюджетної не до кінця впевнені в поданій [програмі](https://brovary-rada.gov.ua/documents/27536.html). Тому теж вирішили заслухати активістку **Ірину Нілову,** що брала участь у розробці, та відклали ухвалення до погоджувальної ради.

**5\. Про реорганізацію Комунального Закладу «Броварська  центральна районна лікарня» — ЗНЯТО З РОЗГЛЯДУ**

У цьому питанні члени бюджетної комісії підтримали [колег із гуманітарної](https://mpz.brovary.org/sadochok-trembita-stane-perlynkoyu-a-btsrl-brovarskoyu-bagatoprofilnoyu-likarneyu/). Статут, поданий із проектом рішення, викликав сумніви й у них. Депутати звернули увагу на те, що, попри вимогу законодавства, дуже мало подібних проектів було втілено в життя, тому через брак досвіду Бровари ризикують наробити помилок. У дискусію втрутився головний лікар центру первинної медико-санітарної допомоги **Ігор Кравцов.** Він повідомив, що в Міністерстві охорони здоров'я нібито вже готуються **типові проекти**, на які варто зачекати, аби зробити все правильно. Зрештою, питання про реорганізацію БЦРЛ було вирішено зняти з розгляду.

**6.(17) Про внесення змін до рішення Броварської міської ради «Про затвердження Програми з профілактики та лікування серцево-судинних захворювань на 2016-2018 р.» — ПІДТРИМАНО**

Цим проектом передбачено виділення додаткових **600 тис. грн.** на відшкодування вартості ліків особам із серцево-судинними захворюваннями. Як зазначив очільник центру первинної медико-санітарної допомоги Ігор Кравцов, ці кошти вони не просять, а планують отримати за рахунок "внутрішніх перекидань" — із грошей, виділених на забезпечення ліками пільгових категорій населення. Однак згодом підприємство все одно планує клопоптати про близько **1 млн. грн.** на поповнення тієї програми пільговиків. _"Дуже багато коштів тепер ідуть на забезпечення ліками онкохворих. Восени плануємо просити додатові фінанси для дітей та дорослих із цими захворюваннями", —_ пояснює Ігор Кравцов_._

**7,8,9. ОСВІТА - ПІДТРИМАНО.**

Зі змінами, внесеними під час [засідання гуманітарної комісії](https://mpz.brovary.org/sadochok-trembita-stane-perlynkoyu-a-btsrl-brovarskoyu-bagatoprofilnoyu-likarneyu/), бюджетна ухвалила до розгляду **3 проекти по дофінансуванню базових програми по освіті:** [загальної середньої](https://brovary-rada.gov.ua/documents/27523.html), [дошкільної](https://brovary-rada.gov.ua/documents/27524.html) та [інклюзивної](https://brovary-rada.gov.ua/documents/27525.html)**.** Також очільниця управління освіти заявила, що навантаження на працівників управління високе і вони просять про додаткову штатну одиницю - заступника начальника. Депутати радили подавати відповідний проект рішення вже на цю сесію. Навантаженням та відсутністю працівників Оксана Мельник аргументувала їхню роботу із запитами на отримання інформації: чиновники відмовляються складати та надавати запитувачам подібні документи.

> Нагадаємо, невдовзі відбудеться [судове засідання](https://mpz.brovary.org/na-departament-koda-chekaye-adminsprava-ta-sud-za-nenadannya-informatsiyi-zhurnalistam-mpz/) "Маєш право знати" проти Департаменту ЖКГ КОДА щодо ненадання журналістам доступу до інформації.

**10\. "З турботою про кожного" - ПІДТРИМАНО (окрім п.1).**

Соціальний [проект щодо внесення змін та доповнень до програми “З турботою про кожного”](https://brovary-rada.gov.ua/documents/27527.html) також не викликав особливих заперечень у депутатів (окрім пункту про відшкодування **450 тис. грн**. за проїзд пільговиків "Укрзалізниці", який зняли і на попередній комісії).

В рамках розгляду цього проекта рішення виступав і депутат **Володимир Білокінь**, який є одним з перевізників, директором транспортного підприємства "Автопас К". Він звернувся до міської влади щодо відшкодування перевезення пільговиків (**600 тис грн**) та наголошував, що кошти повинні отримувати ті підприємства, які мають власні, а не орендовані авто (проте це була лише його пропозиція).

**11\. Кошти для ветеранської ГО - НЕ ПІДТРИМАНО**

Попри палку промову доповідача, проект рішення про виділення **37 тис. грн.** [Громадській організації ветеранів-будівельників](https://brovary-rada.gov.ua/documents/27528.html), бюджетна комісія (на відміну від [колег з гуманітарної комісії](https://mpz.brovary.org/sadochok-trembita-stane-perlynkoyu-a-btsrl-brovarskoyu-bagatoprofilnoyu-likarneyu/)) вирішила зняти. На думку депутатів, фінансувати окремі категорії ветеранів — нечесно по відношенню до інших. Тому вони вирішили дати доручення управлінню соцзахисту порахувати ветеранів у місті та виділити їм по 100 грн на рік.

[![](https://mpz.brovary.org/wp-content/uploads/2017/08/IMG_7179.jpg)](https://mpz.brovary.org/wp-content/uploads/2017/08/IMG_7179.jpg)

"Безболісно" і доволі швидко підтримали депутати:

- **12\.** зміни до **[Програми "Безпечне місто"](https://brovary-rada.gov.ua/documents/27529.html),**
- **13\. «[Міську програму захисту населення і територій від надзвичайних ситуацій техногенного та природного характеру, забезпечення пожежної безпеки](https://brovary-rada.gov.ua/documents/27531.html)»,** на яку виділяють **2,795 млн грн**,
- **15.** [появу **енергоменеджера** в штаті виконкому](https://brovary-rada.gov.ua/documents/26576.html) (утримався 1 депутат).

**14.** **[Зміни до фінансування Броварської редакції міськрайонного радіомовлення](https://brovary-rada.gov.ua/documents/27532.html)** підтримали 4 депутатів, 2 утрималися. (До речі, очільниця закладу **Наталя Кривобок** розказала, що радіо буде переходити з дротів на FM-діапазон).

**16.** **[Проект щодо охорони навколишнього природного середовища](https://brovary-rada.gov.ua/documents/27538.html) зняли з розгляду**, оскільки головним екологом міста **Юрієм Жимайловим** розробляється нова, комплексна програма, яка буде містити не один, а багато заходів.

**17, 18, 19. Міські програми по будівництву та реконструкції [об’єктів соціального призначення](https://brovary-rada.gov.ua/documents/27257.html), [інженерних](https://brovary-rada.gov.ua/documents/27542.html) і [вулично-шляхової мереж](https://brovary-rada.gov.ua/documents/27259.html) (ВКБ) - ПІДТРИМАНО**

Окрім питань, зазначених в проектах, депутати розпитали очільницю відділу КБ **Людмилу Павлик** щодо головних об'єктів міста, що будуються: дві школи, "Алея кохання", ДНЗ "Оленка". По "Алеї" пані Людмила розказала, що відбувся вже 3-й тендер (на перший не було достатної кількості учасників, на другому - не вистачало потрібних документів). По "Оленці" (колишня будівля БДЮТ) - 21.08 відбудеться відкриття результатів тендеру. По школах: школа на Петлюри зараз у стадії розробки робочої документації (проектант обраний без тендера, пройшли стадію "П", пройшли експертизу, тендер на проведення робіт ще буде проведено); школа на Симоненка - проект зараз проходить експертизу.

Далі депутати розглянули та підтримали:

- **20.** внесення змін до **[Програми розробки містобудівної документації](https://brovary-rada.gov.ua/documents/27539.html)** (управління містобудування і архітектури, зокрема, відмовилося від додаткових 150 тис. грн., що мали би піти на розробку детальних планів, через відсутність потреби),
- **21 і 23.** проекти щодо переліку **[переможців](https://mpz.brovary.org/sportyvni-ta-dytyachi-majdanchyky-peremogly-u-gromadskomu-byudzheti-brovariv/) у "Громадському бюджеті"** (проекти ще пройдуть експертизу, і якщо не вкладуться у рамки заявленого бюджету у 3 млн, їхне дофінансування буде виноситися на сесію) та **[технічні поправки](https://brovary-rada.gov.ua/documents/27543.html)** до положення про конкурс,
- **24-26. передачу [видатків](https://brovary-rada.gov.ua/documents/27554.html)** з бюджету міста та **[трансфертів у галузі ЗМІ районній раді](https://www.slideshare.net/DarynaMizina/ss-78678556)**, а також **[прийняття коштів від останньої на окремі витрати](https://brovary-rada.gov.ua/documents/27552.html),**

а також:

- неанонсовану, але вже розглянуту на комунальній комісії **[Програму прийняття безхазяйного майна в комунальну власність](https://brovary-rada.gov.ua/documents/27510.html),**
- рішення вислухати сумнозвісного чиновника з відділу державного земельного кадастру **Бориса Лоїка.**

**22**. Затвердження [Програми соціально-економічного та культурного розвитку](https://brovary-rada.gov.ua/documents/27546.html) **відтермінували**, оскільки під час засідання в розрахунках помітили помилку: зокрема, не знайшли куди і звідки йдуть 7 млн грн.

![](https://mpz.brovary.org/wp-content/uploads/2017/08/IMG_7180.jpg)

Насамкінець комісією було розглянуто два питання щодо бюджету міста: **27.** **звіт про виконання бюджету  за І півріччя 2017 року,** а також **28**. **внесення змін  до рішення  Броварської міської ради «Про  бюджет міста на 2017 рік» та додатків  1, 2, 3, 5, 6, 7.** До 15 серпня, коли має відбуватися чергова 31-ша сесія БМР, іще заплановані зміни у розрахунках. Начальниця фінансового управління **Наталя Постернак** повідомила про це членів комісії та пообіцяла якомога швидше надати їм повний звіт щодо витрат із міського бюджету.

**Інформація про виконання бюджету за І півріччя 2017**

\[slideshare id=78680070&doc=random-170808225214&type=d\]

Про деякі зміни пані Постернак заявила "з голосу": це **600 тис грн** на Центр первинної допомоги (головний лікар Ігор Кравцов) на розробку програмного забезпечення для впровадження електронної картки пацієнта та **1,1249 млн грн** державної субвенції на освітні потреби.

Пан Кравцов зі свого боку розповів про впровадження проекту електронізації: кошти, виділені "первинці", одразу не були витрачені, мовляв, чекали, може держава запровадить та профінансує щось своє, але потім чекати було вже нікуди, тому почали працювати. Але вирішили співпрацювати не з [тією компанією, яка попередньо презентувала проект "І-Бровари"](https://mpz.brovary.org/elektronna-systema-dlya-brovariv-za-13-miljoniv-shho-vyrishat-deputaty/), а обрали компанію, погоджену з МОЗ. Проте іще пан Кравцов "порадував" депутатів тим, що комп'ютери, закуплені для роботи в амбулаторіях, наразі не працюють, бо до них немає ключів. _"Коли ми проводили тендери на закупівлю, нам же ніхто не підказав, що треба сертифіковані віндовські ключі, і ми не виставили це в умовах,_ \- сказав медик. - _Нам продали комп'ютери без них. Зараз за рахунок того, що ми зекономили кошти на бензині, ми вирішуємо це питання"._

Ще в рамках засідання головлікар "первинки" Ігор Кравцов та секретар міськради Петро Бабич розповіли депутатам про пропозиції перебудувати "барак" біля будівлі податкової під нову амбулаторію, а зверху запланувати житло для лікарів. Таким чином, місто зможе залучати трудові резерви в медицину.

**Фото - авторки**
