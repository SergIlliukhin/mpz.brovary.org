---
title: "У Броварах ліквідували сектор боротьби з незаконним обігом наркотиків. Активісти б'ють на сполох!"
date: 2015-06-19
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "bnon"
  - "militsiya"
  - "narkotyky"
  - "novini"
  - "skorochennya"
coverImage: "wp-content/uploads/2015/06/640x429.jpg"
---

**Нещодавно у Броварах ліквідували сектор, який виявляв і розкривав злочини, пов'язані з незаконним обігом наркотиків. Результативність його роботи була в середньому краща за результативність роботи інших аналогічних відділів по Київській області. До того ж, у Броварах росте тенденція до збільшення кількості наркопритонів та осіб, які вживають наркотики. Про це на своєму сайті [повідомляють](http://nk.mybrovary.com/navishho-u-brovarah-likviduvali-viddil-po-borotbi-z-nezakonnim-obigom-narkotikiv/) активісти ГО "Бровраський народний контроль".**

Сектор боротьби з незаконним обігом наркотиків (БНОН) в Броварському міському відділі скоротив начальник ГУ МВС України в Київській області **Вадим Троян** наказом № 412 від 8 квітня 2015 року. Підрозділ складався з 6-ти співробітників, які працювали у Броварах та Броварському районі. На цих територіях постійно виявляють і розкривають злочини, пов'язані з незаконним обігом наркотиків, - зазначають активісти.

У "Народному контролі" наводять статистику: протягом першого кварталу 2015 року розкрили **80%** таких злочинів (**44** із **55**), в той час як по області цей показник складає **67,2%**.

[![Foto-1](https://mpz.brovary.org/wp-content/uploads/2015/06/Foto-1.jpg)](https://mpz.brovary.org/wp-content/uploads/2015/06/Foto-1.jpg)

За статтею 309 Кримінального кодексу України працівники відділу зафіксували **26** злочинів, з яких розкрили **24**. За статтею 307 ККУ (без мети збуту) — зафіксували **25** злочинів, з яких розкрили **19**.

[![Foto-2](https://mpz.brovary.org/wp-content/uploads/2015/06/Foto-2.jpg)](https://mpz.brovary.org/wp-content/uploads/2015/06/Foto-2.jpg)

Для порівняння, на території оперативного обслуговування Білоцерківського міського відділку за звітний період зареєстрували – **10**, а в Києво-Святошинському районному відділенні — всього **4**, — кажуть активісти.

В "Народному контролі" зазначають, що у Броварах збільшується тенденція до росту наркопритонів та осіб, які розповсюджують наркотичні засоби. Активісти пов'язують це із переселенням значної кількості людей зі східних регіонів України, а також із проживанням осіб ромської національності у нашому місті. Представники організації вказують, що у 2015 році затримали **3** злочинні групи осіб, які виготовляли та збували наркотичні речовини.

"Народний контроль" констатує, що на сьогодні можливе проведення лише поверхової роботи працівниками міліції. Злочини, пов'язані з наркотиками, мають вузьку направленість і потребують значних як практичних, так і методичних навичок і знань. В організації прогнозують, що наявна ситуація може призвести до негативних наслідків. На думку активістів, це, можливо, один із випадків, коли громадськості потрібно бити на сполох ще до настання катастрофічної ситуації у місті.

\[quote\]

ГО «Народний контроль» загалом критично ставиться до роботи міської міліції, але, у даному випадку, ми підтримуємо думку начальника Броварського міського відділу міліції Миколи Клименко, який вважає недоцільним прийняття такого різкого та кардинального рішення щодо ліквідації цілого сектору, навіть, у рамках реформування МВС.

Не дивлячись навіть на функціонування відділу БНОН злочини наркотичної сфери фіксувались, тепер же ситуація може призвести до збільшення злочинів даного виду та розповсюдження наркотичних засобів на території оперативного обслуговування Броварського МВ.

Хочеться помилятись, та ця ситуація може призвести до негативних наслідків, і, можливо, це один з випадків, коли громадськості потрібно бити на сполох ще до настання катастрофічної ситуації у місті?\[/quote\]

Нагадаємо, що ліквідація відділу боротьби із незаконним обігом наркотиків стала лише однією із причин збурення громадськості. Нещодавно начальник Броварського міського відділу міліції **Микола Клименко** [повідомив](https://mpz.brovary.org/u-militsiyi-poyasnyly-chomu-ne-vyrishuyetsya-problema-rozpyttya-alkogolyu-ta-kurinnya-v-gromadskyh-mistsyah/), що у правоохоронців відсутні бланки протоколів про адміністративні правопорушення. Також очільник міліції зауважив на нестачі кадрів загалом. З його слів, це вже не перше скорочення чисельності лав відділку.

**Інфографіка: "[Народний контроль](http://nk.mybrovary.com/navishho-u-brovarah-likviduvali-viddil-po-borotbi-z-nezakonnim-obigom-narkotikiv/)", фото: [ЦензорНет](https://censor.net.ua/photo_news/248085/selyane_pomogli_veselym_militsioneram_razobratsya_s_dvumya_gektarami_konopli_foto)**
