---
title: "Продукція \"Рошену\" у броварських супермаркетах досі не \"українізувалась\""
date: 2013-06-25
author: 
  username: "trydence"
  display_name: "Дмитро Карпій"
categories: 
  - "kolonka-avtora"
tags: 
  - "zrosiyshhennya"
  - "mova"
  - "monitoring"
  - "poposhenko"
  - "produktsiya"
  - "rosiyizatsiya"
  - "roshen"
  - "rusifikatsiyi"
  - "ukrayinska"
  - "shokolad"
coverImage: "wp-content/uploads/2013/06/Zagalom.png"
---

[![Загалом](https://mpz.brovary.org/wp-content/uploads/2013/06/Zagalom.png)](https://mpz.brovary.org/wp-content/uploads/2013/06/Zagalom.png)**На початку червня 2013 року активісти громадянського руху «Відсіч» у рамках всеукраїнської кампанії [промоніторили мови пакувань продукції «Рошен» у Броварах](https://mpz.brovary.org/vidsich-prodovzhuye-monitoriti-movnu-situatsiyu-u-markuvanni-tovariv/). Незважаючи на обіцянки власника корпорації Петра Порошенка, на майже половині продукції, в тому числі виготовленої протягом останніх місяців, досі застосовується не українська мова. Дані червневих моніторингів суттєво відрізняються від березневих та квітневих досліджень у Києві, Львові та на Донеччині. Однак той факт, що нові обгортки для внутрішнього ринку України досі, після півроку проведення кампанії, виходять російською насторожує.**

У Броварах активісти відвідали супермаркети найпоширеніших та найпопулярніших компаній – «Форум», «Перекресток», «Мегамаркет», «АТБ», а також невеликий магазин «Продукти цілодобово+» на вул. Лагунової.

Мова продукції визначалась за головними найбільшими написами на пакуванні. Причому написи українською та російською або українською та латиницею на одному товарі зараховувались до україномовної продукції, а російською та латиницею – до російськомовної. До категорії «двомовних» потрапили вироби однакової продукції, але з різним мовами на різних пакуваннях. Слід зазначити, що зазвичай солодощі, виготовлені пізніше, мали україномовну обгортку, а ті, що старші, - російськомовну.

Однак, загалом дуже багато продукції у російськомовному пакуванні, виготовленої вже у березні-квітні цього року.

[![2013-06-06 20.18.43](https://mpz.brovary.org/wp-content/uploads/2013/06/2013-06-06-20.18.43.jpg)](https://mpz.brovary.org/wp-content/uploads/2013/06/2013-06-06-20.18.43.jpg)

[![2013-06-06 20.18.38](https://mpz.brovary.org/wp-content/uploads/2013/06/2013-06-06-20.18.38.jpg)](https://mpz.brovary.org/wp-content/uploads/2013/06/2013-06-06-20.18.38.jpg)

**За магазинами**

У супермаркеті «Мегамаркет», що у Терміналі, було виявлено найбільшу кількість видів продукції «Рошен» - 125 одиниць. Водночас, тут найменша кількість обгорток (у відносному розумінні) українською у Броварах – 44% проти 38% російською. Однак, у Мегамаркеті найбільше продукції з різномовними обгортками – 6% укр./рос. та 2% рос./лат.

Найбільше україномовної продукції зафіксовано у супермаркетах мережі «АТБ» - 63%. Російськомовної – всього 25%. Однак, у магазинах і найменша кількість одиниць товарів марки «Рошен» – 52 шт.

У магазинах «Форум» і «Фора» відповідно по 50% та 56% україномовної продукції проти відповідно 41% та 31% російськомовної та 9% і 12% латиницею.

Магазин «Продукти цілодобово +» був промоніторений в якості експерименту. Загалом, у ньому мало продукції «Рошену» - 61 од., зокрема повністю відсутні нефасовані цукерки та шоколадки. Україномовної та російськомовної продукції майже порівну – відповідно 48% проти 49%. Решта 3% - латиницею.

**За продукцією**

Загалом, порівнявши дані за продукцією, складається враження про позитивну тенденцію. Торти, як і були раніше, лишаються на 100% україномовними. А рулети та бісквіти, які майже на 100% були російськомовними, наразі поступово українізуються, що видно зокрема за результатами моніторингу у Броварах.

Продукцію ми умовно поділили на п’ять видів: шоколадки, шоколадні цукерки у коробках, фасовані цукерки у пакетах, нефасовані цукерки на вагу та інше (печиво, вафлі, торти…).

Асортимент продукції у різних магазинах сильно різнився, ймовірно саме через це вийшли дуже неподібні результати. Однак, важко не помітити, що найбільше україномовної продукції з-поміж наших умовних категорій серед шоколадок – 58%. У магазинах «Фора» таких видів найбільше – цілих 77%. Не відстають і фасовані цукерки та «інше» - по 56%.

Водночас, найменше україномовної продукції серед цукерок у коробках та нефасованих цукерок – по 36% та 39% відповідно. Однак, у «АТБ» цілих 70% цукерок у коробах – україномовні.

Слід зауважити, що якщо для цукерок у коробках альтернативою є використання переважно російськомовного пакування (53% рос. та 8% латин.), то для нефасованих такими є переважно обгортки з назвами латиницею (26% рос. та 35% латин.)

**Загальні дані**

Загалом по Броварах станом на 10 червня маємо таку картину:

- 52% - українською;
- 36% - російською;
- 10% - латиницею (англійська та інші мови);
- 2% - пакування однієї продукції різними мовами.

[![Загалом](https://mpz.brovary.org/wp-content/uploads/2013/06/Zagalom.png)](https://mpz.brovary.org/wp-content/uploads/2013/06/Zagalom.png)

Це – перший  такий моніторинг у Броварах. Його результати приблизно однакові з даними моніторингу, проведеного в інших містах України в кінці травня. Зокрема у Києві станом на 18-19 травня маємо такі цифри:

[![Київ 220513](https://mpz.brovary.org/wp-content/uploads/2013/06/Kiyiv-220513.jpg)](https://mpz.brovary.org/wp-content/uploads/2013/06/Kiyiv-220513.jpg)

Раніше дослідження також відбувалися у Києві, Львові та на Донеччині. Результати між містами були приблизно однаковими. З того часу можна побачити динаміну на повільне зростання кількості україномовної продукції. Ось така динаміка на прикладі Києва:

[![Динаміка](https://mpz.brovary.org/wp-content/uploads/2013/06/Dinamika.png)](https://mpz.brovary.org/wp-content/uploads/2013/06/Dinamika.png)

Нагадаємо, що активісти ГР «Відсіч» у листопаді минулого року помітили тенденції щодо зросійщення продукції «Рошен», власник якої, Петро Порошенко, неодноразово декларував своє прагнення захищати українську мову. У кінці місяця Порошенко пообіцяв українізувати продукцію для внутрішнього ринку. Внаслідок цього Відсіч [призупинила](https://maidanua.org/2012/11/vidsich-tymchasovo-pryzupynyaje-kampaniyu-proty-rosijskomovnoji-upakovky-produktsiji-roshen/) всеукраїнську кампанію проти Порошенка, однак пообіцяла моніторити ситуацію.

Як бачимо, за цілих півроку становище змінилося дуже [несуттєво](https://maidanua.org/2013/05/poroshenko-tak-i-ne-ukrajinizuvav-roshen/). Порошенко та представники «Рошену» стали ігнорувати спроби з ними зв’язатися. Відповіді на те, чому обіцянки не виконуються, ми так і не отримали. 15 травня активісти за допомогою [театралізованого дійства](https://maidanua.org/2013/05/batkivschynu-svobodu-ta-udar-zaklykaly-ne-vysuvaty-poroshenka-na-mera-kyjeva/) вручили «Батьківщині», «Свободі» та УДАРу [звернення](https://maidanua.org/2013/05/zvernennya-hromadyanskoho-ruhu-vidsich-do-politychnoji-opozytsiji/) із закликом не обирати Порошенка єдиним кандидатом у мери Києва від опозиції, після чого раптово українізувалася продукція у фірмових магазинах «Рошен».

> _Ми й надалі слідкуємо за ситуацією та сподіваємося на краще!_
