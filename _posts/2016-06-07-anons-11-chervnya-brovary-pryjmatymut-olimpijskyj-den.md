---
title: "«Олімпійський день»: 11 червня у Броварах відбудуться спортивні змагання. ОНОВЛЕНО"
date: 2016-06-07
author: 
  username: "pravoZnaty"
  display_name: "Маєш право знати"
categories: 
  - "announce"
  - "novyny"
tags: 
  - "anons"
  - "brovary"
  - "zmagannya"
  - "molod"
  - "novini"
  - "nok"
  - "olimpijski-igry"
  - "sport"
---

**Найближчої суботи Бровари проведуть щорічні обласні змагання в рамках «Олімпійського дня». Участь у заході зможуть узяти як професійні спортсмени, так і звичайні громадяни. Про це «Маєш право знати» розповів заступник начальника відділу молоді та спорту Броварської міської ради Михайло Доценко.**

Чиновник зазначив, що урочисте відкриття «Олімпійського дня» відбудеться о **12:00** на центральній площі міста. А вже о **12:30 – 12:45** розпочнуться змагання. Триватимуть вони орієнтовно до **15:00 – 16:00**. У програмі чоловік анонсує чимало заходів: легку атлетику, футбол, стрітбол, пауерліфтинг, шахи тощо.

Змагання з легкої атлетики відбуватимуться по бульвару Незалежності, від вулиці Гагаріна до вулиці Короленка. Більшість інших заходів проведуть на майдані Свободи, - повідомляє Михайло Доценко.

Участь зможуть узяти і люди з обмеженими можливостями. Для них анонсували забіг на 250 м. Окремий конкурс влаштують і для дітей. Малеча від 7 до 9 років отримає нагоду «позмагатися» за найкращий малюнок на асфальті.

Заступник броварського керівника відділу молоді та спорту зазначає, що на «Олімпійський день» у Броварах приїдуть команди з відповідних міст і районів Київської області. Водночас, зареєструватися і позмагатися нададуть можливість і «людям з вулиці». Але вони будуть зобов’язані письмово засвідчити, що за стан свого здоров’я відповідальність несуть самостійно.

Як зазначив Михайло Доценко, подію організовує відділення Національного олімпійського комітету України у Київській області спільно із міським відділом молоді та спорту. Минулого року такий спортивний захід приймали в Ірпені, цьогоріч справу доручили Броварам.

**UPD.** Пізніше на сайті Броварської міської ради [з'явився](http://www.brovary.kiev.ua/shanovn%D1%96-brovarchani-ta-gost%D1%96-m%D1%96sta-0) деталізований графік змагань і карта місць проведення.
