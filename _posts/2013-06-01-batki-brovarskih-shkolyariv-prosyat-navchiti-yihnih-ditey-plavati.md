---
title: "Батьки броварських школярів просять навчити їхніх дітей плавати"
date: 2013-06-01
tags: 
  - "baseyn"
  - "baseyn-dityam"
  - "vibir-redaktsiyi"
  - "zbir-pidpisiv"
  - "kp-orts"
  - "novini"
  - "onyshhenko"
  - "tisk-gromadi"
---

**[![Басейн підписи_0](https://mpz.brovary.org/wp-content/uploads/2013/02/Baseyn-pidpisi_0.jpg)](https://mpz.brovary.org/wp-content/uploads/2013/02/Baseyn-pidpisi_0.jpg)Вчора активісти громадської ініціативи "Басейн - дітям!" передали начальнику Управління освіти, науки та молоді Володимиру Онищенку та броварському міському голові Ігорю Сапожку [колективне звернення](https://mpz.brovary.org/initsiativa-baseyn-dityam-zbiraye-pidpisi-za-bezkoshtovni-uroki-plavannya-dlya-shkolyariv/) від броварчан, чиї діти навчаються у міських школах, з проханням передбачити у шкільних програмах заняття з плавання. Збір підписів батьків учнів броварських шкіл тривав 10 днів - з 21 по 31 травня. За цей час активістам вдалось залучитись підтримкою майже 400 броварчан.**

Потреба у зверненні до очільників міста та управління освіти виникла через те, що, [як з'ясувалось](https://mpz.brovary.org/initsiativa-baseyn-dityam-zbiraye-pidpisi-za-bezkoshtovni-uroki-plavannya-dlya-shkolyariv/), уже тривалий час броварські школярі, які де юре мають право безкоштовно відвідувати басейн КП "Оздоровчо-реабілітаційний центр" (колишній басейн 9 школи) під час уроків фізкультури, де факто не можуть цим правом скористатись, оскільки... уроків плавання не передбачено навчальними планами шкіл. Відповідно, щоб усунути цю недоречність та забезпечити юних броварчан можливістю вчитись плавати у міському басейні, і було написане звернення, під яким було проведено збір підписів.

[![Звернення подане до Онищенка](https://mpz.brovary.org/wp-content/uploads/2013/06/Zvernennya-podane-do-Onishhenka.jpg)](https://mpz.brovary.org/wp-content/uploads/2013/06/Zvernennya-podane-do-Onishhenka.jpg)[![Звернення подане до Сапожка](https://mpz.brovary.org/wp-content/uploads/2013/06/Zvernennya-podane-do-Sapozhka.jpg)](https://mpz.brovary.org/wp-content/uploads/2013/06/Zvernennya-podane-do-Sapozhka.jpg)

При цьому активісти сподіваються, що завдяки цій публічній кампанії вдасться домогтись, щоб уроки плаванння почали проводити уже з вересня, тобто з початку нового навчального року. Окрім підтримки батьків, ще одним аргументом на свою користь вони вважають ініціативу Міністра освіти та культури Дмитра Табачника, який заявив про необхідність запровадження загальнообов'язковоого уроку плавання по всіх школах країни. "_Враховуючи, що наше місто, на відміну від багатьох інших, має матеріальну базу для проведення таких уроків, ми маємо можливість продемонструвати відмінне виконання ініціативи очільника української освіти_", - сказано у зверненні до Онищенка та Сапожка.

[![Басейн КП ОРЦ 2](https://mpz.brovary.org/wp-content/uploads/2013/05/Baseyn-KP-ORTS-2.jpg)](https://mpz.brovary.org/wp-content/uploads/2013/05/Baseyn-KP-ORTS-2.jpg)

Нагадаємо, громадська ініціатива «**Басейн – дітям!**» виникла у лютому 2013 року, коли броварська влада з подачі директорки КП «Оздоровчо-реабілітаційний центр» Людмили Жеребцової [пробувала позбавити](https://mpz.brovary.org/deputati-planuyut-ostatochno-zabrati-baseyn-u-shkolyariv/) школярів права відвідувати басейн безкоштовно: зі статуту комунального підприємтсва хотіли викреслити пункт 3.1.1,  згідно з яким уроки плавання для учнів шкіл, передбачені шкільною програмою, мають проводитись безкоштовно. Відповідне рішення навіть було винесене на сесію, проте під тиском громадськості та ЗМІ [його було знято з розгляду](https://mpz.brovary.org/deputati-ne-riziknuli-zabrati-baseyn-u-brovarchan/).

[![Басейн підписи_3](https://mpz.brovary.org/wp-content/uploads/2013/02/Baseyn-pidpisi_3.jpg)](https://mpz.brovary.org/wp-content/uploads/2013/02/Baseyn-pidpisi_3.jpg)
