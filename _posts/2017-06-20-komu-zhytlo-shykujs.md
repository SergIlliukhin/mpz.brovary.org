---
title: "Кому житло? Шикуйсь!"
date: 2017-06-20
author: 
  username: "nikitchina"
  display_name: "Ірина Нікітчина"
categories: 
  - "kolonka-avtora"
tags: 
  - "alyans-novobud"
  - "budivnitstvo"
  - "ditsadok"
  - "dytyachyj-sadochok"
coverImage: "wp-content/uploads/2017/06/15139702_10205739990739338_1046089056_n.jpg"
---

**Близько 3200 м2 загальної площі житла - еквівалент втрати дитячого садочку на 220 місць.**

 

Вже вдруге на розсуд земельної комісії виноситься питання поновлення Договору оренди земельної ділянки, укладений між Броварською міською радою та товариством з обмеженою відповідальністю Міжрегіональний торгово-діловий комплекс «Будівельне місто», право оренди зареєстроване у Державному реєстрі прав 17.01.2014року за №4313251, на земельну ділянку площею 5,0000га, з них 0,4209га – землі обмеженого використання – інженерний коридор мереж комунікацій, для будівництва багатоквартирної  житлової забудови – землі житлової забудови, на території 3-го мікрорайону IV житлового району терміном до 25.04.2022 року. Кадастровий номер земельної ділянки 3210600000:00:063:2347.

Проект рішення, запропонованований на розгляд сессії БМР 22 червня 2017 року: [https://brovary-rada.gov.ua/documents/27319.html](https://brovary-rada.gov.ua/documents/27319.html).

Це сумнозвісна ділянка, на якій ТОВ «Альянс Новобуд» мав звести власним коштом дитячий садочок на 220 місць, однак не збудував, а замість цього самовільно майже добудував дві 25-поверхівки.

> Читайте докладніше про цю ситуацію блоги: [ЧИ БУТИ ЩЕ ОДНОМУ САДОЧКУ У ЛІСОВОМУ КВАРТАЛІ](https://mpz.brovary.org/chy-buty-shhe-odnomu-sadochku-u-lisovomu-kvartali/) та [Міська влада покриває викрадення дитячого садочку](https://mpz.brovary.org/miska-vlada-prykryvaye-vykradennya-dytyachogo-sadochku/).

ДАБІ робить вигляд, що нічого не сталося, мер міста І.В.Сапожко теж закриває очі, секретар міської ради Бабич П.І. загладжує всі гострі кути. Ба, а що вдієш? Не зносити ж? Місто ж втрачає кошти за оренду… А чи всі втрати підраховані? І чи не педалюється подовження Договору, щоби не встигли підрахувати та виставити додаткові інвестиційні зобов’язання?

Подовження Договору оренди потрібно для поновлення Договору суборенди ТОВ «Альянс Новобуд», дозволеного рішенням Броварської міської ради № 1098-40-06  від 28.11.2013. Строк суборенди не може перевищувати строку, визначеного договором оренди земельної ділянки, тобто ТОВ «Альянс Новобуд» не може зараз набути права власності на збудоване житло, і у міської ради є важелі впливу.

Чи насправді немає чого вдіяти? Простий розрахунок дає підстави вимагати від забудовника ТОВ «Альянс Новобуд» в якості компенсації за заподіяне самочинне будівництво приблизно 3200 кв.м загальної площі житла для людей, що знаходяться в черзі на соціальне житло.

Наводжу орієнтовний розрахунок за даними Мінрегіонбуду ([http://www.minregion.gov.ua/wp-content/uploads/2017/02/7-15-868-1.pdf](http://www.minregion.gov.ua/wp-content/uploads/2017/02/7-15-868-1.pdf)  та [http://www.minregion.gov.ua/wp-content/uploads/2017/02/14.pdf](http://www.minregion.gov.ua/wp-content/uploads/2017/02/14.pdf)), та комерційної вартості землі, згідно приватних оголошень на продаж земельних ділянок у Броварах. 

1. Опосередкована вартість дитячого садочку 220 місць х 108 841 = 23 945 020 грн. (Для порівняння оголошена ТОВ «Альянс Новобуд» вартість дитячого садочку “Казка” на 120 місць - 20 млн.грн.)
2. Вартість 100м2 земельної ділянки в Броварах під індивідуальне житлове будівництво - орієнтовно 78 000 грн.
3. Вартість земельної ділянки для дитячого садочку на 220 місць мінімальної площі 8800 м2/100 х 78000 = 6 864 000 грн.
4. Опосередкована вартість спорудження загальної площі житла в Київській області 9632 грн/м2
5. Еквівалент втрати дитячої дошкільної установи на 220 місць та землі під нею орієнтовно становить: ( 23 945 020 + 6 864 000) / 9 632 = 3198, 60 м2 загальної площі житла.

_За Договором про реалізацію проекту будівництва житлової забудови території 3-го мікрорайону IV житлового району, ТОВ «Альянс Новобуд» має передати в комунальну власність територіальної громади м.Бровари житлові приміщення загальною площею 5540 м2.  На сьогоднішній день надано  до 50%, про решту поки чути не доводиться._

_Вилучення  додаткових 3200 м2 - це один з варіантів вирішення питання, краще - отримати з забудовника кошти на будівництво дитячого садочку._
