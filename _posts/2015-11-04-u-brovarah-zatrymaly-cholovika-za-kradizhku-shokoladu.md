---
title: "У Броварах затримали чоловіка за крадіжку шоколаду"
date: 2015-11-04
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "brovary"
  - "kradizhka"
  - "militsiya"
  - "novini"
---

**У Броварах затримали чоловіка, який вкрав зі складу, де працював, солодощів на суму понад 1200 грн, [повідомляє](http://www.mvs.gov.ua/mvs/control/kyivska/uk/publish/article/181977) Броварський МВ ГУМВС України в Київській області на офіційному сайті. За крадіжку зловмиснику може загрожувати як штраф (850-1700 грн), так і позбавлення волі до 3 років.**

> До чергової частини Броварського міськвідділу міліції надійшло повідомлення від начальника одного з місцевих складських приміщень, що при проведенні обліку товарів виявлено недостачу солодощів.
> 
> Під час проведення першочергових оперативних заходів місцевий дільничний за «гарячими слідами» встановив та затримав зловмисника. Ним виявився раніше судимий 31-річний робітник цієї ж організації.
> 
> Підозрюваний не став заперечувати свою причетність до скоєного злочину та розповів, що тривалий період часу непомітно викрадав солодощі зі складу. Наразі правоохоронці затримали крадія, а шоколад повернули власнику.
> 
> За даним фактом слідчим відділом Броварського міськвідділу міліції відкрито кримінальне провадження за ч.1 с.185 (крадіжка) Кримінального кодексу України. Санкція статті передбачає покарання у вигляді штрафу від п’ятдесяти до ста неоподатковуваних мінімумів доходів громадян або громадських робіт на строк від вісімдесяти до двохсот сорока годин, або виправних робіт на строк до двох років, або арешту на строк до шести місяців, або позбавлення волі на строк до трьох років. Досудове розслідування триває.
