---
title: "На Симоненка заплановано побудувати 4 будинки - броварчани вимагають залишити там ліс - ФОТО"
date: 2015-12-13
author: 
  username: "tatuuum"
  display_name: "Тетяна Панкратьєва"
categories: 
  - "brovary"
  - "novyny"
tags: 
  - "alyans-novobud"
  - "brovary"
  - "budivnitstvo"
  - "vibir-redaktsiyi"
  - "virubka-derev"
  - "zrizannya-derev"
  - "novini"
  - "simonenka"
coverImage: "wp-content/uploads/2015/12/skver-symonenka-20.jpg"
---

**Бажання зробити з Броварів Троєщину щоразу натикається на нерозуміння місцевих мешканців: якщо влада міста бачить в будівництві нових районів позитив, то містяни його вбачають не завжди. Типова зрадоперемога: місто росте, з'являються нові красиві будинки та сучасна інфраструктура - у той же час інфраструктури замало для нових мешканців, а місто позбувається зелених зон: там під будинок, тут під дорогу, майданчик чи МАФ. Так, незважаючи на протест громадськості, в цьому році було знищено [зелену зону](https://mpz.brovary.org/na-vulitsi-kiyivskiy-zrizali-shhe-blizko-sotni-derev-aktivisti-b-yut-na-spoloh/) вздовж вулиці Київської навпроти Терміналу: мовляв, земля там вже давно роздана і власники можуть робити, що схочуть. Схожа складається ситуація і з ліском на вулиці Симоненка. Влада то обіцяє, що ліс не чіпатимуть, потім каже, що там буде сквер, потім - що земля надана в оренду, зрештою з'ясовується, що на місці лісу зростуть нові будинки.**

Проти нового будівництва і за те, аби залишити зелену зону на Симоненка в її нинішньому обсязі, і виступають місцеві мешканці, зокрема ті, які мешкають на прилеглих вулицях Симоненка та Росяна в приватному секторі. Люди збиралися [вчора](https://mpz.brovary.org/49434-2/), 12 грудня, аби вирішити, як змусити владу прислухатися до них. На зустрічі були присутні броварські депутати та їхні помічники: Андрій Саук, Ірина Нікітчина ("ДемАльянс") та Василь Кочубей, Вадим Губенко ("Свобода").

![сквер симоненка (20)](https://mpz.brovary.org/wp-content/uploads/2015/12/skver-symonenka-20.jpg)

![сквер симоненка (6)](https://mpz.brovary.org/wp-content/uploads/2015/12/skver-symonenka-6.jpg)

_"Ще в серпні сюди приїзждали комунальні служби та вирубували дерева - ми їх тоді заскочили на гарячому. Спочатку обіцяли прибрати лише погані та кволі дерева, а замість цього вирубали здоровенні сосни, [знищили більше 90 дерев](https://mpz.brovary.org/tsogo-lita-vykonkom-nadav-dozvoly-na-zrizannya-156-derev-u-brovarah/), а ті маленькі та гнилі - так і стоять відмічені",_ - розповідає організатор протесту **Микола Васильович Ткач** та показує фотодокази.

![вирубка дерев симоненка серпень (1)](https://mpz.brovary.org/wp-content/uploads/2015/12/vyrubka-derev-symonenka-serpen-1.jpg)

![вирубка дерев симоненка серпень (2)](https://mpz.brovary.org/wp-content/uploads/2015/12/vyrubka-derev-symonenka-serpen-2.jpg)

![вирубка дерев симоненка серпень (3)](https://mpz.brovary.org/wp-content/uploads/2015/12/vyrubka-derev-symonenka-serpen-3.jpg)

_"Я мешкаю тут поряд, спостерігаю за долею цього ліска вже давно, його тут і палили, і намагалися вирубати. Я спілкувався з мером з цього приводу: він каже, що земля тут роздана ще в 2006 році за часів його попередника - Антоненка. Показував документи, за якими тут мав би бути сквер, обіцяв, що зрубають лише старі чи негодящі дерева",_ - продовжує Микола Васильович.

![сквер симоненка (18)](https://mpz.brovary.org/wp-content/uploads/2015/12/skver-symonenka-18.jpg)

\[caption id="attachment\_49458" align="aligncenter" width="600"\]![сквер симоненка (16)](https://mpz.brovary.org/wp-content/uploads/2015/12/skver-symonenka-16.jpg) Тонкі відмічені дерева стоять поки незрубані\[/caption\]

_"А на цьому тижні знову активізувалися: приїхали машини і стали тут бурити скважини. Бурять на 30 метрів - такі дослідження проводяться перед початком будівництва, ми вже таке бачили, коли будували, скажімо, паркінг біля будинків по Чорновола. І тепер, значить, з'ясовується, що тут замість лісу будуть нові будинки. Як же так: перед виборами мер обіцяв: буде сквер, а тепер - будинки!"_ - обурюється пан Ткач.

![сквер симоненка (21)](https://mpz.brovary.org/wp-content/uploads/2015/12/skver-symonenka-21.jpg)

\[caption id="attachment\_49443" align="aligncenter" width="600"\]![сквер симоненка (1)](https://mpz.brovary.org/wp-content/uploads/2015/12/skver-symonenka-1.jpg) Тут бурила машина: на місці залишився пісок. Таких "кротових нір" по ліску багато\[/caption\]

_"Вчора я був у Рибакової_ (головний архітектор Броварів - прим.авт.)_,_ - розповідає ще один місцевий мешканець **Сергій**, - _її саму не застав, але бачив документи, там намальовано 4 "свічки" на цьому місці, а під сквер залишається з гулькін ніс!"_

![сквер симоненка (4)](https://mpz.brovary.org/wp-content/uploads/2015/12/skver-symonenka-4.jpg)

_"Не треба нам лапшу на вуха вішать",_ - каже один з протестуючих та тримає в руці останній випуск провладної газети "Громадський ревізор" та вирізки з минулих номерів. - _"Ось вони тут пишуть, який "Альянс Новобуд"_ (забудовник цього мікрорайону - прим.авт.) _білий і пухнастий, піклується про нас, сквер нам тут побудує, а натомість що виходить? Дві третини ліску вирубають під будівництво, натикають будинків, а на сквер залишать дві сосни? Ганьба!"_

![сквер симоненка (2)](https://mpz.brovary.org/wp-content/uploads/2015/12/skver-symonenka-2.jpg)

![сквер симоненка (3)](https://mpz.brovary.org/wp-content/uploads/2015/12/skver-symonenka-3.jpg)

Обурені мешканці вважають, що нормативи забудови не дотримані і публічно заявляють, що не згодні з будівництвом і бажають залишити ліс там, де він росте.

Перевищення нормативів підтверджує **Ірина Нікітчина**, помічник депутата (пані Ірина кандидувалася у нещодавньому [неформальному конкурсі](https://mpz.brovary.org/predstavlennya-potentsijnyh-zastupnykiv-mera-tehnichni-kandydaty-gosti-z-kyyeva-ta-tskuvannya-zmi-chastyna-2/) на першого заступника міського голови, також вона має шанси зайняти крісло головного архітектора міста): _"Щільність населення повинна бути максимум 450 людини на 1 гектар, а тут 1300! Місто вже завинило мешканцям ЖК "Зелений квартал" декілька га недоотриманого благоустрою, там могли б бути дитячі майданчики абощо"._

![сквер симоненка (8)](https://mpz.brovary.org/wp-content/uploads/2015/12/skver-symonenka-8.jpg)

\[caption id="attachment\_49453" align="aligncenter" width="600"\]![сквер симоненка (11)](https://mpz.brovary.org/wp-content/uploads/2015/12/skver-symonenka-11.jpg) Місцеві розповідають, що під зеленим газоном (ЖК "Зелений квартал") товстий шар сміття\[/caption\]

![12346509_1489317428042270_2382909544015115052_n](https://mpz.brovary.org/wp-content/uploads/2015/12/12346509_1489317428042270_2382909544015115052_n.jpg)

_"Треба перевірити, хто має право на цю землю",_ - каже пані Ірина та додає: _"[Зміни в план](https://docs.brovary.org/p6441/20.12.2012/783-27-06) внесено в 2012 році"._ Припускають, що будуватиме нові будинки "Альянс-Новобуд", але стовідсоткової впевненості у присутніх не було, хтось говорив, що землю віддали в 2006 році, хтось - що в 2013-му, дехто стверджував, що її роздали депутатам міської ради під індивідуальну забудову.

_"Як віддали, так і заберемо, це ж наша земля, земля громади",_ - рішуче заявляють люди. - _З понеділка тут нам обіцяють вже паркан поставити - не дамо. Треба зорганізуватися, зокрема з мешканцями ЖК "Зелений квартал", адже замість "зеленого" квартал перетворюється на асфальтований. Покупали квартири тут люди з видом на ліс, так їм обяцяли, а невдовзі будуть дивитися у вікна черговій висотці"._

![сквер симоненка (9)](https://mpz.brovary.org/wp-content/uploads/2015/12/skver-symonenka-9.jpg)

![сквер симоненка (7)](https://mpz.brovary.org/wp-content/uploads/2015/12/skver-symonenka-7.jpg)

_"Я, можна сказати, вже майже голова земельної комісії,_ - каже депутат міськради **Василь Кочубей**. - _Напишіть на моє ім'я заяву, а я зроблю депутатський запит, розберуся з головним архітектором міста, ми почнемо зрушувати це питання з місця"._

![сквер симоненка (10)](https://mpz.brovary.org/wp-content/uploads/2015/12/skver-symonenka-10.jpg)

У підсумку зустрічі було зібрано контакти ініціативної групи, вирішено написати лист-заяву до депутатів та продовжувати вимагати у міської влади залишити людям ліс. Депутати зі свого боку обіцяли зробити все, що від них залежить. Активісти та мешканці були налаштовані рішуче, тож чекайте на продовження подій вже найближчим часом...

**Фото - Світлани Яцив, автора та з архіву Миколи Ткача**
