---
title: "У Броварах змінено спосіб очищення водопровідної води: замість хлору - гіпохлорит натрію"
date: 2013-10-30
author: 
  username: "Aleechka"
  display_name: "Аліна Дяченко"
tags: 
  - "brovariteplovodoenergiya"
  - "brovarska-miska-rada"
  - "vibir-redaktsiyi"
  - "vodopostachannya"
  - "gipohlorit-natriyu"
  - "kp-brovariteplovodoenergiya"
  - "novini"
  - "teplovodoenergiya"
coverImage: "wp-content/uploads/2013/10/Ochistka-vodi.jpg"
---

**[![Гіпохлорит](https://mpz.brovary.org/wp-content/uploads/2013/10/Gipohlorit.png)](https://mpz.brovary.org/wp-content/uploads/2013/10/Gipohlorit.png)У нашому місті змінено технологію знезараження питної води: замість використання хлору у в міській водомережі застосовуватимуть гіпохлорит натрію. Про це йдеться у [повідомленні](http://brovary-rada.gov.ua/zam%D1%96st-khloru-g%D1%96pokhlorit-natr%D1%96yu), опублікованому на офіційному веб-сайті Броварської міської ради від 25 жовтня.**

За словами чиновників, очищення води гіпохлоритом натрію замість хлору має наступні переваги: безпечне зберігання і транспортування, простота дозування, тривалий ефект дезинфекції, відсутність виникнення загрози техногенної аварії та виключення негативного впливу на здоров’я  мешканців міста.

Причину переходу на нову технологію пояснюють тим, що через використання хлору для знезараження води КП «Броваритепловодоенергія» було єдиним у місті підприємством, яке належало до розряду техногенно-небезпечних. Після переходу КП на новітні технології таких підприємств у місті більше немає, - запевняє влада.

На підприємстві переобладнали систему знезараження води і наразі вона вже функціонує. Дозування гіпохлоритом відбувається автоматично, ведеться цілодобовий щогодинний контроль.

Про те, скільки коштувало це технологічне нововведення та за чий кошт воно було здійснене, у повідомленні нічого не сказано. Не повідомляють посадовці й того, як новий спосіб вплине на тариф з водопостачання, наскільки він здешевив чи здорожчив цей процес. Для прикладу, на сайті херсонських комунальників, які рік тому також перейшли на знезараження гіпохлоритом натрію, зазначено, що фінансування нового методу очистки води склало 452,978 тис. грн. [Повідомлення](http://www.water.ks.ua/index.php/news/387-2012-10-10-08-46-45.html) на херсонському сайті також містить чимало довідкової інформації та презентацію, у якій розписано витрати на проект та перелічено його переваги. Однак броварська влада вирішила у такі "зайві подробиці" не вдаватись та використала у своєму оголошенні лише... два абзаци з тексту херсонців і заголовок.

[![Бровари гіпохлорит](https://mpz.brovary.org/wp-content/uploads/2013/10/Brovari-gipohlorit.jpg)](https://mpz.brovary.org/wp-content/uploads/2013/10/Brovari-gipohlorit.jpg)

[![Херсон водоканал](https://mpz.brovary.org/wp-content/uploads/2013/10/Herson-vodokanal.jpg)](https://mpz.brovary.org/wp-content/uploads/2013/10/Herson-vodokanal.jpg)

Про переваги використання гіпохлориту натрію замість хлору є чимало [публікацій](http://ecotime.info/?p=2213). Більше того, у 2007 році Міністерство ЖКГ України затвердило [Інструкцію із застосування гіпохлориту натрію для знезараження води в системах централізованого питного водопостачання та водовідведення](http://zakon4.rada.gov.ua/laws/show/z0853-07). У ній також перелічено позитивні якості гіпохлориту натрію, серед яких зокрема усування основних труднощів, пов'язаних з роботою з високотоксичним рідким хлором. На нову технологію очистки води перейшло чимало міст як в Україні, так і в Росії (Москва, Санкт-Петербург).

Ось які підстави для впровадження гіпохлорита натрію наводять херсонські комунальники: - реагент ГХН застосовується у вигляді водного розчину і безпечний в обігу; - при зберіганні і використанні ГХН практично відсутнє виділення газоподібного хлору; - дозування ГХН може регулюватися в автоматичному режимі; - компактне за розміром та просте в експлуатації устаткування, що дозволяє використання невеликих (або існуючих) приміщень; - невисокі концентрації активного хлору (не більше 15% по масі), - товарний розчин ГХН може перевозитися всіма видами транспорту.

> Вочевидь, нововведення справді позитивне, проте дивує, чому броварська влада вирішила обмежитись лише коротким повідомленням на офіційному веб-сайті про зміну системи очистки водопровідної води. Подібні питання становлять значний суспільний інтерес і потребують належного донесення інформації до населення. У будь-якому разі з цього приводу явно не достатньо двох абзаців тексту. У громадян може виникнути чимало запитань, на які комунальники та чиновники зобов'язані дати відповідь, адже це стосується кожного мешканця Броварів, котрий користується централізованим водопостачанням. На сьогодні ж єдина згадка про гіпохлорит настрію на сайті міськради міститься у цій короткій новині, у жодному рішенні чи розпорядженні дана речовина не фігурує. Також громада має знати, скільки їм коштувало це технологічне покращення.
