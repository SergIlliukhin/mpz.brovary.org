---
title: "ЗAБУДУВАТИ НЕМОЖЛИВО ЗБЕРЕГТИ"
date: 2016-09-14
categories: 
  - "kolonka-avtora"
tags: 
  - "zabudova"
  - "zelenyj-kvartal"
  - "lisoviy-kvartal"
  - "simonenka"
  - "skver"
  - "chornovola"
---

**ДЕЗА ТИЖНЯ**

Днями в броварському виданні “Громадський ревізор” вийшла публікація [про створення в м.Бровари скверу імені Героїв Небесної Сотні по вул.В.Чорновола в якості соціального проекту від забудовника “Альянс-Новобуд”](http://revisor.org.ua/tema-tyzhnia/1246-sotsial-nij-proekt-vid-al-yans-novobud-na-vulitsi-simonenka-z-yavit-sya-zatishnij-skver).

Друкована версія статті містила менше графічних матеріалів ніж інтернетна, завдяки чому створено масову ілюзію того, що можна вже не боятися за долю багаторічних сосен та будівництво багатоповерхівок. Насправді, мета не досягнута, сталася маніпуляція свідомістю. Зазначений сквер там, де він був завжди відповідно до містобудівної документації, без жодних поступок на зустріч громаді. Розташований він на ділянці, дотичній до ділянки майбутнього будівництва. Вимагалося ж зберегти не третину лісопаркової зони, а повністю, приблизно 5,4 га.

Ситуація виглядає наступним чином.

[![1](https://mpz.brovary.org/wp-content/uploads/2016/09/1.png)](https://mpz.brovary.org/wp-content/uploads/2016/09/1.png)

Тому ми і виходимо з ініціативою та пропонуємо винести на позачергову сесію Проект Рішення на розробку Проекту внесення **Змін в “"Детальний план території IV житлового району. І етап. Схема планування території". Схема функціонально- планувальної організації” в частині території по вул. Василя Симоненка, у зв’язку з необхідністю використання ділянки для суспільних потреб**, змінити призначення частини території з земель житлово-громадської забудови на рекреаційне для створення міського лісопарку та зони відпочинку.

 

**ГРОМАДСЬКІ ІНТЕРЕСИ НЕ ВРАХОВАНІ МІСТОБУДІВНОЮ ДОКУМЕНТАЦІЄЮ**

"Проект внесення змін в "Детальний план території ІV житлового району. І етап. Схема планування території», до якого пропонується внести зміни, був затверджений Рішенням Броварськох міської ради № 1061-39-06 від **24.10.2013**. Під час процедури розгляду пропозицій, надійшла всього одна і стосувалася збереження зелених зон в районі вулиць Симоненка Василя, Виноградної. Зазначена пропозиція була розглянута та повинна була бути прийнята державним підприємством Український державний науково-дослідний інститут проектування міст «Діпромісто» імені Ю.М.Білоконя для врахування при подальших стадіях проектування об’єктів забудови ІV житлового району, але на виході документації **пропозиція не була врахована**. На території зеленої зони залишилася багатоповерхова забудова, чим було легалізовано знищення природного середовища та завдано значної шкоди правам жителів м. Бровари.

Інших зауважень та пропозицій до управління містобудування та архітектури Броварської міської ради щодо внесення змін в зазначений проект містобудівної документації, не надходило, про що оголошено **30.08.2013**. Прикметно, що обговорення та розгляд пропозицій провадилося для одного проекту, а затвердження відбулося іншого, що був оприлюднений за тиждень до затвердження, **17.10.2013**. Таким чином, **останні зміни до "Проекту внесення змін в "Детальний план території ІV житлового району. І етап. Схема планування території» не пройшли процедури громадських обговорень**, що заборонено ст.21 ЗУ “Про регулювання містобудівної діяльності” і **є приводом для перегляду для врахування громадських інтересів.**

В Детальний план території ІV житлового району були внесені правки до чисельності населення в бік зменшення з 41 тис. до 38,5 тис. Воно відбулося _не за рахунок природоохоронних заходів_, а за рахунок ліквідації 4-го мікрорайону, що раніше відводився під багатоквартирну забудову у 14-22 поверхи, наданням території_, що мала високу містобудівну цінність_ під будівельний гіпермаркет “Епіцентр”. Одночасно щільність населення в багатоквартирній забудові ІV житлового району доведено до максимуму - **450** люд./га.

Громадські слухання оголошувалися для наступного Проекту.

[![2](https://mpz.brovary.org/wp-content/uploads/2016/09/2-2.jpg)](https://mpz.brovary.org/wp-content/uploads/2016/09/2-2.jpg)

А затверджено інше

[![3](https://mpz.brovary.org/wp-content/uploads/2016/09/3-3.jpg)](https://mpz.brovary.org/wp-content/uploads/2016/09/3-3.jpg)

Там, де  “Епіцентр” мав би бути 4-й мікрорайон.

[![4](https://mpz.brovary.org/wp-content/uploads/2016/09/4-2.jpg)](https://mpz.brovary.org/wp-content/uploads/2016/09/4-2.jpg)

Ось ДПТ частини території IV житлового району по вул. Василя Симоненка, затверджений у **2012** році. Пильне око помітить не тільки чотири будинки, що ще не побудувалися, але і школу з шкільним парком та стадіоном. Та в **2013** році вони зникли на користь багатоповерхової забудови. Ні школи, ні зелених насаджень.

[![5](https://mpz.brovary.org/wp-content/uploads/2016/09/5-5.jpg)](https://mpz.brovary.org/wp-content/uploads/2016/09/5-5.jpg)

 

**ПЕРЕВИЩЕННЯ НОРМИ ЩІЛЬНОСТІ НАСЕЛЕННЯ**

За виконаним аналізом, _дві третини квартир в новобудовах IV-го житлового району м.Бровари зводиться ТОВ Альянс-Новобуд_ і будуються вони з перевищенням максимально допустимої щільності населення.

Так **в “Зеленому кварталі”**, введено в експлуатацію три з семи запроектованих і погоджених житлових будинків. На забудованій ділянці, щільність населення втричі перевищує нормативи у будівництві та створює пожежні, санітарні та екологічні загрози для проживання людей. На поряд розташованій ділянці площею 1,8735 га, кадастровий номер ділянки – 3210600000:00:015:0548, планується збудувати решту будинків, без необхідної соціальної інфраструктури з аналогічними порушеннями державних будівельних норм. Станом на сьогодні зазначена ділянка ще вкрита лісовими насадженнями багаторічних дерев і згідно природоохоронного законодавства може компенсувати порушення забудовником ТОВ Альянс-Новобуд нормативів не тільки для ЖК «Зелений квартал», але й для “Лісового квараталу”. До того ж за проектними пропозиціями «Детального плану території частини ІV житлового району по вул. Василя Симоненка» чисельність населення багатоквартирної та одноквартирної забудов має бути 2,1 тис.чол. Кількість мешканців збудованих трьох будинків “Зеленого кварталу” №9, №11, №15 по вул.В’ячеслава Чорновола складає 1779 осіб та з врахуванням наявної садибної забудови вже наближається до проектної.

Інший приклад. 05.10.2012 ТОВ Альянс-Новобуд отримало Містобудівні умови та обмеження №52 на будівництво багатоквартирної житлової забудови на території 3-го мікрорайону IV житлового району м.Бровари (**“Лісовий квартал”**) з гранично допустимою висотою будівель у **16 поверхів** та максимально допустимою щільністю населення - **431 чол./га**. Однак, на ділянці “Лісового кварталу” зводяться будинки в **25 поверхів**, що призводить до відповідного перевищення щільності населення.

Наступні розрахунки порушень максимальної щільності населення були викладені у депутатському зверненні А.М.Саука , вих.№40/03.16/С від **04.03.2016**, до Інспекції Архітектурно-будівельного контролю, але залишилися без відповіді :

- №№ 9,11,15 по вул.В.Вячеслава Чорновола, м.Бровари площа ділянки 1,2932 га; кількість квартир 648; загальна площа квартир 44183,19 кв.м.; щільність населення 1375 осіб/га ;
- 1,2,3,4-ї черги будівництва по вул.В.Чорновола, м.Бровари площа ділянки 1,1067 га; кількість квартир 816; загальна площа квартир 48910,57 кв.м.; щільність населення 1735 осіб/га ;
- 1,2,3,4-ї черги будівництва, в кварталі, обмеженому вулицями Чорновола/Київської м.Бровари площа ділянки 4,7762 га; кількість квартир 1242; загальна площа квартир 71212,2 кв.м.; щільність населення 580 осіб/га;
- на ділянці 1,8735 га нового будівництва по вул. В.Симоненка №№31,32,33, згідно даних містобудівного розрахунку кількість квартир 530, загальна площа квартир 33990 кв.м.; щільність населення може скласти 723 особи/га.

Ділянка 1,8735 га, кадастровий номер 3210600000:00:015:0548 знаходиться в оренді ПП Делавер. ТОВ Альянс-Новобуд в якості суборендаря отримало 08.09.2015 містобудівні умови та обмеження №63, за якими гранична висота будинків обмежуються показником рівня підлоги верхнього поверху до **73,5 м**. Містобудівний розрахунок з кількості мешканців знову занижується на власний розсуд забудовника.

В частині розрахунків щільності населення відбуваються постійні спори щодо формули. Розрахунки громадських активістів відхиляють, пояснюючи будівництвом комерційного житла, з нормованою нижньою і ненормованою верхньою площею квартир, де розселення може бути прийняте проектом за принципом: кількість мешканців дорівнює кількості кімнат в квартирі.

Показники розселення, що використовуються для розрахунку класу наслідків, встановлені для І-ї категорії житла, комерційного, (21 м2 загальної площі на кожного члена його сім’ї та додатково 10,5 м2 на сім’ю) та ІІ-ї категорії, соціального, ( 22 м2 загальної площі на сім’ю із двох осіб та додатково 9,3 м2 на кожного наступного члена сім'ї) забудовником не застосовуються. Але ж на етапі отримання права оренди ділянок для будівництва, та під час розробки містобудівної документації в першу чергу апелюють до врахування державних інтересів, в т.ч. у створенні доступного, соціального житла.

Показник розселення може встановлюватися містобудівними умовами та обмеженнями. Згідно ДБН 360-92 баланс території коректно рахувати за демографічним прогнозом для кожного населеного пункту, що надається у генеральному плані на підставі статистичних досліджень. _По Україні в середньому це 3 мешканці на одну_ _житлову одиницю, а для Броварів - 2,9._ Розрахунок за цією формулою тільки збільшить перевищення норми щільності. **Кожний випадок перевищення щільності населення - це відсутність нормативного благоустрою території та зелених зон.**

**15.06.2015** вимогу забезпечити збереження новим Генеральним планом 5,40 га зелених насаджень в якості лісо-паркової зони ІV житлового району по вул. Симоненка, Чорновола , в тому числі ділянки комунальної власності 1,8735 га на розі вулиць Симоненка, Чорновола, було направлено до інституту Діпромісто в пропозиціях членів Штабу щодо розробки та громадського обговорення змін до Генерального плану міста Бровари.

**14.12.2015** мешканці м.Бровари по вул.Чорновола 9,11,15, та садибної забудови по вулицям В.Симоненка, Росяній, Зірковій звернулися до міського голови щодо зупинення підготовчих робіт з будівництва висотних будинків, продовження розробки змін до Генерального плану міста в частині території ІV житлового району по вул. Василя Симоненка з дотриманням вимог ДБН щодо щільності населення та забезпечення нормативних показників благоустрою та озеленення території житлового кварталу; забезпечення сумісності забудови ділянок одноквартирної та багатоквартирної забудов по вул. В.Симоненка шляхом максимального збереження існуючих хвойних насаджень та включення їх до генерального плану в якості лісопаркової зони ІV житлового району. Однак отримали відмову по кожній з вимог.

 

 **ЗАКОНОДАВЧЕ ПІДГРУНТЯ**

Згідно п.4.1 **ДБН Б.1.1-14-2012**, детальний план території окрім інших завдань розробляється з метою охорони та поліпшення стану навколишнього середовища, забезпечення екологічної безпеки; комплексного благоустрою та озеленення.

Згідно Наказу N 290 від 16.11.2011 “Про затвердження Порядку розроблення містобудівної документації “ (На виконання частини четвертої статті 12, частини п'ятої статті 14, частини третьої статті 16 **Закону України "Про регулювання містобудівної діяльності**"), п.5.1, підставами прийняття рішення про внесення змін у містобудівну документацію є зміна у видах функціонального використання окремих територій; необхідність вирішення екологічних питань.

Згідно ст. 32-1 **Закону України “Про оренду землі”**, Договір оренди земельної ділянки державної чи комунальної власності може бути розірваний у разі прийняття органами виконавчої влади і місцевого самоврядування рішення про використання земельної ділянки для розміщення об'єктів, визначених частиною першою статті 7 **Закону України "Про відчуження земельних ділянок, інших об'єктів нерухомого майна, що на них розміщені, які перебувають у приватній власності, для суспільних потреб чи з мотивів суспільної необхідності"**. В перелік таких суспільних потреб входять: створення міських парків, будівництво майданчиків відпочинку.
