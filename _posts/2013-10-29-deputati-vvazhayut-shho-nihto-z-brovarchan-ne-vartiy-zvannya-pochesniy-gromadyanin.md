---
title: "Депутати вважають, що ніхто з броварчан не вартий звання «Почесний громадянин»?"
date: 2013-10-29
tags: 
  - "brovary"
  - "brovarska-miska-rada"
  - "vibir-redaktsiyi"
  - "den-mista"
  - "deputati"
  - "zvannya"
  - "novini"
  - "onlayn-opituvannya"
  - "pochesniy-gromadyanin"
  - "pochesniy-gromadyanin-mista-brovari"
  - "prisvoyennya-zvannya"
---

**[![Краєзнавчий музей](https://mpz.brovary.org/wp-content/uploads/2013/10/Krayeznavchiy-muzey.jpg)](https://mpz.brovary.org/wp-content/uploads/2013/10/Krayeznavchiy-muzey.jpg)Цього року для того, щоб визначити, кому присвоїти звання Почесний громадянин міста Бровари, на сайті міськради було проведено [онлайн-опитування читачів](https://mpz.brovary.org/startuvalo-onlayn-opituvannya-shhodo-kandidativ-na-zvannya-pochesniy-gromadyanin-mista-brovari/). У такий спосіб влада вирішила проконсультуватись з громадськістю з приводу досить непростого питання, де справді важлива думка людей. За задумом чиновників, це мало б допомогти б спільними зусиллями визначити найдостойнішого з номінантів на звання. Однак коли настав час ухвалювати рішення, Броварська міська рада постановила нікому не присвоювати звання  "Почесний громадянин міста Бровари". І так депутати роблять вже третій рік поспіль, вочевидь, вважаючи, що в 100-тисячному місті немає людей, вартих таких почестей.**

Обраний у 2010 році склад Броварської міської ради за період своєї  каденції жодного разу не спромігся визначити броварчанина чи броварчанку, гідних носити почесне звання та користуватись належними пільгами. У депутатів минулих скликань з цим питанням теж не було стабільності, проте вони вже ж таки час від часу відзначали видатних мешканців, інколи навіть нагороджували по кілька людей за 1 рік. У період з 2000 по 2010 рік Почесними громадянами м. Бровари стали 16 осіб (за посиланнями - короткі біографії цих людей):

> 2001 – [Сокур Іван Павлович](http://brovary.v-ukraine.info/sokur-ivan-pavlovych), [Федоренко Микола Костянтинович](http://brovary.v-ukraine.info/fedorenko-mykola-kostiantynovych), [Кутовий Володимир Олексійович](http://brovary.v-ukraine.info/kutovyi-volodymyr-oleksiiovych), [Дудар Михайло Іванович](http://brovary.v-ukraine.info/dudar-mykhailo-ivanovych), [Бєлік Володимир Іванович](http://brovary.v-ukraine.info/bielik-volodymyr-ivanovych). 2004 – [Зіновська Лідія Василівна](http://brovary.v-ukraine.info/zinovska-lidiia-vasylivna). 2005 – [Прус Євген Мартинович](http://brovary.v-ukraine.info/prus-yevhen-martynovych), [Кирилюк Микола Феодосійович](http://brovary.v-ukraine.info/kyryliuk-mykola-feodosiiovych). 2006 – [Шкуренко Петро Власович](http://brovary.v-ukraine.info/shkurenko-petro-vlasovych). 2007 – [Бунь Михайло Федорович](http://brovary.v-ukraine.info/bun-mykhailo-fedorovych), [Жозеф Спекулянт](http://brovary.v-ukraine.info/zhozef-spekuliant). 2008 – [Петренко Іван Зосевич](http://brovary.v-ukraine.info/petrenko-ivan-zosevych). 2009 – [Колесніченко Павло Леонтійович](http://brovary.v-ukraine.info/kolesnichenko-pavlo-leontiiovych). 2010 – Бурець Лідія Тимофіївна, Макаренко Геннадій Петрович, Ліщинський Василь Вікторович.

Починаючи з 2011 року, почесне звання не присвоювали жодному з претендентів.

**Нові правила почесності**

У перший рік свого керування депутати VI скликання не змогли визначити найдостойнішого через нібито процедурні труднощі, закладені у Положенні про звання "Почесний громадянин міста Бровари" 2006 року, а тому влітку 2012 року було затверджено [нову редакцію Положення](http://docs.pravo-znaty.org.ua/p3041/07.06.2012/666-21-06). За старим положенням, почесне звання міська рада присвоювала "за поданням виконавчого комітету з урахуванням пропозицій трудових колективів, організацій та установ міста, об’єднань громадян". Згідно з новим документом, для цього було утворено [спеціальну комісію](http://docs.pravo-znaty.org.ua/f?u=%2Fsites%2Fdefault%2Ffiles%2Fdoc%2F2012%2Fs21%2F2-666-21-06.doc) з числа [депутатів, посадовців та представників громадських об'єднань](http://docs.pravo-znaty.org.ua/f?u=%2Fsites%2Fdefault%2Ffiles%2Fdoc%2F2012%2Fs21%2F3-666-21-06.doc), яка має здійснювати розгляд кандидатур, перевіряти документи та рекомендувати депутатам найкращого претендента. Нині цю комісію очолює секретар міськради - Олена Семенюк, її заступником є головний освітянин міста Володимир Онищенко, також до складу комісії входять Лариса Виноградова, Наталія Багмут, Лідія Сенько та інші.

Документ має ще кілька суттєвих відмінностей від попередньої редакції. Так, пункти нового положення дещо змінюють вимоги до претендента.  Якщо в редакції 2006 року  звання присвоювали _"громадянам України та іноземним громадянам, які мають особливі заслуги перед містом у сфері трудової, господарської, культурної діяльності, у громадському житті та користуються повагою та авторитетом серед населення міста»_, то чинний документ гласить, що претендент _«своєю професійною та громадською діяльністю має зробити вагомий внесок у розвиток міста, що сприяло піднесенню його авторитету як на державному, так і на міжнародному рівні»._ 

Далі в новому положенні перелічено підстави для нагородження, а саме:

- _видатні заслуги на загальнодержавному рівні в галузі науки, техніки, культури, мистецтва, фізичної культури та спорту, виховання та освіти, охорони здоров’я, охорони навколишнього середовища та забезпечення екологічної безпеки, утвердження законності, правопорядку та громадської безпеки, зміцнення миру та міжнародного співробітництва, розвитку економіки та виробництва, містобудування та архітектури, житлово-комунального господарства, підприємництва;_
- _вагомий внесок в розвиток місцевого самоврядування;_
- _активна громадська та благодійна діяльність;_
- _особиста мужність та героїзм, проявлені під час виконання службового та громадянського обов’язку на благо міста Бровари та України._

\[caption id="attachment\_21347" align="aligncenter" width="591"\][![Стенд Почесного громадянина](https://mpz.brovary.org/wp-content/uploads/2013/10/Stend-Pochesnogo-gromadyanina.jpg)](https://mpz.brovary.org/wp-content/uploads/2013/10/Stend-Pochesnogo-gromadyanina.jpg) Стенд у броварському музеї, присвячений почесним громадянам міста\[/caption\]

Майже без змін залишились пункти про пільги, які надаються почесному броварчанинину: 100% знижки на квартирну плату, компослуги, газ, електроенергію, стаціонарний телефон в межах середніх норм споживання, безкоштовний проїзд всіма видами міського пасажирського транспорту тощо (_повний перелік пільг читайте у розділі 4 Положення_). Однак і тут є кілька новацій. Старий документ передбачав щомісячну доплату до пенсії почесному громадянину в розмірі 5 неоподаткованих мінімумів доходів громадян, тобто 85 гривень. [Чинне положення](http://docs.pravo-znaty.org.ua/p3041/07.06.2012/666-21-06) такої доплати не передбачає, натомість, носію звання мають виплатити грошову премію на День міста у попередньо встановленому розмірі. Щоправда, який розмір цієї премії, наразі невідомо: у положенні про це нічого не сказано, а звання не присвоюють уже три роки. Також відповідно до [попереднього положення](https://docs.google.com/document/preview?hgd=1&id=1TBswBe6MOS_ts6XwiOR4yCe_lnUAB3teWtToAYa4dxk), якщо дружина чи чоловік носія звання «Почесний громадянин» жили з ним під одним дахом, то вони також мали право на частину пільг. Нині цієї норми немає. А ще з 2012 року почесні броварчани отримали право на безкоштовну підписку на міську газету «Броварська панорама».

**Як розімкнути замкнене коло?**

Звання «Почесний громадянин міста Бровари» присвоюється рішенням сесії Броварської  міської ради напередодні Дня міста. Протягом календарного року почесне звання може бути присвоєне одній особі з числа кандидатів, при цьому звання присвоюється лише один раз за життя і є довічним. Церемонія вручення відзнак почесного громадянина має проходити щорічно під час святкування Дня міста. Однак вже три роки поспіль цього не відбувається. При чому цього року дійшло до абсурду. На отримання звання було висунуто [трьох кандидатів](http://www.brovary.kiev.ua/klopotannya-pro-rozglyad-kandidatur-na-prisvo%D1%94nnya-pochesnogo-zvannya-pochesnii-gromadyanin-m%D1%96sta-br): Зотова Володимира Ілліча, Прудку Лідію Олексіївну та Бурлаку Віктора Григоровича. Більшість депутатських комісій вирішили нікому не давати відзнаку, однак на сесії окремі депутати висловились на користь вчительки Лідії Прудкої, кандидатуру якої вже вдруге було подано. Однак коли дійшло до прийняття рішення, з'ясувалось, що жінка померла, а тому не може стати Почесним громадянином міста, адже це звання присвоюється лише при житті. Відтак на День міста знову ніхто не отримав нагороду.

[![Рішення почесний](https://mpz.brovary.org/wp-content/uploads/2013/10/Rishennya-pochesniy.jpg)](https://mpz.brovary.org/wp-content/uploads/2013/10/Rishennya-pochesniy.jpg)

Для того, що наступного року ситуація не повторилась і звання таки знайшло свого поважного та авторитетного власника, вочевидь, потрібна більш активна участь громади у цьому процесі, зокрема на етапі висунення кандидатур та їх популяризації серед депутатів та серед широкого загалу. У новому Положенні значно розширено коло суб'єктів, які мають право подавати пропозиції щодо кандидатур на присвоєння звання «Почесний громадянин міста Бровари». Окрім мера та депутатів, це можуть робити об’єднання громадян, трудові колективи підприємств, установ, організацій незалежно від форм власності та інших суб’єктів господарювання та загальні збори громадян міста. Самовисування на присвоєння звання розглядатись не будуть.

\[caption id="attachment\_21344" align="aligncenter" width="591"\][![Директор музею і почесний громадянин](https://mpz.brovary.org/wp-content/uploads/2013/10/Direktor-muzeyu-i-pochesniy-gromadyanin.jpg)](https://mpz.brovary.org/wp-content/uploads/2013/10/Direktor-muzeyu-i-pochesniy-gromadyanin.jpg) Директор музею Віктор Корявий та почесний громадянин Євген Прус\[/caption\]

> Трудові колективи і раніше могли брати участь у процесі присвоєння почесного звання. У пошуках інформації для написання цієї статті в краєзнавчому музеї, автор публікації зустрів там вчителя Пруса Євгена - почесного громадяна Броварів з 2005 року. Директор музею повідомив, що учні Євгена Мартиновича зіграли дуже важливу роль в присвоєнні почесного звання своєму вчителеві_._

**Алгоритм висунення кандидатури**

Активні та небайдужі броварчани мають визначитись з тим, кого вони вважають достойним почесного звання, та зробити наступні кроки:

**1\. Н****аписати** відповідне **клопотання** на ім'я міського голови.

**2\. Зібрати документи** про кандидата, а саме:

- докладну біографію кандидата з додатком документів, що підтверджують його заслуги і досягнення, які мають значення для присвоєння почесного звання;
- обґрунтування особливого вкладу кандидата у розвиток міста та піднесення його міжнародного статусу;
- виписки з протоколів зборів трудового колективу, засідання відповідних органів об’єднань громадян, зборів громадян міста або відгуки фізичних чи юридичних осіб;
- письмову згоду кандидата на збір необхідних відомостей про нього та на розгляд клопотання про присвоєння  йому  звання «Почесний громадянин міста Бровари».

 **3. Подати клопотання та зібрані документи** **до 1 липня** в загальний відділ (вул. Гагаріна, 15) або у відділ роботи зі зверненнями громадян виконкому (бульв. Незалежності, 2).

Після цього людям, що висунули кандидата, слід докласти неабияких зусиль, щоб донести до депутатів, які ухвалюватимуть рішення про присвоєння звання, важливу інформацію про свого претендента. Можна надіслати іменні звернення, можна провести зустріч і запросити на неї обранців та громадськість. Також це можуть бути публікації-нариси у місцевих ЗМІ, телесюжети тощо. Зрозуміло, що особа, яку об'єднання громадян чи трудовий колектив вважатимуть достойною відзнаки, має бути і так відомою у місті, проте додаткова промоція цьому не завадить, а навпаки дозволить ще більшому колу броварчан дізнатись про поважну та шановану людину, а депутатам переконатись, що кандидат справді вартий нагороди.

> **P.S:** Відповідно до п. 2.10 нового Положення, короткі біографічні дані про особу, якій присвоєно звання, разом з фотографією мають заноситись в книгу «Почесні громадяни міста Бровари»,  що зберігаються в міському краєзнавчому музеї, а також мають оприлюднюватись на офіційному сайті Броварської міської ради. Проте коли журналіст "Маєш право знати" прийшов до музею, щоб дізнатись про перелік почесних громадян Броварів, виявилось, що ніякої книги там немає. Відсутня інформація про почесних броварчан і на сайті міськради.
