---
title: "24 листопада українці вшанують жертв Голодомору"
date: 2012-11-22
author: 
  username: "trydence"
  display_name: "Дмитро Карпій"
categories: 
  - "kolonka-avtora"
tags: 
  - "1932"
  - "1933"
  - "genotsid"
  - "golodomor"
  - "zhertvi"
  - "pamt"
---

[![](https://mpz.brovary.org/wp-content/uploads/2012/11/Golodomor-vzayemodopomoga.jpg)](https://mpz.brovary.org/wp-content/uploads/2012/11/Golodomor-vzayemodopomoga.jpg)24 листопада Україна та світ згадають [мільйони вбитих під час геноциду](http://www.holodomor33.org.ua/).

О **16:00** відбудеться загальнонаціональна хвилина мовчання із вшанування пам’яті жертв Голодомору.

У Києві акція розпочнеться **24 листопада о 14:00** з ходи від станції метро Арсенальна до Національного меморіалу пам’яті жертв Голодоморів.

У рамках загальнонаціональної акції «Запали свічку пам’яті» мільйони українців запалять свічки у своїх вікнах.

Заходи проходять у всіх областях України і 32 країнах світу.

Цьогорічна громадська кампанія має на меті насамперед розповісти про тих, хто в роки геноциду [рятував співвітчизників від страшної смерті](http://cdvr.org.ua/node/1838). «Коли вбивали голодом, поділитися хлібом — був подвиг. Долі цих людей нагадують нам, що героїзм можливий завжди», — говорить історик, член Громадського комітету Володимир В’ятрович.

Історик, член Громадського комітету Володимир Тиліщак встановлює імена таких рятівників. «Ми недостатньо знаємо про мужні, людяні діяння у ті роки, — розповідає Володимир Тиліщак. — У той жахливий час голодного мору, коли людина ламалася фізично й психічно, доводилася до останньої межі існування та втрачала людську подобу, залишалися ті, що вистояли. Серед хаосу, безконечної черговиці смертей і страху продовжували жити люди, що не злякалися, не втратили благородства і простягнули руку допомоги іншим».

Незважаючи на цензурування Міністерством освіти підручників історії, відомі українські науковці проводять серію Уроків пам’яті для школярів і студентів, присвячених подіям 1932—1933 років.

Громадськість організувалася для ініціювання пам’ятних заходів, бо переконана: остаточне та безповоротне засудження злочинів тоталітарного режиму в Україні і найбільшого з них — геноциду 1932—1933 років — запорука нашого незалежного демократичного майбутнього.

Нагадуємо, що [у Броварах](http://uk.wikipedia.org/wiki/%D0%9F%D0%B0%D0%BC%27%D1%8F%D1%82%D0%BD%D0%B8%D0%BA%D0%B8_%D0%91%D1%80%D0%BE%D0%B2%D0%B0%D1%80%D1%96%D0%B2) є щонайменше два масові поховання загиблих під час Голодомору - на Пекарні біля водонапірної башти та на території колишнього цвинтаря біля Петропавлівської церкви. Також на території Храму Покрови Пресвятої Богородиці встановлено пам'ятник жертвам Голодомору та політичних репресій.

У той самий час місцева влада не поспішає гідно вшановувати жертв геноциду, оскільки у Броварах досі [існують вулиці, названі на честь організаторів Голодомору](https://mpz.brovary.org/shho-bi-vi-vidchuvali-yakbi-zhili-na-vul-git/), незважаючи на численні звернення з цього приводу громадян та інтелігенції.

Закликаємо усіх броварчан, які не вшановуватимуть 24-го листопада пам'ять жертв Голодомору у Києві, **о 16:00 24 листопада** запалити свічу пам'яті вдома на підвіконні, а також у будь-який день і час відвідати місця поховань та пам'ятні знаки у нашому місті. Історія не повторюється тоді, коли її пам'ятають!
