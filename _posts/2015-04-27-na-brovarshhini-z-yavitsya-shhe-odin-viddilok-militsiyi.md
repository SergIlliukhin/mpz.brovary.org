---
title: "На Броварщині з'явиться ще один відділок міліції?"
date: 2015-04-27
author: 
  username: "gromradapolice"
  display_name: "Громадська рада при міліції"
categories: 
  - "kolonka-avtora"
  - "brovary"
tags: 
  - "zvernennya"
  - "kalinivka"
  - "chergova-chastina"
  - "chch"
coverImage: "wp-content/uploads/2015/04/7TTfJT9Xz_g.jpg"
---

**[![7TTfJT9Xz_g](https://mpz.brovary.org/wp-content/uploads/2015/04/7TTfJT9Xz_g.jpg)](https://mpz.brovary.org/wp-content/uploads/2015/04/7TTfJT9Xz_g.jpg)Ні для кого не секрет, що мешканці Броварів та сіл району давно не задоволені рівнем оперативності, з яким місцеві правоохоронці виїжджають на виклики громадян. Часто-густо вартових порядку доводиться чекати годинами, а інколи – міліціонери взагалі не приїздять на виклик. Для багатьох броварчан взагалі за «щастя», коли хоча би вдається додзвонитись в чергову частину броварської міліції.**

Як з’ясувалось в процесі роботи [Громадської ради при броварській міліції](https://www.facebook.com/radabropolice), пов’язано це не з халатністю місцевих правоохоронців або з технічними проблемами. Виною всьому – надмірна завантаженість міськрайонного відділку, який змушений обслуговувати не лише все місто, але й усі села Броварщини. Мало того, що сьогодні міліція майже не забезпечується паливно-мастильними матеріалами і автівки правоохоронців просто немає чим заправляти - а їздити ж потрібно на великі відстані. Але й самих правоохоронців конче не вистачає. Один промовистий факт: штатна чисельність чергової частини броварської міліції нараховує **19 посад**, а лише за три останні місяці поточного року черговою частиною міськвідділу прийнято та зареєстровано **понад 5 тисяч повідомлень!** Тобто у середньому **на одного працівника чергової частини лише за добу (!) припадає понад 60 викликів.** Зрозуміло, що про жодну оперативність в такій ситуації говорити не доводиться.

У зв’язку з цим Громадська рада при Броварському МВ звернулась до Головного управління МВС України в Київській області з проханням удосконалити структуру Броварського МВ. Зокрема ми просили розглянути можливість створення додаткової чергової частини на території броварського району, аби певним чином розвантажити роботу ЧЧ у м. Бровари. Очевидно, що такий варіант позитивним чином вплинув би на оперативність реагування правоохоронців на виклики громадян. Зрештою, так було і кілька років тому, до моменту об’єднання двох чергових частин в одну. І як показав досвід попередніх років, дві частини значно краще справлялись з підтримкою правопорядку на Броварщині, ніж коли така частина стала одна-єдина.

[![foto-1-3](https://mpz.brovary.org/wp-content/uploads/2015/04/foto-1-31.jpg)](https://mpz.brovary.org/wp-content/uploads/2015/04/foto-1-31.jpg)[![foto-2-2](https://mpz.brovary.org/wp-content/uploads/2015/04/foto-2-21.jpg)](https://mpz.brovary.org/wp-content/uploads/2015/04/foto-2-21.jpg)

Днями на адресу Громадської ради при Броварському МВ ГУ МВС України надійшла відповідь з Головного управління. За підписом начальника штабу ГУ МВС України в Київській області Ходоровського А.Л. у відповіді йшлось, що за результатами нашого звернення столичні правоохоронці здійснили аналіз криміногенної обстановки на території обслуговування Броварського МВ. Тож _«враховуючи віддаленість  населених пунктів від м. Бровари з метою оперативного реагування на повідомлення громадян керівництвом Головного управління розглядається питання про **створення селищного відділення міліції в смт. Калинівка** із забезпеченням цілодобового несення чергування двома слідчо-оперативними групами для обслуговування Придеснянської (Погреби, Зазим'я, Пухівка, Рожни, Рожівка, Літки, Літочки) та Калитянської (Калита, Мокрець, Заворичі, Семиполки) адміністративних зон»._

[![unnamed](https://mpz.brovary.org/wp-content/uploads/2015/04/unnamed1.jpg)](https://mpz.brovary.org/wp-content/uploads/2015/04/unnamed1.jpg)

Відтак маємо надію, що вже зовсім скоро навантаження на місцевих правоохоронців буде зменшено, якість роботи броварської міліції поліпшиться, а відтак – і ставлення мешканців до правоохоронців стане кращим з огляду на збільшення ефективності їхньої роботи.

Це лише один з перших результатів роботи Громадської ради,  однак і він прямо впливає на взаємодію громадян з правоохоронцями. Ми продовжуємо працювати і закликаємо усіх активних броварчан долучатись!
