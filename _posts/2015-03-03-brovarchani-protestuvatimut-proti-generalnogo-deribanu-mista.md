---
title: "5 березня броварчани протестуватимуть проти «генерального дерибану» міста"
date: 2015-03-03
author: 
  username: "kachor"
  display_name: "Андрій Качор"
categories: 
  - "announce"
tags: 
  - "inter-profit"
  - "vibir-redaktsiyi"
  - "generalniy-plan"
  - "genplan"
  - "deriban"
  - "myedvyedyev"
  - "miskrada"
  - "novini"
  - "piketuvannya"
  - "polishhuk"
  - "protest"
  - "rf"
  - "sapozhko"
  - "sesiya"
  - "skandal"
coverImage: "wp-content/uploads/2015/03/1341308522-random7874-03_07_12.jpg"
---

**[![1341308522-random7874-03_07_12](https://mpz.brovary.org/wp-content/uploads/2015/03/1341308522-random7874-03_07_12.jpg)](https://mpz.brovary.org/wp-content/uploads/2015/03/1341308522-random7874-03_07_12.jpg)У четвер, 5 березня, о 9:30 броварчани пікетуватимуть Броварську міську раду (вул. Гагаріна, 15) з вимогою не ухвалювати новий Генеральний план Броварів, а натомість провести громадські слухання з цього питання, щоб вивчити думку громади.**

Активісти наголошують: проект Генплану, який цього дня планують ухвалити депутати, враховує інтереси лише одного забудовника, який і профінансував розробку документу та [пов'язаний з земельними аферами у нашому місті.](https://mpz.brovary.org/brovari-proti-gulivera-bitva-za-misto-na-poli-boyu-ploshheyu-95-gektariv/) Крім того, новим Генпланом передбачається вирубка зелених насаджень в центрі міста, будівництво шкідливих підприємств, багатоквартирна забудова на території існуючої промислової зони, проектування нових дитсадків на територіях, котрі постійно підтоплюються, а фактично на болоті.

Небайдужі броварчани вже сьогодні розпочали збір підписів серед мешканців міста під зверненням до міського голови та депутатів з вимогою зняти з розгляду сесії питання про ухвалення такого проекту Генерального плану. Крім того, підписи [**збирають також в Інтернеті під онлайн-петицією**.](https://www.change.org/p/%D1%83%D0%BA%D1%80%D0%B0%D0%B8%D0%BD%D0%B0-ukraine-%D1%83%D0%BA%D1%80%D0%B0%D1%97%D0%BD%D0%B0-%D0%B1%D1%80%D0%BE%D0%B2%D0%B0%D1%80%D0%B8-brovary-brovary-%D0%B1%D1%80%D0%BE%D0%B2%D0%B0%D1%80%D1%8B-%D0%B7%D1%83%D0%BF%D0%B8%D0%BD%D0%B8%D0%BC%D0%BE-%D0%B3%D0%B5%D0%BD%D0%B5%D1%80%D0%B0%D0%BB%D1%8C%D0%BD%D0%B8%D0%B9-%D0%B4%D0%B5%D1%80%D0%B8%D0%B1%D0%B0%D0%BD-%D0%B1%D1%80%D0%BE%D0%B2%D0%B0%D1%80%D1%96%D0%B2) Основний аргумент громадськості – порушення міською владою чинного законодавства, яке чітко регламентує процедуру проведення обов’язкового громадського обговорення перед винесенням проекту генерального плану на розгляд сесії міської ради. Активісти заявляють – належного обговорення з громадою не проводилося, через що більшість броварчан навіть не знають, у що хочуть перетворити їхнє місто депутати, каденція яких закінчується вже цього року.

> **Публікації по темі:** [**Аліна Дяченко**: "Надмір емоцій перетворив публічне обговорення Генплану Броварів у неконструктивний діалог"](https://mpz.brovary.org/nadmir-emotsiy-peretvoriv-publichne-obgovorennya-genplanu-brovariv-u-nekonstruktivniy-dialog/) [**Віктор Малофієнко**: "Генеральний план міста - тест на відповідність влади вимогам часу"](https://mpz.brovary.org/generalniy-plan-mista-test-na-vidpovidnist-vladi-vimogam-chasu/)

Серед іншого ініціатори пікетування вказують на те, що новим Генеральним планом передбачається зменшення зелених зон в центральній частині міста (зокрема в нових мікрорайонах), спорудження шкідливих виробництв (заводів та фабрик) без урахування рози вітрів та наявності захисних зон, через що шкідливі викиди можуть «накрити» центр Броварів. Також активісти звертають увагу на те, що новий проект Генерального плану не передбачає в достатній мірі розвиток соціальної інфраструктури – будівництво шкіл, дитсадків, лікарень тощо. Нові дитсадки планується звести в районі Пекарні, тобто на території, яка постійно підтоплюється паводками і де немає багатоквартирної забудови, а відтак і подібного попиту на нові дитсадки, як в інших районах міста. Загалом броварчани переконані, що намагання міського голови Сапожка та підконтрольних йому депутатів будь-якою ціною «протягнути» новий проект Генплану вже на найближчій сесії продиктоване вимогами найбільших забудовників міста. Ідеться про фірми, що контролюються одіозним бізнесменом **Віктором Поліщуком** (ТОВ «Компанія Інтерпрофіт», ТОВ «Техенерготрейд»), якого у свою чергу називають «спонсором» нинішньої міської влади Броварів та мера **Ігоря Сапожка** особисто. Нагадаємо, що раніше підприємства, пов’язані з Віктором Поліщуком, вже були в центрі скандалів, пов’язаних з найбільшими земельними оборудками в Броварах. Крім того Віктора Поліщука вважають родичем діючого прем’єр-міністра РФ **Дмитра Мєдвєдєва**, і нібито саме з території Росії насправді контролюється його бізнес, в т.ч. і в Броварах.

> **Публікації по темі:** [**Роман Сімутін**: Пан вимагає новий генплан. Пастух та челядь готові обслужити.](https://mpz.brovary.org/pan-vimagaye-noviy-genplan-pastuh-ta-chelyad-gotovi-obsluzhiti/) [**Аліна Дяченко**: Хто і навіщо поспішає затвердити зміни до генерального плану Броварів?](https://mpz.brovary.org/hto-i-navishho-pospishaye-zatverditi-zmini-do-generalnogo-planu-brovariv/) 

Крім активних броварчан до міської ради та мера Броварів Сапожка звернення з вимогами зняти питання генплану з розгляду сесії готують відразу кілька депутатів Верховної Ради України. Ініціатори акції протесту заявляють, що готові до рішучих дій у разі, якщо питання про новий Генплан не буде знято з порядку денного сесії та буде винесене на голосування депутатів. Про деталі акції протесту наразі не повідомляється, однак у попередніх анонсах йдеться про «готовність застосувати увесь арсенал ненасильницького спротиву в т.ч. із організацією акцій прямої дії».
