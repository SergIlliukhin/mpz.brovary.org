---
title: "Нарешті відкрили проїзд мостом на Торгмаші – ФОТО"
date: 2016-11-15
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "avto"
  - "brovary"
  - "vidkrittya"
  - "vibir-redaktsiyi"
  - "mist"
  - "novini"
  - "proyizd"
  - "torgmash"
  - "shlyahoprovid"
coverImage: "wp-content/uploads/2016/11/Mist-Torgmash-vidkrytyj_00024.jpg"
---

**Проїзд шляхопроводом по вул. Олега Онікієнка тепер відкритий в обох напрямках. Після тривалого ремонту автомобілісти можуть їхати всіма наявними смугами руху. У цьому сьогодні переконались наші журналісти. Як зазначають мешканці Торгмашу, рух відкритий відучора.**

Слід зауважити, що ремонтники досі працюють на шляхопроводі, переважно під спорудою. Біля одного з пілонів досі можна побачити металеві тимчасові опори. Водночас, майже всі опори та інші конструктивні елементи мосту виглядають відремонтованими.

[![mist-torgmash-vidkrytyj_00020](https://mpz.brovary.org/wp-content/uploads/2016/11/Mist-Torgmash-vidkrytyj_00020.jpg)](https://mpz.brovary.org/wp-content/uploads/2016/11/Mist-Torgmash-vidkrytyj_00020.jpg)

[![mist-torgmash-vidkrytyj_00010](https://mpz.brovary.org/wp-content/uploads/2016/11/Mist-Torgmash-vidkrytyj_00010.jpg)](https://mpz.brovary.org/wp-content/uploads/2016/11/Mist-Torgmash-vidkrytyj_00010.jpg)

Нагадаємо, що ремонт мосту тривав із 2014 року. Відпочатку рух обіцяли обмежувати до кінця квітня 2015 року, але згодом декілька разів відтерміновували відкриття проїзду. Останніми місяцями працювала лише одна смуга руху. Востаннє пообіцяли зняти обмеження до 1 листопада, але цього [так і не сталося](https://mpz.brovary.org/mist-na-torgmash-tak-ne-vidkryly-chergovoyi-obitsyanoyi-daty-foto/) – будівельники досі працювали над улаштуванням деформаційних швів.

Ще раніше незалежний інженер-будівельник **Олександр Короленко** [зауважив](https://mpz.brovary.org/chy-zakinchat-roboty-na-shlyahoprovodi-v-tsomu-rotsi/), що роботи над деформаційними швами мають бути виконані за сухої погоди при середньодобовій температурі повітря не нижчій за **\+ 10 °С**.  Він акцентував, що за наявними прогнозами, за умови дотримання технології, роботи цього року завершити буде неможливо.

Слід також нагадати, що, згідно з [висновками](https://mpz.brovary.org/navit-pislya-koshtovnogo-remontu-mist-na-torgmashi-prozhyve-vid-5-do-25-rokiv-ekspert/) інженерів, навіть після коштовного ремонту міст стоятиме **від 5 до 25 років**. І лише за умови забезпечення ремонтних робіт у подальшому. Фахівці вказують, що значно дешевше було би його демонтувати та побудувати на місці шляхопроводу повноцінну дорогу.

**Фото - Дмитро Карпій**
