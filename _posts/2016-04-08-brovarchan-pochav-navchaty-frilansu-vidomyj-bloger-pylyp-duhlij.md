---
title: "Броварчан почав навчати фрілансу відомий блогер Пилип Духлій"
date: 2016-04-08
categories: 
  - "hromada"
  - "aktsiyi-zahodi"
tags: 
  - "befree"
  - "freelance-brovary"
  - "brovary"
  - "lektsiya"
  - "novini"
  - "pylyp-duhlij"
  - "frilans"
---

**Вчора в Броварах про свій досвід роботи на інтернет-біржах та стоках розповідав відомий український фрілансер Пилип Духлій. Лекція супроводжувалася покроковою інструкцію: як зареєструватися на закордонній біржі (на прикладі [UpWork](https://www.upwork.com/)), розрахована вона була на новачків, наприкінці Пилип відповідав на питання публіки. Організатором виступила броварська спільнота по сприянню розвитку фрілансу у нашому місті [Freelance Brovary](https://www.facebook.com/FreelanceBrovary), ініціатори обіцяють продовження тематичних тренінгів найближчим часом.**

Послухати лекцію "Як стати фрілансером" прийшло близько сотні зацікавлених - мабуть, ніколи цей конференц-зал (який на прохання організаторів надав у користування броварський депутат Євген Гредунов) не бачив такої кількості людей. Серед них були як новачки - студенти, домогосподарки та пенсіонери, так і "просунуті" фрілансери - дехто з присутніх також фахово коментував питання інтернет-заробітку. Хтось чекав від лекції більшого і залишився незадоволеним, але основна ціль майстер-класу була досягнута: присутні тепер мають чітке уявлення про те, як зареєструватися на біржі, та з чого взагалі починати.

![020](https://mpz.brovary.org/wp-content/uploads/2016/04/020.jpg)

_"Сьогодні читав лекцію в Бро про фриланс. Розповідав про базові речі, тобто зовсім для новачків. Тут нема нічого складного. Просто треба поштовх, перший крок, переступити через свої забобони, невпевненість і спробувати. Далі вже людина буде сама вчитись, розвиватись, але треба, щоб хтось завів за руку",_ - написав згодом Пилип на своїй [сторінці](https://www.facebook.com/pylyp.d) у Фейсбуці.

![060](https://mpz.brovary.org/wp-content/uploads/2016/04/060.jpg)

_"Я знаю навіщо це роблю. Ми сприймаємо як своє тільки свою квартиру. Парадне - вже чуже, воно спільне. Наша вулиця - ще більш чужа. Місто, країна. Ми не усвідомлюємо, що наше життя залежить також від оточуючих нас людей. Проблеми сусідів - це і наші проблеми. Допомога іншим - це також допомога самим собі. Тисячі людей кажуть, що вони хочуть жити в заможній країні. Країна заможня, коли заможні її мешканці. Хочете зробити Україну заможною? Не кажіть про це, а просто допоможіть тому, хто поруч"_, - додав фрілансер, пояснюючи свою мотивацію займатися подібним просвітництвом.

> Нагадаємо, нещодавно Пилип Духлій та броварська компанія "БЗБК" заявили про [відкриття IT-школи](https://mpz.brovary.org/brovarskyj-zabudovnyk-ta-vidomyj-frilanser-obitsyayut-vidkryty-sotsialni-it-kursy/) в Броварах - набір в групи очікується вже влітку.

На лекції Пилип розповів про те, які існують біржі, які професійні навички там затребувані. На першому місці, як по заробіткам, так і по кількості спеціалістів, стоїть IT. На другому - все, що пов'язане з дизайном, ілюстраціями, відео, фото. Є ресурси, на яких можна заробляти рукоділлям (наприклад, [Etsy](https://www.etsy.com/)) або написанням статей чи копірайтингом, надавати бухгалтерські чи юридичні послуги і таке інше. Але за $3-5 на годину можуть працювати навіть пенсіонери, щоправда якщо володіють англійською. Здебільшого це некваліфікована праця: data entry чи web research - ввід/перенесення даних, пошук в інтернеті.

![090](https://mpz.brovary.org/wp-content/uploads/2016/04/090.jpg)

Пилип Духлій розповідав і про свій особистий досвід роботи на біржах, ділився лайфхаками та пояснив, як отримувати зароблену валюту, адже розмова на лекції йшла про закордонні інтернет-ресурси.

Зацікавленим є сенс подивитись відеозапис лекції або ж доєднатися до групи [BeFree](https://www.facebook.com/groups/be.free.ua/) у Фейсбуці: там є схожі відео від Пилипа, а  також багато корисної інформації по темі.

_Відео лекції від проекту "ВідеоПрозорість"_

<iframe src="https://www.youtube.com/embed/cLcgA1Z4MdE" width="560" height="315" frameborder="0" allowfullscreen="allowfullscreen"></iframe>

Наприкінці майстер-класу члени спільноти Freelance Brovary, активісти "ДемАльянсу" Сергій Іллюхін та Вікторія Смишляк анонсували теми наступних тренінгів:

- Roadmap у світі ІТ-технологій: який напрям обрати: фронтенд, бекенд, мови програмування
- Безкоштовні ІТ онлайн-курси: поради з досвіду

**Фото - Бажен Левковець**
