---
title: "Броварську виборчу комісію \"зачистили\" від представників \"Батьківщини\""
date: 2013-04-09
author: 
  username: "Aleechka"
  display_name: "Аліна Дяченко"
tags: 
  - "vibir-redaktsiyi"
  - "vo-batkivshhina"
  - "gritsay"
  - "logovchenko"
  - "matsanyuk"
  - "novini"
  - "promizhni-vibori"
  - "tvk"
  - "torgmash"
coverImage: "wp-content/uploads/2013/04/prapor-batkvishhini.jpg"
---

**[![Табличка виборчої комісії 5](https://mpz.brovary.org/wp-content/uploads/2013/04/Tablichka-viborchoyi-komisiyi-5.jpg)](https://mpz.brovary.org/wp-content/uploads/2013/04/Tablichka-viborchoyi-komisiyi-5.jpg)Зі складу Броварської міської виборчої комісії, яка проводитиме вибори у 20 окрузі на Торгмаші, виключено 3 членів від партії "Батьківщина". Рішення про це на початку квітня ухвалила Центральна виборча комісія. Відтепер ТВК працюватиме у складі не 18, а 15 осіб - представників Партії регіонів,  Комуністичної партії України, Народної Партії, партії "Зелені", "Наша Україна" та ін.**

Зокрема [Постановою ЦВК № 63](https://www.cvk.gov.ua/pls/acts/ShowCard?id=34122&what=0) (додаток 2) від 2 квітня 2013 року достроково припинено повноваження таких членів комісії:

- **Логовченко Юлія Олександрівна**, 1988 року народження – заступник голови комісії, від місцевої організації політичної партії Всеукраїнське об’єднання "Батьківщина"
- **Нечаєнко Ірина Вікторівна**, 1983 року народження – від місцевої організації політичної партії Всеукраїнське об’єднання "Батьківщина"
- **Скрипко Любов Анатоліївна**, 1982 року народження – від місцевої організації політичної партії Всеукраїнське об’єднання "Батьківщина"

Замість виключеної Логовченко заступником голови комісії члена цієї комісії призначено [**Мацанюка Романа Вікторовича**](https://mpz.brovary.org/zitspredsedatel-funt/), 1980 року народження – від місцевої організації Політичної партії малого і середнього бізнесу України.

Офіційною причиною для ухвалення такого рішення стало "відкликання членів комісії суб’єктом подання кандидатури", тобто місцевою організацією політичної партії Всеукраїнське об’єднання "Батьківщина".

Щоб з'ясувати, чому і навіщо члени броварської "Батьківщини" виключили за 2 місяці до проміжних виборів на Торгмаші своїх представників у виборчій комісії, ми зв'язались телефоном з виконуючим обов'язки голови міського осередку партії **Володимиром Опальком**. Пан Володимир підтвердив, що дійсно робив подання про відкликання членів комісії та додав: "_Власне ми хотіли замінити членів комісії від нашої партії, бо насправді у 2010 році ми їх не подавали до складу ТВК. Тоді був створений "клон" нашого осередку, від якого ці люди і потрапили  до комісії. Це все люди Трощенка, їх дуже ретельно відбирали перед місцевими виборами. Зрозуміло, ми не хотіли, щоб вони і далі лишались у складі ТВК. Проте чинне законодавство, на жаль, не передбачає процедури заміни членів комісії, то ж нам не лишалось нічого іншого як виключити запроданців, зокрема Юлію Логовченко_".

> Слід сказати, що пані Логовченко дійсно "відзначилась" не лише на місцевих виборах-2010, а й під час [парламентської виборчої кампанії-2012](https://mpz.brovary.org/hto-i-navishho-sabotuvav-robotu-okruzhnoyi-viborchoyi-komisiyi-u-brovarah/) як [член ОВК](https://mpz.brovary.org/brovarsku-okruzhnu-viborchu-komisiyu-ocholiv-predstavnik-partiyi-bratstvo/) від... фракції Партії регіонів. Тому її виключення є цілком природнім для опозиційної партії. Працівницю апарату Броварської міської ради Любов Скрипко, що обійняла свою посаду якраз після місцевих виборів 2010 року, також важко "запідозрити" в прихильності до опозиційної "Батьківщини". Проте Ірину Нечаєнко, яка хоч і ввійшла до складу ТВК у 2010 році від "клону" міського осередку, нині складно назвати "людиною Трощенка". Одразу після місцевих виборів пані Ірина припинила будь-яку співпрацю з владою та стала працювати з Павлом Різаненком, на виборах до Верховної Ради у 2012 році вона була довіреною особою кандидата Різаненка (висунутого "УДАРом" та підтриманого "Батьквіщиною"), а після його перемоги стала офіційним [помічником-консультантном](https://mpz.brovary.org/hto-i-navishho-sabotuvav-robotu-okruzhnoyi-viborchoyi-komisiyi-u-brovarah/) народного депутата України. Тому виключення Ірини Нечаєнко зі складу ТВК виглядає досить дивно, особливо зважаючи на те, що у комісії внаслідок цього фактично не лишається представників опозиційних сил...

Відтак у подальшому Броварська міська виборча комісія працюватиме у [наступному складі](https://www.cvk.gov.ua/pls/vm2010/WM028?PID112=30&PID102=1554&PF7691=1554&PT001F01=800&rej=0&pt00_t001f01=800):

[![Склад ТВК 2013](https://mpz.brovary.org/wp-content/uploads/2013/04/Sklad-TVK-2013.jpg)](https://mpz.brovary.org/wp-content/uploads/2013/04/Sklad-TVK-2013.jpg)

Попри виключення Юлії Логовченко у складі ТВК залишилось чимало колишніх членів ОВК, які працювали на виборах до Верховної Ради України у 2012 році, зокрема: Олександр Грицай, Роман Мацанюк, Володимир Клименко, Людмила Колесник та Григорій Романюк. Детальніше про "особливості" роботи ОВК № 97 читайте у [наших минулорічних публікаціях](https://mpz.brovary.org/tag/zasidannya-ovk/).
