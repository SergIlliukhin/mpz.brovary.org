---
title: "Захисту броварських лісів від зазіхань забудовників перешкоджають місцеві чиновники, - лісгосп"
date: 2016-10-28
categories: 
  - "novyny"
tags: 
  - "brovary"
  - "gospodarstvo"
  - "darnytske-lisove-gospodarstvo"
  - "zabudova"
  - "komunalne-pidpriyemstvo"
  - "kp"
  - "lis"
  - "lisgosp"
  - "novini"
---

**Лісівники не можуть належно охороняти броварські ліси та не допускати на них забудови. Причина – Броварська міська рада протягом багатьох років не оформлює права на постійне користування у відповідності до вимог земельного законодавства. Таке стверджують у київському міському комунальному підприємстві «Дарницьке лісопаркове господарство». Тим часом броварські чиновники запевняють, що про жодні листи від лісівників не знають.**

Як зазначають і в лісгоспі, і [у Броварській міській раді](http://www.slideshare.net/DmytroKarpiy/ss-67641192), в адміністративних межах Броварів перебувають ліси загальною площею **30 Га**. Ці території ще понад **50 років тому** передали на баланс КП «Дарницьке лісопаркове господарство», - уточнюють київські комунальники.

[![document-page-001-kopiya](https://mpz.brovary.org/wp-content/uploads/2016/10/Document-page-001-Kopiya.jpg)](https://mpz.brovary.org/wp-content/uploads/2016/10/Document-page-001-Kopiya.jpg)

У Дарницькому лісовому господарстві вказують, що мова йде про декілька лісових зон на території Броварів. Перша - обмежована вулицями Павла Чубинського, В’ячеслава Чорновола та Ялинковою. Друга – Весняною та Квітневою. І третя – вулицями Тараса Шевченка, Академіка Амосова та Михайла Мельника.

«_Ми вже на протязі багатьох років звертаємось до Броварської міської ради з проханням про оформлення нам права постійного користування вказаними ділянками у відповідність до вимог  земельного господарства з метою належної їх охорони на юридично обґрунтованих підставах, недопущення зазіхань на них для забудови. На жаль з цього приводу ми отримуємо лише формальні відписки,_» - зазначають у КП «Дарницьке лісопаркове господарство».

Водночас, як розповіла керівниця земельного відділу Броварської міської ради **Леся Гудименко**, вона вперше чує, що міськрада не надає ліси київському лісгоспу. Чиновниця зазначає, що за той час, коли вона працює в земельному відділі, не пригадує, щоби лісівники до них звертались узагалі. Чи були такі листи в минулому, пані ані спростувати, ані підтвердити не змогла.

Слід зазначити, що лісовий масив на розі вулиць В'ячеслава Чорновола та Василя Симоненка не перебуває на балансі КП «Дарницьке лісопаркове господарство». У цьому запевняють працівники комунального підприємства. Нагадаємо, що саме там останнім часом відбувається [будівельний скандал](https://mpz.brovary.org/aktyvisty-prodovzhuyut-borotbu-za-zberezhennya-zelenoyi-zony-u-brovarah/). Активісти протестують проти намірів спорудити замість соснового лісу багатоквартирні висотки.
