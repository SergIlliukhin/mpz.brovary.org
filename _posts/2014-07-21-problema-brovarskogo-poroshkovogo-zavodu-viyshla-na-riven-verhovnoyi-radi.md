---
title: "Проблема броварського «порошкового» заводу вийшла на рівень Верховної Ради"
date: 2014-07-21
author: 
  username: "kachor"
  display_name: "Андрій Качор"
tags: 
  - "vibir-redaktsiyi"
  - "novini"
---

**[![rasplav-gotovyj-dlya-proizvodstva-zheleznogo-poroshka](https://mpz.brovary.org/wp-content/uploads/2014/07/rasplav-gotovyj-dlya-proizvodstva-zheleznogo-poroshka.jpg)](https://mpz.brovary.org/wp-content/uploads/2014/07/rasplav-gotovyj-dlya-proizvodstva-zheleznogo-poroshka.jpg)Після [розслідування «Маєш право знати»](https://mpz.brovary.org/oboronniy-zavod-u-brovarah-kontrolyuyut-lyudi-tsarova-ta-kolesnikova/) щодо ситуації на броварському Заводі порошкової металургії, проблемою зацікавились народні депутати України. Так, позаминулої п’ятниці під час пленарного засідання українського парламенту було оголошено запит депутата Павла Різаненка щодо ситуації на «порошковому» заводі.**

У своєму запиті нардеп від броварського виборчого округу звертає увагу на числені порушення з боку адміністрації підприємства, зокрема ті, що стосуються затримки у виплаті заробітної плати. Окрім того Різаненко повідомляє, що на заводі бували випадки крупних крадіжок обладнання, після чого адміністрація не зверталась із заявами до правоохоронних органів, а компенсовувала збитки за рахунок зарплат простих робітників. З огляду на це народний депутат вважає, що «зазначені обставини свідчать про необхідність проведення компетентними органами перевірки фактів порушення трудових прав працівників ДП «Завод порошкової металургії» та вжиття заходів щодо притягнення порушників трудового законодавства до відповідальності, передбаченої чинним законодавством України».

<iframe src="//www.youtube.com/embed/w6nuNmckzkI" width="640" height="480" frameborder="0" allowfullscreen="allowfullscreen"></iframe>

З вимогою про проведення такої перевірки Різаненко звернувся до голови Державної інспекції України з питань праці **Валерія Яцкіна.**

\[spoiler title="**Повний текст депутатського запиту Павла Різаненка** " open="0" style="2"\]

**НАРОДНИЙ ДЕПУТАТ УКРАЇНИ**

**Різаненко Павло Олександрович**

01008, м. Київ, вул. Грушевського, буд. 5, тел.: (044) 255-45-23, ел. пошта: rizanenko.pavlo@rada.gov.ua \_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

Вих. №\_\_\_\_\_\_\_\_\_\_\_\_ 03.07.2014 р.

Державна інспекція України з питань праці Яцкіну Валерію Івановичу

**ДЕПУТАТСЬКИЙ ЗАПИТ**

**Щодо вжиття заходів для відновлення** **порушених трудових прав працівників** **ДП «Завод порошкової металургії»**

**Шановний Валеріє Івановичу!**

24 червня 2014 року працівники Державного підприємства «Завод порошкової металургії», розташованого в місті Бровари Київської області, провели страйк із вимогою виплатити заборгованість по заробітній платі.

Починаючи з 2013 року підприємство затримує виплати заробітної плати працівникам. Станом на червень 2014 року керівництво ДП «Заводу порошкової металургії» не розрахувалось з працівниками за березень, квітень та травень поточного року, чим порушило вимоги частин першої та другої ст. 115 Кодексу Законів про працю України, частини першої ст. 24 Закону України «Про оплату праці» щодо виплати заробітної плати не рідше двох разів на місяць через проміжок часу, що не перевищує 16 календарних днів, та не пізніше 7 днів після закінчення періоду, за який здійснюється виплата.

В травні 2013 року на ДП «Завод порошкової металургії» невстановленими особами було вчинено крадіжку частини внутрішніх кабельних електромереж, чим завдано збитки підприємству на суму понад 60 000 гривень. Як повідомили робітники заводу, матеріальну відповідальність за вчинений злочин було покладено на працівників підприємства, хоча осіб винних у крадіжці не було встановлено. Такими діями керівництво Заводу порошкової металургії допустило порушення частини другої ст. 130 КЗпП України, відповідно до якої права і законні інтереси працівників гарантуються шляхом встановлення відповідальності тільки за пряму дійсну шкоду, лише в межах і порядку, передбачених законодавством, і за умови, коли така шкода заподіяна підприємству, установі, організації винними протиправними діями (бездіяльністю) працівника.

Зазначені обставини свідчать про необхідність проведення компетентними органами перевірки фактів порушення трудових прав працівників ДП «Завод порошкової металургії» та вжиття заходів щодо притягнення порушників трудового законодавства до відповідальності, передбаченої чинним законодавством України.

Відповідно до підпункту 1 пункту 4 «Положення про Державну інспекцію України з питань праці», затвердженого Указом Президента України від 6 квітня 2011 року N 386/2011 на державну інспекцію з питань праці покладено завдання щодо здійснення державного нагляду та контролю за додержанням підприємствами, установами, організаціями незалежно від форм власності, виду діяльності, господарювання, фізичними особами, які використовують найману працю та працю фізичних осіб, Радою міністрів Автономної республіки Крим, органами виконавчої влади та органами місцевого самоврядування законодавства про працю з питань трудових відносин, робочого часу та часу відпочинку, нормування праці, оплати праці, надання гарантій і компенсацій, пільг для працівників, які поєднують роботу з навчанням, дотримання трудової дисципліни, умов праці жінок, молоді, інвалідів, надання пільг і компенсацій за важкі та шкідливі умови праці, забезпечення спеціальним одягом і спеціальним взуттям, засобами індивідуального захисту, мийними та знешкоджувальними засобами, молоком і лікувально-профілактичним харчуванням; проведення обов'язкових медичних оглядів працівників певних категорій; дотримання режимів праці та інших норм законодавства.

Враховуючи вищезазначене, керуючись ст. 15 Закону України «Про статус народного депутата України», ст. 224, ст. 225 Закону України «Про Регламент Верховної Ради України» звертаюсь до Вас з вимогою: 1. Провести перевірку фактів порушення трудових прав працівників ДП «Завод порошкової металургії»; 2. У разі виявлення порушень законності, вжити заходів по притягненню винних осіб до відповідальності; 3. Вжити всіх необхідних заходів для відновлення трудових прав працівників ДП «Завод порошкової металургії».

**З повагою,** **народний депутат України**

Різаненко П.О. (посв. №321) \[/spoiler\]

[Нагадаємо](https://mpz.brovary.org/oboronniy-zavod-u-brovarah-kontrolyuyut-lyudi-tsarova-ta-kolesnikova/), що працівники заводу скаржаться на неодноразову затримку заробітної платні та пов’язують це з деструктивними діями адміністрації, що контролюється **Олегом Царьовим** – екс-народним депутатом, котрий сьогодні перебуває в розшуку за терористичну діяльність.  Крім того працівники заводу повідомляють, що «Порошковий» виробляє т.зв. «продукцію подвійного призначення», яка використовується при виробництві російських танків. Водночас, зі слів багатьох працівників, броварський завод міг би виробляти вітчизняні бронежилети для української армії та добровольчих батальйонів в зоні АТО, однак держава не робить подібних замовлень.
