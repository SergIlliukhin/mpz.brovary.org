---
title: "«Порошковий» завод на межі страйку: вимагають виплати зарплат та звільнити з посад людей Царьова"
date: 2014-06-23
author: 
  username: "kachor"
  display_name: "Андрій Качор"
tags: 
  - "vibir-redaktsiyi"
  - "garnyk"
  - "zavod-poroshkovoyi-metalurgiyi"
  - "novini"
  - "pisotskiy"
  - "separatizm"
  - "strayk"
  - "tsarov"
coverImage: "wp-content/uploads/2014/06/rasplav-gotovyj-dlya-proizvodstva-zheleznogo-poroshka.jpg"
---

**[![45434](https://mpz.brovary.org/wp-content/uploads/2014/06/45434.jpg)](https://mpz.brovary.org/wp-content/uploads/2014/06/45434.jpg)Працівники Державного підприємства «Завод порошкової металургії» - колись містоутворюючого підприємства Броварів – погрожують розпочати страйк, якщо керівництво заводу та профільне міністерство не виконає їхні вимоги. Робітники заводу жаліються, що вже чотири місяці не отримують заробітну платню, не зважаючи на те, що завод продовжує виробляти та відвантажувати продукцію.**

Водночас працівники заводу висловлюють побоювання, що прибуток заводу може бути направлений на фінансування терористів на Донбасі, адже нинішній в.о. директора – **Володимир Пісоцький** – був помічником екс-депутата **Олега Царьова**, який відрито підтримує терористів та окупацію України Росією. Окрім того, працівники звертають увагу, що частина продукції заводу має т.зв. «подвійне призначення» - тобто може бути використане при виробництві зброї. Така продукція зазвичай поставляється із заводу до Російської Федерації.

За словами робітників, з моменту призначення в.о. директора Пісоцького, завод припинив отримувати нових клієнтів та замовлення, а також втратив частину постійних партнерів. Крім того, після появи на підприємстві нової служби безпеки, залученої Пісоцьким, на заводі почастішали випадки крадіжок дорогого обладнання, яке завод мусив заново закуповувати. По факту крадіжок керівництво відмовлялось звертатись до правоохоронних органів, а «вішало» збитки на працівників, позбавляючи останніх частини зарплат. Робітники заводу підозрюють, що подібні крадіжки могли бути здійснені самою службою безпеки.

_**Володимир Пісоцький приносить Олегу Царьову депутатський мандат під час телешоу "Без мандату". Дивитися з 15:23**_

<iframe src="//www.youtube.com/embed/Y3A9uqxqT5Q" width="420" height="315" frameborder="0" allowfullscreen="allowfullscreen"></iframe>

Як стверджують ініціатори можливого страйку, дії керівництва заводу переслідують єдину мету: довести крупне державне підприємство до банкрутства, аби потім полегшити процедуру його приватизації. Тих працівників, які раніше відкрито виступали проти подібних дій директора Пісоцького, керівництво заводу звільнило.

Раніше робітники Заводу порошкової металургії вже звертались до Броварського міжрайонного прокурора Миколи Гарника з вимогою вплинути на ситуацію та захистити їхні права, однак прокуратура жодним чином не відреагувала на їхнє звернення. Відтак завтра, **24 червня, о 9:00** працівники планують передати керівництву підприємства свої вимоги щодо виплати заробітної платні, а також звернутись до профільного міністерства негайно позбавити займаних посад директора заводу Володимира Пісоцького та його команду. В іншому разі робітники готові розпочати безстроковий страйк до повного виконання їхніх вимог.
