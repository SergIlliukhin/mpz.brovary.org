---
title: "Волонтерська ветеринарна організація «Вірне серце» може закритися"
date: 2016-08-03
author: 
  username: "pravoZnaty"
  display_name: "Маєш право знати"
categories: 
  - "hromada"
  - "novyny"
tags: 
  - "blagodiynist"
  - "brovary"
  - "veterynarka"
  - "volonterstvo"
  - "dopomoga"
  - "klinika"
  - "novini"
  - "sterilizatsiya"
  - "tvarini"
coverImage: "wp-content/uploads/2016/08/4-1-768x576.jpg"
---

**«Благодійний фонд «Вірне серце» лише у квітні цього року отримав ліцензію на ветеринарну практику. Організація взяла на себе те, що мала би робити влада в рамках наявної [міської програми](http://docs.brovary.org/p3742/26.07.2012/681-22-06) – стерилізувати безпритульних тварин. Таким чином активісти планували гуманно вирішити проблему високої популяції чотирилапих безхатьків у місті. Однак, як [стверджують](https://www.facebook.com/photo.php?fbid=284613308566692&set=a.106233733071318.1073741826.100010540743442&type=3&theater) у фонді, на сьогодні їхні ресурси вичерпуються, а ветеринарна клініка перебуває під загрозою самоліквідації.**

В організації розповідають, що раніше вони [відкрили стерилізаційний кабінет](https://mpz.brovary.org/u-brovarah-z-yavyvsya-fond-yakyj-zajnyavsya-sterylizatsiyeyu-bezprytulnyh-tvaryn/), щоби кожний мешканець міста міг за дуже низькими цінами стерилізувати тварин. Активісти заручились обіцянками про підтримку від захисників тварин. Однак, за майже рік діяльності допомоги не дочекались.

Волонтери зазначають, що для подальшого існування кабінету необхідні:

- спонсори, які зможуть оплачувати оренду приміщення кожен місяць;
- послуги ловця;
- один чи декілька волонтерів, які зустрічали би людей з тваринами, приймали їх та видавали після операції;
- мікроавтобус (чи легковий автомобіль) з водієм хоча б один раз на тиждень, щоб ловити та розвозити собак;
- якщо не знайдемо на цю безкоштовну роботу людей, потрібен спонсор, який зміг би щомісячно давати гроші на зарплатню найманим працівникам.

Благодійники переконують, що в разі відсутності допомоги змушені будуть самоліквідувати організацію. Охочих просять надавати свої пропозиції за телефонами: **(067) 660-14-14** і **(093) 660-14-14.**

Нагадаємо, що проблему безпритульних тварин у Броварах підіймають щонайменше протягом декількох останніх років. У 2014 році активісти [констатували](https://mpz.brovary.org/brovarski-aktivisti-berutsya-za-problemu-bezpritulnih-tvarin-ta-shukayut-odnodumtsiv/), що «Міська програма регулювання чисельності безпритульних тварин в м. Бровари на 2012-2017 роки» практично не виконується. У результаті, троє волонтерів – **Діна Кирилич, Аліна Бортнік** та **Ігор Ковальчук** – самотужки відкрили благодійний стерилізаційний кабінет для тварин у Броварах.
