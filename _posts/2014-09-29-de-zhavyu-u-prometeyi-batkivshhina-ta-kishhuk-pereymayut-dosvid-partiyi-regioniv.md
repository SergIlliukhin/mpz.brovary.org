---
title: "Де-жавю у «Прометеї»: «Батьківщина» та Кищук переймають досвід Партії регіонів"
date: 2014-09-29
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "andriy-melnik"
  - "batkivshhina"
  - "brovary"
  - "vibir-redaktsiyi"
  - "vibori"
  - "vibori-2014"
  - "kandidat-u-narodni-deputati"
  - "kishhuk"
  - "okrug-97"
  - "parlamentski-vibori-2014"
  - "pereshkodzhannya-zhurnalistam"
  - "reyestratsiya-kandidativ"
  - "titushki"
  - "tsvk"
  - "tsentralna-viborcha-komisiya"
coverImage: "wp-content/uploads/2014/09/Bez-imeni.jpg"
---

**_[![фото (2)](https://mpz.brovary.org/wp-content/uploads/2014/09/foto-2.jpg)](https://mpz.brovary.org/wp-content/uploads/2014/09/foto-2.jpg)Регіонал – це не лише членство в партії Януковича. Регіонал – це стан душі._**

Після достатньо спокійних «післямайданівських» президентських виборів у травні, вчорашній інцидент в «Прометеї» повернув нас у жорстку реальність «недолюстрованої» країни та Броварів  зокрема. 28 вересня 2014 року в центрі міста під час агітаційної зустрічі кандидата в депутати ми знову стикнулися з тим, що востаннє відбувалось в нашому місті під час [візиту Азарова два роки тому](https://www.youtube.com/watch?v=wT7SeNc1I4k): проплачена масовка, тітушки на вході, перешкоджання журналістам та міліція лише за викликом з Києва. Масштаби, звісно, не ті, проте концепція витримана майже до дрібниць.

> **Коротко хронологічно:** днями нам стало відомо про агітаційний захід кандидата від «Батьківщини» Олега Кищука,запланований на 16:00 28 вересня у «Прометеї». В рамках нашого інформаційного-марафону "Парламентські вибори-2014" автор цих рядків прибув в зазначений час до "Прометею" з метою потрапити на захід. Агітаційні збори в "Прометеї" нам були тим більше цікаві, позаяк нам було отримано інформацію про оплату учасників заходу з боку штабу Кищука.  На жаль, спокійно потрапити в залу - як це робили безліч інших громадян - не вдалось. В момент підходу до дверей на мене накинулось двоє кремезних чоловіків,  одним з яких виявився Андрій Мельник - яскравий представник броварського «бізнесу» часів 90-х, що в революційні часи координував діяльність «Самооборони» ім. Сапожка», розташованої на вул. Шевченка, 2. Здивування викликало не стільки той факт, що Мельник з братвою діють подібними методами, але що тепер вони охороняють спокій кандидата від "Батьківщини" Олега Кищука. Відтак ці двоє фізично не давали мені зайти до зали, де вже на той час тривав захід та лунав агітаційний голос Олега Євгеновича.

Буквально за кілька хвилин в «Прометей» прибула Аліна Дяченко, яка й зняла мою другу спробу потрапити всередину на камеру. На відео чітко видно,  що «тітушки» не представляються, не реагують на журналістські посвідчення, поводяться грубо, нахабно, б’ють по камері та застосовують фізичну силу до представників ЗМІ, що виконують редакційне завдання. Це відео разом з поданою заявою – залізобетонна основа для відкриття кримінального провадження проти Мельника та його посібника.

<iframe src="//www.youtube.com/embed/nIWN2SQIImw" width="640" height="360" frameborder="0" allowfullscreen="allowfullscreen"></iframe>

В цьому випадку я не збираюсь торкатися політичної складової питання: кожен з нас може зробити висновок і без додаткових коментарів та зрозуміти, з яким кандидатом ми маємо справу. Як на мене, найбільш важливим в цій ситуації стане реакція правоохоронних органів. Нещодавно у Броварах [було призначено нового начальника міліції та прокуратури.](https://mpz.brovary.org/u-brovarah-noviy-prokuror-ta-nachalnik-militsiyi-gromada-zaproshuye-yih-na-dialog/) Ці люди знають, що отримали ці посади завдяки Майдану, [завдяки народній люстрації](https://mpz.brovary.org/nachalnik-brovarskoyi-militsiyi-napisav-raport-na-zvilnennya-cherez-nedoviru-samooboroni/) в лютому 2014-го та мають усвідомлювати, яка відповідальність перед суспільством на них сьогодні лежить. Ця справа має стати для них першим принциповим викликом, з якого ми дізнаємось: чи справді прокуратура та міліція з народом при новій владі, а чи броварські правоохоронці досі бояться бандитів і не збираються захищати наші законні права, коли їх порушують «дорослі тітушки».

Контролю розслідування цього інциденту потрібно приділяти особливу увагу, позаяк якщо попускати подібні випадки на самому старті виборчої кампанії, ми ризикуємо повторити історію парламентських виборів у Броварах зразка 2012-го року: з десятками бойовиків біля ОВК, скандалом на всю країну, погрозами, залякуваннями та силовим протистоянням. З тією лише різницею, що сьогодні подібне може вилитись у зовсім інші наслідки, і справа може не обійтись навіть сміттєвими баками.

**P.S.** 

Інформація про інцидент [вже опублікована](http://imi.org.ua/news/45858-u-brovarah-do-jurnalistiv-zastosuvali-silu-abi-ne-pustiti-na-agitatsiyniy-zahid-kandidata-vid-batkivschini.html) на головній сторінці сайту Інституту Масової Інформації. Дякуємо колегам за допомогу!
