---
title: "Тушонка з ботулізмом, 4 ДТП за день, черги під час медогляду дітей - оперативні новини"
date: 2017-07-24
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "novini"
  - "operatyvna-narada"
---

**Щотижнева оперативна нарада у міського голови 24 липня пройшла без особливостей. З неприємного: лише за день в Броварах сталося 4 ДТП, за тиждень – 6; броварчани продовжують труїтися продуктами харчування, контактувати із скаженими тваринами, все частіше вимагати спилювати дерева. З приємного: всі учасники ДТП живі, дослідження проб води в озерах міста та перевірка стану повітря у локації «стадіон» (між СШ №5 та НВК) – у нормі, ремонт колектора - на фінішній прямій, а двоє талановитих учнів отримуватимуть стипендії Президента України.**  

_«Епідеміологічна ситуація в місті за минулий тиждень була благополучною: не було групових спалахів інфекційних захворювань та харчових отруєнь»,_ - повідомила завідувачка відділу організації санітарно-гігієнічного дослідження Броварського райвідділу лабораторних досліджень ДУ «Київський обласний лабораторний центр Держсанепідслужби України»  **Віра Товстоног.** Однак.

**Тушонка з ботулізмом та скажені  коти**

Однак стався один випадок захворювання на ботулізм: мешканець Броварів захворів на це токсикоінфекційне захворювання після вживання консервованої м’ясної тушонки (домашнього приготування). Броварчанина було госпіталізовано в інфекційне відділення, а потім – у реанімацію, де хворому ввели сироватку проти ботулізму. Зразки тушонки спеціалісти відібрали для лабораторних досліджень.

Загалом ситуація з кишковими інфекціями у місті спокійна, проінформувала головна лікарка Броварської санепідемстанції **Олександра** **Вакарчук**, чого не скажеш про район та область у цілому. Так за перше півріччя зареєстровано 7 спалахів захворювання: лише минулого тижня в санаторії «Лазурний» захворіло 30 дітей. Окрім планових перевірок об’єктів потужностей переробної промисловості, які здійснюють спеціалісти санепідемстанції, міський голова надав доручення Олександрі Вакарчук разом із  фахівцями управління економіки у складі комісії розробити спільний план роботи з перевірки об’єктів харчової промисловості.

За інформацією Віри Товстоног, продовжують звертатися в лабораторію і покусані тваринами. За останній тиждень таких за медичною допомогою звернулося  **12**  чоловік,  серед яких – **3** дитини.

\[caption id="attachment\_72555" align="aligncenter" width="600"\][![](https://mpz.brovary.org/wp-content/uploads/2017/07/2operatyvka.jpg)](https://mpz.brovary.org/wp-content/uploads/2017/07/2operatyvka.jpg) Віра Товстоног\[/caption\]

Спостереження за тваринами (всі вони відомі) проводилося працівниками держсанепідемслужби протягом 10 днів. У одному випадку вже на 2-й день спостереження підтвердилося захворювання на сказ. Двох покусаних котом, у якого виявили сказ, госпіталізовано в лікарню, де хворі проходять профілактичне лікування. Як повідомила завідувачка відділу організації санітарно-гігієнічного дослідження, Броварська лабораторія вакциною проти сказу забезпечена, однак відсутні деякі медикаменти для комбінованого лікування проти цієї небезпечної інфекційної хвороби.

Також фахівцями лабораторії розпочато моніторинг стану атмосферного повітря. У локації «стадіон» -  між СШ №5 та НВК, на даний час перевищення гранично допустимих концентрацій забруднюючих речовин у повітрі не виявлено. Результати дослідження проб води із озер міста також у нормі.

**У боротьбі  з чергами у дитячій лікарні**

Щоб уникнути нарікань батьків на черги в лікарнях, які утворюються під час медичних оглядів дітей для отримання довідок для шкіл та садочків, міський голова запропонував головному лікарю Броварського міського центру первинної медико-санітарної допомоги  **Ігорю  Кравцову** спільно з головним лікарем БЦРЛ Валентином Багнюком та начальницею управлінням освіти Оксаною Мельник  створити робочу групу. У свою чергу Ігор Кравцов повідомив, що на початку поточного року в первинній ланці створена робоча група, яка неодноразово зустрічалася з працівниками управління освіти та представниками Громадської ради при управлінні, які обіцяли проводити серед батьків роз’яснювальну роботу, однак на цьому все і затихло. У коментарі нашим журналістам Ігор Кравцов повідомив, що до педіатрів черг не має, проблема черг – у вторинної ланки, де необхідно проходити огляд дітей у вузьких спеціалістів. Ігор Кравцов радить батькам не відкладати огляд на останній день, а зробити його протягом літа, що і дозволить уникнути черг у серпні.

**За тиждень - 6 ДТП, за день - чотири**

Найбільш насиченим на події був тиждень у медиків із екстреної медичної допомоги. Як повідомила головна лікарка Броварської станції ЕМД **Леся Олексяк,** за минулий тиждень сталося **6** дорожньо-транспортних пригод. Перша - 17 липня по вул. Київська, де зіткнулися два легковики. Одного постраждалого із травмами  середнього ступеня  тяжкості  доставлено до лікарні. А от 20 липня сталося аж 4 ДТП. Три з них - на вул. Київська. У одному з цих ДТП відразу постраждало 4 людей, двоє з яких – діти. Всі учасники ДТП живі, але отримали травми середнього ступеня тяжкості. 22 липня сталося ДТП по вул. Олега Оникієнка, де травми отримали троє людей. Двох постраждалих із травмами  середнього ступеня тяжкості доставлено до лікарні, одного, який перебував у важкому стані, відразу відправлено в реанімаційне  відділення. Також минулого тижня зафіксовано **3** випадки алкогольного сп’яніння та один – наркотичного. Порівняно з минулим тижнем – цифри менші, каже Леся Олексяк.

**Дерева ріжуть, труби - проваляються**

Головний еколог Броварів **Юрій Жимайлов** повідомив, що збільшилася кількість заяв на зрізання дерев, тож запропонував створити бригаду, яка б зайнялася санітарною  розчисткою. Та мер нагадав, що лише комісія визначає,  які дерева підлягають спилюванню.

Директор КП «Броваритепловолоенергія» Василь Андрєєв проінформував, що [роботи](https://mpz.brovary.org/remont-kolektora-na-petlyury-prodovzhyly-lypnya/) з ремонту колектора по вул. Симона Петлюри рухаються до [завершення](https://mpz.brovary.org/miska-vlada-vyznachylasya-koly-vidkryyut-proyizd-po-vul-petlyury/): залишилося зробити перехід через вул. Металургів та «врізи» в новий колектор, які планують виконати власними силами без зупинок водопостачання.

Також директор повідомив, що на вихідних сталася аварійна ситуація на вул. Короленка, 64 А – провалилося 5 м труби. За словами Василя Андрєєва, ремонтні роботи виконали того ж дня.

\[caption id="attachment\_72558" align="aligncenter" width="600"\][![](https://mpz.brovary.org/wp-content/uploads/2017/07/4operatyvka.jpg)](https://mpz.brovary.org/wp-content/uploads/2017/07/4operatyvka.jpg) Ремонт колектора на Симона Петлюри\[/caption\]

Найприємнішим повідомленням на півгодинній  нараді стала  інформація  начальниці управління освіти Оксани Мельник: двом талановитим броварським школярам – учню СШ №5 **Данилу Опанасенку** та учню гімназії ім. С. Олійника **Віктору** **Пасілецькому** призначено стипендії Президента України. Нагадаємо: стипендії Президента України для молодих учених НАН України призначаються  на конкурсних засадах за рахунок бюджетних коштів найбільш талановитим молодим ученим, які здійснюють перспективні наукові дослідження в галузі природничих, технічних, гуманітарних і суспільних наук.

**Фото - авторки**
