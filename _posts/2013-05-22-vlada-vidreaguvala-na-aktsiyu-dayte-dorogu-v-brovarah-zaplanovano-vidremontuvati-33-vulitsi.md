---
title: "У відповідь на автопробіг «Дайте дорогу!» влада пообіцяла відремонтувати 33 вулиці"
date: 2013-05-22
author: 
  username: "kachor"
  display_name: "Андрій Качор"
tags: 
  - "vibir-redaktsiyi"
  - "vo-svoboda"
  - "dayte-dorogu"
  - "demokratichniy-alyans"
  - "dorogi"
  - "novini"
  - "remont"
  - "udar"
coverImage: "wp-content/uploads/2013/05/IMG_9642_resize.jpg"
---

**[![IMG_9642_resize](https://mpz.brovary.org/wp-content/uploads/2013/05/IMG_9642_resize.jpg)](https://mpz.brovary.org/wp-content/uploads/2013/05/IMG_9642_resize.jpg)Вже через два дні після [автопробігу](https://mpz.brovary.org/pid-chas-aktsiyi-dayte-dorogu-vlada-provela-obryad-pokrashhennya-yami/) з вимогою полагодити місцеві дороги броварська міська влада оприлюднила свої плани щодо вирішення ситуації з автошляхами.**

Так, 19 травня на сайті міської ради з’явилася публікація «[**Завдання міста – відновити дороги**](http://brovary-rada.gov.ua/zavdannya-m%D1%96sta-v%D1%96dnoviti-dorogi)», у якій зокрема зазначається, що дороги в Броварах дійсно перебувають в поганому стані, проте є далеко не найгіршими в порівнянні з іншими містами Київщини. Поганий стан асфальтного покриття броварська влада пояснює вичерпаним ресурсом доріг ("більша частина доріг в Броварах побудована 30 - 40 років тому") та затяжною зимою 2012-2013, під час якої відбулося  «більше семи циклів заморожування-відтавання».

На сайті міської ради прямо вказується, що приводом для оприлюднення інформації про стан броварських автошляхів та плани влади щодо покращення ситуації стала акція УДАРу, «Свободи» та «Демократичного Альянсу» [«Дайте дорогу!»](https://mpz.brovary.org/pid-chas-aktsiyi-dayte-dorogu-vlada-provela-obryad-pokrashhennya-yami/), що відбулась 17 травня:

> «17 травня 2013 року вулицями міста пройшла акція «Дайте дорогу !» за ініціативою місцевих осередків УДАРу та «Свободи». До акції також приєдналися активісти «Батьківщини» та партії «Демократичний Альянс», які вже мають досвід проведення подібних заходів в інших українських містах. Активісти стверджують, що стан міських доріг є незадовільним та нагадує «місячний ландшафт, аніж траси для пересування автомобілів».

Броварські дороги, звичайно, не відповідають євростандартам, проте їхній стан не можна назвати найгіршим, навіть, серед міст Київської області. Артерії міста періодично зазнають ремонту та реконструкції», - йдеться в публікації на сайті БМР.

> Протягом квітня - травня 2013р. було проведено поточний ремонт дорожнього покриття вулиць, Кутузова, Кірова, Гагаріна, Черняховського, Дімітрова, Красовського, Андрєєва, Чапаєва, Старотороїцької, бульвару Незалежності.
> 
> До переліку вулиць, які потребують ремонту включені наступні: Кірова, Молодіжна, Сєдова, Карбишева, Петровського, Рокосовського, Геологів, Енгельса, Кутузова, Короленка, Гагаріна, Герцена, Р.Люксембург, Папаніна, Чубаря, Кокінакі, Чапаєва, Дімітрова, Металургів, Оболонська, Андреєва, Старотроїцька, Черняховського, Грушевського, 1-го Травня, Челюскіна, Фрунзе, Пушкіна, Осипова, Чкалова, Кирпоноса, Гоголя та бульвар Незалежності.

Крім того повідомляється, що броварська влада в 2013-му році планує витратити майже **6 млн. грн.** на капітальний ремонт вулиць за рахунок коштів субвенцій з державного бюджету. Також заплановано провести поточний ремонт вулиць: на це закладено понад **1,8 млн. грн.** – за рахунок міського бюджету та державних субвенцій:

> "Тому, у 2013 році заплановано проведення таких робіт: _**капітальний ремонт вулиць**_: - за рахунок коштів субвенцій з державного бюджету спрямованих на міський бюджет у сумі 2 796,400 тис. грн.; - за рахунок коштів субвенцій з державного бюджету спрямованих на обласний бюджет у сумі 3 013,213 тис. грн. із застосуванням процедури закупівлі (відкриті торги); _**поточний ремонт вулиць**_: - за рахунок коштів субвенцій з державного бюджету спрямовані на міський бюджет у сумі 1 315,9 тис. грн. із застосуванням процедури закупівлі (відкриті торги), та за кошти міського бюджету в сумі 490,0 тис. грн.

Організатори акції «Дайте дорогу» позитивно оцінили подібну реакцію влади на дії УДАРу, «ДемАльянсу» та «Свободи». Так, зокрема, в прес-службі міського осередку партії УДАР заявили, що це, напевно, перший випадок, коли влада намагається конструктивно реагувати на вимоги громади. _«Ми вітаємо таку позиції влади,  та сподіваємось, що конструктивна реакція міської ради на зауваження громадян увійде в практику та прийде на зміну істеричним заявам окремих чиновників. Проте також хочемо застерегти Сапожка від популізму: якщо обіцянка відремонтувати автошляхи вже виголошена, то її потрібно виконувати. В інакшому разі УДАР разом з нашими партнерами по опозиції продовжуватиме тиск на владу з вимогою дати броварчанам нормальні дороги!»_ - повідомили в броварському УДАРі.
