---
title: "Будні броварських журналістів: жодних зручностей і незаконні перешкоди"
date: 2012-06-20
categories: 
  - "kolonka-avtora"
tags: 
  - "brovary"
  - "brovaryi"
  - "vibir-redaktsiyi"
  - "zmi"
  - "kachor"
  - "sapozhko"
  - "sdobnyakova"
  - "tisk-na-zhurnalistiv"
---

[![](https://mpz.brovary.org/wp-content/uploads/2012/06/free-press.jpg "free press")](https://mpz.brovary.org/wp-content/uploads/2012/06/free-press.jpg)Нарешті в історії з [недопуском незалежної преси на сесії міськради](https://mpz.brovary.org/nevidomi-u-formi-militsiyi-blokuyut-bro/) можна поставити крапку. Сьогодні з'ясувалось, що ніяких порядків допуску ЗМІ на засідання ради у Броварах немає, як немає і правил акредитації ЗМІ при міськраді чи жодних інших документів, які б створювали додаткові зручності (чи незручності) для роботи місцевих журналістів.

Минулого тижня я подала запит на інформацію, у якому просила надати мені копії нормативно-правових актів з додатками, якими визначено:  **1) порядок допуску представників ЗМІ та журналістів до відкритих засідань Броварської міської ради;**  **2) порядок акредитації ЗМІ тажурналістів при Броварській міській раді VI скликання;**   **3) особу, відповідальну зароботу зі ЗМІ та журналістами**.

[![](https://mpz.brovary.org/wp-content/uploads/2012/06/Vidpovid-na-zapit-po-ZMI.jpg "Відповідь на запит по ЗМІ")](https://mpz.brovary.org/wp-content/uploads/2012/06/Vidpovid-na-zapit-po-ZMI.jpg)У відповіді на запит від 19.06.2012 року за підписом міського голови Сапожка сказано:

"_Виконавчий комітет Броварської міської ради повідомляє, що висвітлення діяльнсоті Броварської міської ради здійснюється у відповідності до Закону України "про порядок висвітлення діяльнсоті органів державної влади та органів місцевого самоврядування в Україні засобами масової інформації" та Закону України "Про інформацію", які не передбачають обов'язкового затвердження окремих нормативно-правових актів, якими визначено порядок доступу представнкиів ЗМІ до відкритих засідань Броварської міської ради та порядку акредитації ЗМІ та журналістів при Броварській міській раді VI скликання_".

Відповідно маємо документальне підтвердження, що жодна стаття 17 регламенту міськради, на яку так послідовно усі - [і радниця Сапожка, і сам Сапожко, і прокуратура](https://mpz.brovary.org/chomu-u-brovarskih-zhurnalistiv-nemaye-privodu-dlya-svyata/) - посилались, обгрунтовуючи, що саме у ній встановлено порядок допуску журналістів до сесій, насправді не має до працівників ЗМІ жодного стосунку, і журналісти на сесії мають потрапляти згідно Закону "Про інформацію" - вільно та безперешкодно, без жодних акредитацій. Як власне, після стількох переписок та скарг, і відбулось під час останнього засідання - коли **Андрій Качор** нарешті без проблем пройшов "[кордон Сдобнякової](https://mpz.brovary.org/pratsivniki-vikonkomu-ne-zmogli-pereshkoditi-potrapiti-zhurnalistam-na-sesiyu-video/)" і потрапив до сесійної зали.

Є й ще одна хороша новина - "_Відповідно до посадової інструкції в Виконавчому комітеті Броварської міської ради відповідальною особою за зв'язок з місцевими та обласними ЗМІ є **Федун Р. М**._" Шкода лиш, що не зрозуміло, у чому полягають його посадові обов'язки зв'язку зі ЗМІ. І це - привід для чергового запиту на інформацію ;-)

Хоча насправді запит я подавала не з метою переконатись, чи дійсно немає ніякого порядку допуску ЗМІ до сесій, а з метою з'ясувати, у яких умовах насправді працюють броварські журнаілсти і чи забезпечила міська рада бодай якісь зручності для них (про перешкоди ми й так знаємо). І виявилось, що таки ні - жодних зручностей, які б забезпечували права журналістів при роботі з органом влади. То й же Порядок акредитації ЗМІ при органі влади, якого виявляється, немає, насамперед мав би закріплювати за органом влади певні обов'язки: інформувати журналістів про ті чи інші заходи, надсилати прес-релізи, готувати коментарі офіційних осіб на запит тощо (а не встановлювати черговий "фільтр" від неугодних медіа, до речі, як це було раніше). Та й однієї відповідальної особи по роботі з пресою також малувато, враховуючи, що Руслан Федун має чималий перелік посадових обов'язків, не дивно, що на ЗМІ у нього просто не лишається часу.

> Ця ситуація показує справжнє ставлення броварської влади до ЗМІ - "не приходьте і не заважайте". Боючись критики та оцінок громадськості, місцеві чиновники створили "режим максимального несприяння" для непідконтрольних їм мас-медіа. Хоча насправді могли б вдало та ефективно користуватись "підказками" від журналістів: якщо газети пишуть про якісь проблеми у місті, то це чудовий привід виправити ці проблеми, а не ображатись на ЗМІ, що вони не мовчать про існуючі проблеми. Крім того, медіа зазвичай є віддзеркаленням громадської думки, яку також не завадило б знати та враховувати органу публічної влади, який має діяти в інтересах громадськості. Інше питання - якщо влада не хоче, не щоб про міські проблеми стало відомо, а щоб ніхто не оприлюднював інформацію про їхні злочини... Але тут вже вибачайте, єдиний спосіб зробити так, щоб про ваші злочини не писали ЗМІ - це їх не вчиняти...

А у журналістів у суспільстві функція проста: "_Друкувати те, що хтось інший не хоче, щоб було надруковано. Все інше - піар_"

[![](https://mpz.brovary.org/wp-content/uploads/2012/06/zhurnalistika.jpg "журналістика")](https://mpz.brovary.org/wp-content/uploads/2012/06/zhurnalistika.jpg)
