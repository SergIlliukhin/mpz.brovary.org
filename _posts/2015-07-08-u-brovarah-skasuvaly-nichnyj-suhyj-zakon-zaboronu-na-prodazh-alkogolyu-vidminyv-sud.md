---
title: "У Броварах скасували нічний «сухий закон»: заборону на продаж алкоголю відмінив суд"
date: 2015-07-08
categories: 
  - "novyny"
tags: 
  - "alkogol"
  - "apelyatsiya"
  - "atb"
  - "zaborona"
  - "nich"
  - "novini"
  - "prodazh"
  - "skasuvannya"
  - "sud"
---

**У магазинах і супермаркетах Броварів знову можна продавати алкоголь** **у нічний час****. Так постановив Київський апеляційний адміністратичний суд, скасувавши [заборону](https://mpz.brovary.org/nichniy-suhiy-zakon-u-brovarah-komu-vlada-zaboronila-torguvati-spirtnim/) від Броварської міської ради річної давнини. Рішення ще можна оскаржити в касаційній інстанції, однак із** **22 червня -** **моменту проголошення - воно набуло законної сили. Про це йдеться у [постанові](http://www.reyestr.court.gov.ua/Review/45550071), викладеній у Єдиному державному реєстрі судових рішень.**

Нагадаємо, що реалізацію алкогольних напоїв, пива і слабоалкогольних напоїв у стаціонарних об'єктах торгівлі та тимчасових спорудах на території Броварів [обмежили](http://docs.pravo-znaty.org.ua/p13072/14.08.2014/1285-46-06) на період з 23:00 до 7:00 годин. Так вирішила Броварська міська рада **14 серпня 2014 року**. Винятком стали заклади ресторанного господарства, яких запровадження не торкнулись.

Як зазначено в тексті судової постанови, оскаржити рішення міськради вирішила особа, якій вночі **19 вересня** нібито не продали алкоголь в одному з магазинів АТБ нашого міста. Громадянин звернувся до Броварського міськрайонного суду із проханням визнати рішення ради протиправним і скасувати його. Позивач вважає, що таким чином порушили його права як споживача. Окрім того, він вказує на порушення права суб'єктів господарювання на реалізацію алкогольних напоїв.

[![Антиалкогольний рейд_Image00045](https://mpz.brovary.org/wp-content/uploads/2015/06/Antyalkogolnyj-rejd_Image00045.jpg)](https://mpz.brovary.org/wp-content/uploads/2015/06/Antyalkogolnyj-rejd_Image00045.jpg)

30 квітня цього року суд першої інстанції визнав позовні вимоги безпідставними та ухвалив [не задовольняти](http://www.reyestr.court.gov.ua/Review/43924734) їх. Феміда зазначила, що органи місцевого самоврядування можуть ухвалювати рішення, які є обовязковими для виконання на відповідній території. Мова йде і про такі, які спрямовані на зменшення споживання алкогольних напоїв і тютюнових виробів.

Позивач на тому не зупинився, він подав скаргу до апеляційного суду. Тут Феміда [ухвалила](http://www.reyestr.court.gov.ua/Review/45550071) кардинально протилежне рішення, вона скасувала постанову броварського суду та визнала незаконним рішення міськради: "..._ні Законом України «Про державне регулювання виробництва і обігу спирту етилового, коньячного і плодового, алкогольних напоїв та тютюнових виробів», ні іншими законами та нормативно-правовими актами органам місцевого самоврядування не надані повноваження запроваджувати такі заходи як заборона реалізації (обмеження роздрібної торгівлі) алкогольних напоїв, пива, слабоалкогольних напоїв в стаціонарних об'єктах торгівлі та тимчасових спорудах у певний період часу_". Постанова набрала чинності 22 червня, однак протягом 20 днів її можна скасувати в касаційній інстанції - у Вищому адміністративному суді України, - резюмує апеляція.
