---
title: "Міська рада хоче зірвати презентацію кандидатів на заступників міського голови?"
date: 2015-12-03
categories: 
  - "novyny"
tags: 
  - "brovary"
  - "novini"
---

**За день до офіційного та публічного представлення громадськості претендентів на посади заступників міського голови ні депутати, ні журналісти, ні навіть самі кандидати достеменно не знають точний час, коли має відбутися власне презентація.**

Ще зранку 3 грудня журналісти та [самі кандидати на посади заступників мера](https://mpz.brovary.org/hto-v-zastupnyky-sapozhka-lyudy-polishhuka-klon-golubovskogo-eks-nachalnyk-militsiyi-druga-chastyna-oglyadu/) намагалися з’ясувати у міській раді час та місце проведення представлення, однак це виявилося зовсім не просто. У [відповідному оголошенні](http://www.brovary.kiev.ua/ogoloshu%D1%94tsya-priiom-dokument%D1%96v-na-posadi-zastupnik%D1%96v-m%D1%96skogo-golovi), опублікованому ще 23 листопада на сайті міської ради, зазначалося, що «про час та місце (проведення презентації – ред.) буде повідомлено додатково». Однак менш ніж за добу до самого заходу жодної інформації на сайті немає: [ні на головній сторінці](http://www.brovary.kiev.ua/), ні [в розділі «Оголошення»](http://brovary-rada.gov.ua/ogoloshennja), де зазвичай публікуються такі анонси. Ще деякі учасники майбутньої презентації телефонували в юридичний відділ міської ради, аби таки з’ясувати це питання, і їм нібито було повідомлено, що презентація має відбутися о 10:00 в приміщенні малої зали броварського міськвиконкому (Гагаріна, 15, другий поверх, ліве крило). Однак пізніше депутат **Олег Берестовий** повідомив, що за його інформацією захід розпочнеться об 11:00 – нібито такий час оголошують деяким кандидатам, котрі беруть участь у конкурсі.

Проте інший кандидат – **Алла Цигічко** – написала у Фейсбук, що їй таки зателефонували з апарату міської ради і запросили на презентацію на 12:00. Відтак **станом на вечір третього грудня фігурують вже три дати: 10:00, 11:00 та 12:00.** При тому, що вся ця інформація розповсюджується саме представниками міської ради.

Близько 16:00 наш кореспондент вирішив з’ясувати про точний час початку конкурсу безпосередньо в начальника юридичного відділу БМР **Альбіни Баби-Мірзоєвої**, яка і курує дане питання від міської ради. За її словами, **презентація розпочнеться таки о 10:00 в приміщенні малої зали виконкому.**

Дехто з активістів та кандидатів припускає, що розповсюдження міськрадою такої «різноманітної» інформації здійснюється свідомо, аби заплутати бажаючих взяти участь у презентації. Адже, якщо анонсування заходу не відбулося належним чином, це дасть підстави будь-кому стверджувати про її нелегітимність, позаяк інформація не була оприлюднена публічно в ЗМІ або хоча би на офіційному сайті міськради, а відтак лише персонально обрані учасники могли дізнатися час та місце її проведення.
