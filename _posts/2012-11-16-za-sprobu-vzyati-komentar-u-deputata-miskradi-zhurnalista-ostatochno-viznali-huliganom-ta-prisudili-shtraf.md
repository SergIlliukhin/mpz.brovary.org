---
title: "За спробу взяти коментар у депутата міськради журналіста остаточно визнали хуліганом та присудили штраф"
date: 2012-11-16
author: 
  username: "pravoZnaty"
  display_name: "Маєш право знати"
tags: 
  - "apeplyatsiya"
  - "brovary"
  - "vibir-redaktsiyi"
  - "kachor"
  - "nastup"
  - "novini"
  - "sud"
  - "suddya-ryabets"
  - "suddya-sliva"
  - "tisk-na-zhurnalistiv"
  - "fedorenko"
---

[![](https://mpz.brovary.org/wp-content/uploads/2012/11/Kachor2.png "Качор2")](https://mpz.brovary.org/wp-content/uploads/2012/11/Kachor2.png)Суддя апеляційного суду Київської області Юрій Слива залишив без розгляду апеляцію Андрія Качора  на позов підлеглих масажиста Азарова. Таким чином журналіста офіційно визнано винним у хуліганстві за здійснення професійної діяльності згідно з редакційним завданням. Про це [на своєму сайті](http://www.nastup.info/?p=467) повідомляє громадянська кампанія "Наступ".

16 листопада відбулось двічі перенесене раніше судове засідання по апеляційній скарзі журналіста Андрія Качора на [ухвалу броварського судді Рабця](http://www.nastup.info/?p=200), в якій його звинуватили в хуліганстві за спробу взяти коментар в особистого масажиста Азарова Сергія Федоренка. Під час засідання суддя **Юрій Слива** ознайомився з відеозаписами (в т.ч. [із сюжетом телеканалу «ТВі»](http://www.youtube.com/watch?v=scSyZZIt5jw)), на яких чітко видно, що Качор не здійснював жодної протиправної дії. Проте вже за кілька хвилин Слива заявив, що апеляційну скаргу лишає без розгляду й рішення оскарженню не підлягає. Головним доказом вини журналіста для судді апеляційного суду Київської області Сливи стала міліцейська постанова броварських правоохоронців, в якій, в результаті сфабрикованих свідчень підлеглих Федоренка, Качора вирішено притягнути до відповідальності за ст. 173 Кодексу про адміністративні правопорушення. Відтак журналіста остаточно визнано винним у хуліганстві за правопорушення, якого той не скоював та присуджено штраф у розмірі 102 гривні.

Відразу по виході із судової зали Качор прокоментував ухвалу по сфабрикованій справі, замовленій Сергієм Федоренком:

«_Практика використання судових органів як інструменту для виконання політичних замовлень в Україні набирає обертів. Надія на справедливе рішення вищої інстанції по відверто сфабрикованій справі проти працівника преси виявилась марною. Вочевидь, будь-хто, котрий намагається викрити або попередити злочини не те, що посадовців, а й навіть їхніх масажистів, секретарок чи проктологів апріорі є винним. Немає жодної різниці: порушувала людина закон в процесі своєї професійної діяльності, чи ні._

_Є каста недоторканих, котрі захищенні від закону міліцейськими «кришами», прокурорськими «мазами» та суддівськими «понятіями». Немає нічого дивного в тому, що правоохоронні органи не реагують на відверті правопорушення, котрі скоюють прямо під їхніми носами, якщо це справа рук умовних «масажистів» чи «водіїв»». Режим Януковича перетворив журналістів на одну з основних своїх мішеней як одну з найнебезпечніших спільнот, яка становить загрозу спокійному існуванню злочинців від влади та їхніх «масажистів»._

_Утім ця показова судова розправа навпаки додає впевненості, що шлях викриття чиновників-корупціонерів є правильним та безальтернативним. Ми не маємо іншого вибору, як постійно контратакувати режим, позаяк будь-яка поступка їхньому натиску призведе до ще більшого нахабства з боку влади. Якщо зараз засуджують за професійну законну журналістську діяльність і це нас зупинить, то завтра українців кидатимуть в СІЗО за розказаний політичний анекдот десь в кафе. Ми не маємо права допустити подібного, чого б це нам не коштувало_», – підсумував журналіст.

Нагадаємо, що раніше броварські правоохоронці відмовили в порушенні кримінальної справи по заяві журналіста телеканалу “Інтер” Романа Бочкали, котрого скинув зі сходів заступник брвоарської РДА Миронець. Крім того, досі немає жодної реакції правоохоронних органів по заяві журналістів Качора та Дяченко по справі розбитої відеознімальної техніки під час приїзду до Броварів Миколи Азарова. Заява з цього приводу до прокуратури була подана ще 22 жовтня, проте станом на 16 листопада броварська прокуратура відмовляється видавати постанову про порушення кримінально справи чи відмову, що є протизаконним. Справа знаходиться під особистим контролем Уповноваженої з прав людини Верховної Ради України, котра вже звернулась з цього приводу до Генпрокуратури.
