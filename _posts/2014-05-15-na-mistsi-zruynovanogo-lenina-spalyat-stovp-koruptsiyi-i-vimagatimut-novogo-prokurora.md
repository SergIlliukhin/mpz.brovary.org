---
title: "На місці зруйнованого Леніна спалять «стовп корупції» і вимагатимуть нового прокурора"
date: 2014-05-15
author: 
  username: "pravoznaty"
  display_name: "Маєш право знати"
tags: 
  - "brovarska-narodna-rada"
  - "vibir-redaktsiyi"
  - "garnyk"
  - "kachor"
  - "lenin"
  - "lyustratsiyniy-komitet"
  - "lyustratsiya"
  - "novini"
  - "prokuratura"
  - "sobolyev"
coverImage: "wp-content/uploads/2014/05/logo_mpz.jpg"
---

**[![logo_mpz](https://mpz.brovary.org/wp-content/uploads/2014/05/logo_mpz.jpg)](https://mpz.brovary.org/wp-content/uploads/2014/05/logo_mpz.jpg)19 травня об 11:00 під стінами Броварської міжрайонної прокуратури (м. Бровари, вул. Київська, 137) активісти  Броварської Народної Ради презентують Люстраційний комітет – «підрозділ» БНР, що займатиметься очищення місцевої влади від чиновників режиму Януковича. Про це [повідомляється на сайті місцевого Люстраційного комітету.](https://lustrationbrovary.wordpress.com/2014/05/14/%D0%BD%D0%B0-%D0%BC%D1%96%D1%81%D1%86%D1%96-%D0%B7%D1%80%D1%83%D0%B9%D0%BD%D0%BE%D0%B2%D0%B0%D0%BD%D0%BE%D0%B3%D0%BE-%D0%BB%D0%B5%D0%BD%D1%96%D0%BD%D0%B0-%D1%81%D0%BF%D0%B0%D0%BB%D1%8F%D1%82%D1%8C/#more-144)** 

За словами активістів, презентацію місцевого Люстраційного комітету вирішили провести біля прокуратури, адже саме ця установа мало не найбільшим чином відповідальна за розгул беззаконня. «Якби прокурор виконував свою роботу належним чином, можливо, нам би не довелось сьогодні проводити люстрацію в таких масштабах», - вважає координатор Люстраційного напрямку **Андрій Качор.** «Саме прокурор є тією наглядовою інституцією, яка стежить за дотриманням законності з боку влади і правоохоронних органів. Однак якраз міліція і місцеві чиновники перетворили Бровари на осередок тоталітаризму, в той час як прокурор Гарник мовчки «умивав руки». Вочевидь, що такий прокурор має бути негайно позбавлений своєї посади, а на його місце має прийти людина, котрій довірятиме громада» - переконаний активіст.

> "Чорні списки" Громадянської кампанії "Наступ", де прокурор Микола Гарник фігурує на п'ятій позиції та звинувачується в "ігноруванні законних вимог щодо захисту прав, які були порушені міською владою"
> 
> <iframe src="//www.youtube.com/embed/LC5TnWeadtA" width="560" height="315" frameborder="0" allowfullscreen="allowfullscreen"></iframe>

Окрім вимоги відставки **Миколи Гарника**, учасники заходу також закликатимуть нову владу організувати процес громадського обговорення нового броварського прокурора - за аналогією з призначенням обласних міліцейських начальників. Активісти переконані, що після перемоги революції, подібні ключові призначення не мають відбуватись кулуарно, а лише за участі та під контролем громади.

> Прокурор Гарник про "наругу" над пам'ятником Леніну: "Мене хвилює, чому сьогодні проходить девальвація суспільної моралі у наших громадян? Чому в школах не виховують дітей в такому руслі? Як броварський міжрайонний прокурор я думаю, що цьому потрібно давати відсіч: порушувати провадження, проводити кримінальне розслідування і доводити до логічного завершення, для того, щоб жителі міста знали тих, хто не хоче сьогодні жити з тією мораллю, яка є на даний момент в нашій державі"
> 
> <iframe src="//www.youtube.com/embed/SW8yFmMegik" width="560" height="315" frameborder="0" allowfullscreen="allowfullscreen"></iframe>

Під час акції організатори планують влаштувати «вогняний» перформенс на постаменті, де раніше стояв монумент Леніну і який зруйнували броварські революціонери під час лютневих подій.

> Броварчани знищують пам'ятник Леніну біля броварської міжрайонної прокуратури.
> 
> <iframe width="560" height="315" src="//www.youtube.com/embed/5TTWEd8Lsoo" frameborder="0" allowfullscreen></iframe>

Шоу символізуватиме знищення старих корупційних схем в правоохоронних органах, а натомість – народження справедливих та чесних силових структур в Україні. Участь в заході, окрім місцевих активістів, також візьмуть представники всеукраїнського Люстраційного комітету під керівництвом **Єгора Соболєва**.
