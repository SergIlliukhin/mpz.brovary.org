---
title: "Броварських чиновників судитимуть за відмову надати інформацію"
date: 2012-04-23
author: 
  username: "pravoZnaty"
  display_name: "Маєш право знати"
tags: 
  - "illyuhin"
  - "informatsiyni-zapiti"
  - "vibir-redaktsiyi"
  - "zherebtsova"
  - "novini"
  - "ozdorovcho-reabilitatsiyniy-tsentr"
  - "sud"
coverImage: "wp-content/uploads/2012/04/do-not-judge-too-hard.jpg"
---

[![](https://mpz.brovary.org/wp-content/uploads/2012/04/do-not-judge-too-hard.jpg "На броварських чиновників подали до суду")](https://mpz.brovary.org/wp-content/uploads/2012/04/do-not-judge-too-hard.jpg)Активіст «Маєш право знати» Сергій Іллюхін звернувся до суду з вимогою притягнути до відповідальності броварських чиновників, котрі всупереч Закону «Про доступ до публічної інформації» відмовляються надати запитувану інформації.

Приводом для позову стала ситуація із запитом Іллюхіна  до міського голови Ігоря Сапожка з вимогою надати інформацію про затвердження тарифів на послуги броварського комунального підприємства «Оздорочо-реабілітаційний центр», яке здає в оренду власне медичне обладнання скандальному підприємству «Феско», котре в свою чергу очолює голова Партії регіонів в Броварах Сергій Федоренко.

Активіст просив надати копію відповідного рішення виконкому броварської міської ради у встановлені законом терміни. Після цього на ім’я Сергія Іллюхіна надійшла відповідь від виконавчого комітету, в якій йшлось про те, що понад 5 тисяч рішень броварського виконавчого комітету зберігаються в різних місцях – в загальному відділі виконкому та в місцевому архіві – а тому надати запитувану інформацію Іллюхіну «не можливо». Також у відповіді зазначалось, що Сергій начебто неправильно оформив запит на інформацію.

[![](https://mpz.brovary.org/wp-content/uploads/2012/04/Zapyt1.jpg "перший запит")](https://mpz.brovary.org/wp-content/uploads/2012/04/Zapyt1.jpg)[![](https://mpz.brovary.org/wp-content/uploads/2012/04/Vidpovid1.jpg "перша відповідь")](https://mpz.brovary.org/wp-content/uploads/2012/04/Vidpovid1.jpg)

У своєму повторному запиті з вимогою таки отримати копію рішення про тарифи комунального підприємства, Іллюхін звернув увагу на основні положення закону, котрі зобов’язують владу надати запитувану інформацію саме по направленому запиту. У черговому листі на ім’я Сапожка активіст обґрунтував, що запит був складений з дотриманням усіх необхідних вимог, а тому відмовляти в його задоволенні виконавчий комітет не має законного права. Натомість у відповідь на повторний запит Сергій Іллюхін отримав «відписку», майже ідентичну першій.

[![](https://mpz.brovary.org/wp-content/uploads/2012/04/Zapyt2.jpg "другий запит")](https://mpz.brovary.org/wp-content/uploads/2012/04/Zapyt2.jpg)[![](https://mpz.brovary.org/wp-content/uploads/2012/04/Vidpovid2.jpg "друга відповідь")](https://mpz.brovary.org/wp-content/uploads/2012/04/Vidpovid2.jpg)

_«Такі необґрунтовані відмови щодо задоволення інформаційних запитів з вуст міської влади починають лунати все частіше, особливо у випадках питань, які стосуються інтересів найвпливовіших осіб  міста»,_ \- розповідає Сергій Іллюхін.  _«Якщо ми хочемо зробити владу прозорішою та відкритішою, то в нас немає іншого вибору, ніж подавати до суду, як того вимагає закон»._

За словами активіста, в своєму позові він не має наміру покарати когось конкретно_. «Я розумію, що «крайніми» можуть зробити людей, котрі, по факту, не винні в наданні мені подібних відписок. Ясно, що такі відповіді готуються за вказівкою вищого керівництва міста, а працівники сектору доступу до публічної інформації лише передають їх громадянам»._ Відповідно, в своєму позові Іллюхін вимагає лише відшкодування судових зборів та зобов’язати чиновників таки надати активісту ту інформацію, на отримання якої він має законне право.

Нагадаємо, що дізнатись про офіційні тарифи КП «Оздоровчо-реабілітаційний центр» броварчани намагались вже неодноразово. Той же Іллюхін кілька разів запитував дану інформацію безпосередньо в керівника КП Людмили Жеребцової, проте остання відмовлялась реєструвати запити. Дійшло до того, що Сергію Іллюхіну довелось відправляти запит цінним рекомендованим листом, аби мати документальні докази відправки запиту адресату. Проте Жеребцова відмовилась приймати також і лист.

Ще раніше зареєструвати депутатське звернення в Жеребцової намагався міський депутат Павло Різаненко, проте й тоді Людмила Вікторівна відмовилась прийняти депутатський лист навіть не зважаючи на те, що спроба передачі знімалась на відеокамеру.

<iframe src="http://www.youtube.com/embed/7lmJUHYcBJc" frameborder="0" width="420" height="315"></iframe>

**_Довідка «Маєш право знати»:_**

_Людмила Жеребцова – директор комунального підприємства «Оздоровчо-реабілітаційний центр», також являється головою регламентної комісії в броварській міській раді, член Партії регіонів. «Оздоровчо-реабілітаційний центр» здає в оренду власне обладнання ПП «Феско», власником якого є Сергій Федоренко – керівник Партії регіонів у Броварах, голова земельної комісії в броварській міській раді._
