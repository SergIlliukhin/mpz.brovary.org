---
title: "Депутата Сімутіна оштрафували за «непокору міліції» та позбавили права на адвокатську діяльність"
date: 2013-06-07
author: 
  username: "aleechka"
  display_name: "Аліна Дяченко"
tags: 
  - "brovary"
  - "vibir-redaktsiyi"
  - "zlisna-nepokora-militsiyi"
  - "novini"
  - "park-peremoga"
  - "peresliduvannya-zahisnikiv-parku"
  - "rizanenko"
  - "simutin"
  - "sud"
  - "suddya-batyuk"
coverImage: "wp-content/uploads/2013/06/Simutin-u-sudi.png"
---

**[![Сімутін у суді](https://mpz.brovary.org/wp-content/uploads/2013/06/Simutin-u-sudi.png)](https://mpz.brovary.org/wp-content/uploads/2013/06/Simutin-u-sudi.png)5 червня Броварський міськрайонний суд визнав депутата Романа Сімутіна винним у вчиненні адміністративного правопорушення – «злісній непокорі міліції» – та присудив штраф у розмірі 15 неоподатковуваних мінімумів доходів громадян, тобто 255 грн. Головний броварський «ударівець» з рішенням суду не погоджується, винним себе не визнає, а тому планує подавати апеляційну скаргу.**

Нагадаємо, вранці того дня депутата Броварської міської ради [примусово доставили](https://mpz.brovary.org/deputat-simutin-obitsyaye-prityagti-militsioneriv-do-vidpovidalnosti-za-svoye-nezakonne-zatrimannya-sogodni/) у міліцейський відділок на допит у якості свідка подій, що стались у парку «Перемога» 25 травня. **Роман Сімутін** пояснив правоохоронцям, що не може виступати у даній справі у якості свідка, оскільки є законним захисником одного з підозрюваних по цій справі. У відділку він відмовився давати свідчення, посилаючись на ст. 63 Конституції України. Через деякий час його відпустили, проте через годину, коли він приїхав ознайомитись з ухвалою суду про його примусовий привід, його знову затримали за нібито «злісну непокору міліції» під час ранкових подій.

<iframe src="https://www.youtube.com/embed/wZsDQNZ1qOg" height="315" width="420" allowfullscreen frameborder="0"></iframe>

Через кілька годин було призначено судове засідання, на якому суд мав визначити, чи дійсно затриманий чинив опір правоохоронцям під час примусового приводу як свідка. Суддя **Батюк В. В**. у своїй постанові зазначив, що Сімутін «відмовився в категоричній формі,  на неодноразові вимоги працівників міліції не реагував, при цьому намагався втекти від працівників міліції, опирався, чим скоїв злісну непокору законних розпоряджень працівника міліції».

[![Постанова по Сімутіну](https://mpz.brovary.org/wp-content/uploads/2013/06/Postanova-po-Simutinu.jpg)](https://mpz.brovary.org/wp-content/uploads/2013/06/Postanova-po-Simutinu.jpg)

Попри те, що у судовому засіданні депутат винним себе не визнав і заявив, що жодних протиправних дій не вчиняв, а його незаконно затримали та надягли кайданки, суддя Батюк визнав його винним та присудив штраф у розмірі 255 грн.

Як розповів «Маєш право знати» очільник броварського «УДАРу», щодо його статусу свідка є дві різні постанови судді Міхієнкової: у першій з них за ним закріплено закріплено статус адвоката по справі і відмовлено у залученні його як свідка, а в другій вирішено примусово доставити його на допит у якості свідка. «_Я впевений, що все це робиться з однією метою – усунути мене від захисту активістів, яких незаконно затримали у парку «Перемога» під час суботника 25 травня, **Миколи Смірнова** та **Руслана Ткаченка**, яким я надаю зараз юридичну допомогу_», - зазначив Роман Сімутін. Також він заявив, що буде подавати апеляційну скаргу на рішення судді Батюка В. В.

Пізніше стало відомо,  що вже наступного дня Київський апеляційний адміністративний суд [позбавив депутата права на заняття адвокатською діяльністю](https://klichko.org/ua/news/news/golovu-brovarskogo-udaru-pozbavili-advokatskogo-posvidchennya) з виключенням з Єдиного реєстру адвокатів України.  «_Навряд чи те, що адвоката-«ударівця» позбавили ліцензії наступного дня після вчорашнього незаконного затримання – випадковість. Символічно також і те, що суддею по справі Сімутіна був сумнозвісний Олександр Хрімлі, відомий тим, що ще будучи суддею одного з райсудів Донецька у 2004 році у стані алкогольного сп'яніння скоїв ДТП, внаслідок якого загинуло двоє дітей. Але замість кримінальної відповідальності отримав підвищення та направлення в Київ_», - переконаний народний депутат фракції «УДАР» **Павло Різаненко**. Враховуючи політичний, замовний характер цієї справи, нардеп заявив, що бере її під особистий контроль, зокрема звернеться до Ради адвокатів України з питання відновлення адвокатського свідоцтва Романа Сімутіна.
