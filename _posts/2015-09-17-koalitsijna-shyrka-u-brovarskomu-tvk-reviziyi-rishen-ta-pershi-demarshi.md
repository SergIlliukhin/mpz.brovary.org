---
title: "Коаліційна «ширка» у броварському ТВК, ревізії рішень та перші демарші"
date: 2015-09-17
author: 
  username: "kachor"
  display_name: "Андрій Качор"
categories: 
  - "rozsliduvannya"
  - "vlada"
tags: 
  - "brovary"
  - "vibir-redaktsiyi"
  - "vibori"
  - "mistsevi-vybory-2015"
  - "novini"
  - "tvk"
---

**У броварському тервиборчкомі відбулися перші стратегічні перестановки та конфлікти. Різні центри впливу через підконтрольні їм політичні сили вже після першого засідання ТВК замінили в ньому своїх представників та скасували попередні рішення комісії. Сигнальні голосування, які визначили коаліцію та опозицію в нинішньому складі ТВК, відбулися вже за наявності новопризначеного голови від «Батьківщини» Андрія Супруна. 14 вересня новий голова замінив на цій посаді представницю тієї ж «Батьківщини» Світлану Погорєлу.**

Вже з перших хвилин свого головування **Андрій Супрун** висловився за перегляд усіх рішень, прийнятих комісією на попередньому засіданні. Розпочавши зі здебільшого технічних речей на кшталт графіку роботи, поступово голова комісії переходив до суттєвих питань. Основні претензій Супруна зводились до великої кількості помилок у протоколі засідання, що відбулося днем раніше: як щодо неправильності вказання прізвищ, так і що стосується підрахунку голосів. Проте особливо голова комісії звертав увагу на той факт, що його попередниця **Світлана Погорєла** не підписала протокол. Ці два фактори Андрій Супрун завважав такими, які суттєво впливають на вчорашні голосування комісії, а тому ці рішення потрібно переглянути.

> Андрій Супрун, 32 роки. Колишній працівник комунального підприємства «Бровари-Землеустрій». На останніх парламентських виборах 2014 року займав посаду заступника голови Окружної виборчої комісії по квоті Партії пенісонерів України. В кулуарах місцевого політикуму багатьма розцінюється як лобіст інтересів Сапожка та діючої міської влади, однак сам Супрун таке твердження заперечує.

Основним опонентом Андрія Супруна виступив представник Блоку Петра Порошенка **Олексій Скочко** – постійний член усіх ОВК починаючи з 2012 року, помічник народного депутата **Павла Різаненка**. На думку Скочка, помилки у протоколі не впливають на результати голосування членів комісії, особливо якщо зважити на те, що існує повний відеозапис засідання, по якому можна відтворити події. Аналогічну аргументацію представник БПП використовував і щодо факту відсутності підпису попереднього голови комісії під протоколом, адже на його думку це також не спотворює результати голосування. Аби бути більш переконливим, Скочко зачитував витяги із закону, які підтверджували сказані перед тим слова.

Однак посилання навіть на закон вже не справляли на членів комісії жодного враження. Перед ключовим голосуванням цього дня – щодо заміни працівника на посаді системного адміністратора – серед складу комісії вималювалась більш-менш стабільна коаліція та, відповідно, опозиція. Рішення, що їх пропонував підтримати голова комісії Супрун, стабільно погоджувались 9-11 голосами, в той час як пропозиції Скочка як правило набирали 4-7 голосів максимум. Сигнальне та найважливіше голосування відбулось при розгляді питання про призначення нового системного адміністратора ТВК **Бабієнка** замість підтриманого більшістю комісії на попередньому засіданні **Захаревича.**

> Посада системного адміністратора в структурі ТВК є однією зі стратегічних, позаяк цей технічний працівник несе відповідальність за внесення результатів волевиявлення броварчан в систему «Вибори». Саме ці дані потім з’являються на сайті ЦВК протягом усього процесу підрахунку голосів і вважаються офіційними до остаточного рішення Центрвиборчкому. Територіальна виборча комісія наймає системного адміністратора «ззовні», по цивільно-правовій угоді, однак, як правило, сисадмін є представником певного центру впливу всередині ТВК. Тож завжди існує імовірність тиску на адміністратора з боку «роботодавця», аби той спробував здійснити певні маніпуляції в процесі внесення даних в систему «Вибори», користуючись службовими повноваженнями. Саме з огляду на це кожен крупний гравець на виборах, який має можливість впливу на роботу ТВК, намагається поставити на цю посаду свого представника.

Лише з четвертої спроби голові комісії Андрію Супруну вдалося домогтися бажаного для себе результату: за скасування свого попереднього рішення про призначення сисадміном Захаревича та про призначення на цю посаду Бабієнка проголосувало 11 з 18 присутніх членів комісії. Хоча перші три спроби голосування виявилися невдалими: спочатку члени комісії взагалі не мали бажання переголосовувати своє вчорашнє рішення, і лише після наполегливих вмовлянь здалися. Однак і потім рішення прийняти відразу не вдалося: ще двічі комісія не змогла правильно порахувати голоси, аби їх вистачило для призначення Бабієнка. Перед фінальним голосуванням взяв слово представник «Самопомочі» **Тарас Голосій**, який запропонував наче не прибирати повністю Захаревича, а «лише» перевести його на посаду… оператора комп’ютерного набору, таким чином звільнивши місце сисадміна для креатури голови комісії. Це ніби зняло моральну ношу з «провладної більшості» і голосів одразу вистачило. По завершенню голосування Андрій Супрун від «Батьківщини» сердечно подякував Тарасу Голосію від «Самопомочі» за запропонований вихід із ситуації.

> «Самопоміч» у тервиборчкомі представлена двома членами комісії, які водночас представляють різні центри впливу всередині самого броварського осередку партії Садового. Так, член ТВК **Тарас Голосій** є висуванцем директора ТОВ «Київгума» **Андрія Острогруда**: вірогідного кандидата від «Самопомочі» в Київську обласну раду та наближеного до мера **Ігоря Сапожка** підприємця. Іншим представником партії Садового в комісії став **Сергій Улько** – юрист компанії «Зееландія», яку в свою чергу очолює вірогідний кандидат «Самопомочі» в депутати броварської міськради від **Андрій Василенко**, котрого складно назвати політичним прихильником Ігоря Сапожка. Відповідно й у виборчій комісії Голосій та Улько голосують не синхронно: в той час як перший сприяє Супруну від «Батьківщини», другий зберігає нейтралітет, що вкотре продемонструвало голосування по питанню системного адміністратора.

Таким чином нове рішення по сисадміну було прийнято та водночас сформувалась коаліція партій всередині броварської ТВК. В неї увійшли представники «Батьківщини», «Опозиційного блоку», Радикальної партії Ляшка, половина «Самопомочі» та «Народного фронту». В опозиції опинилися лише члени комісії від Блоку Петра Порошенка та УДАРу, яких ситуативно підтримують окремі представники «Народного фронту» та  «Самопомочі».

Прикметно, що під час наступного засідання ТВК, котре відбулося 15 вересня, тенденція збереглася. При розгляді не менш важливого питання – встановлення меж виборчих округів – голоси серед членів комісії розподілялися приблизно аналогічним чином, за виключенням членів комісії від партії Садового: представники «Самопомочі» цього разу проігнорували засідання у повному складі. Тож персональні перестановки поруч з подібними демаршами свідчить про те, що процес виборювання стратегічних позицій в ТВК досі триває і баланс сил потенційно може змінитися ще до початку офіційної реєстрації кандидатів. Стежимо за розвитком подій, адже далі буде!
