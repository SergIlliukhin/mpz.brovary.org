---
title: "Візьми і зроби: у Броварах презентували ініціативну групу «Самопомочі» - ФОТО"
date: 2015-01-22
tags: 
  - "igor-kit"
  - "initsiativna-grupa"
  - "irina-bardakova"
  - "irina-sisoyenko"
  - "andriy-sauk"
  - "brovary"
  - "vibir-redaktsiyi"
  - "novini"
  - "oleg-lavrik"
  - "prezentatsiya"
  - "priymalnya"
  - "samopomich"
  - "yuridichna-priymalnya"
---

**[![IMG_1490](https://mpz.brovary.org/wp-content/uploads/2015/01/IMG_1490.jpg)](https://mpz.brovary.org/wp-content/uploads/2015/01/IMG_1490.jpg)Вчора, 21 січня, по обіді в офісному центрі на розі вулиць Марії Лагунової та Рокосовського було більш людно, ніж зазвичай: біля входу тупцяли відеооператори та кілька фотокореспондентів, поруч окремою групою – чоловіки в ділових костюмах.**

Близько 15:00 до будівлі підкотило представницьке авто, звідки вийшла ефектна жінка та чоловік, які одразу попрямували на третій поверх офісного центру, а за ними – всі, хто досі чекав на вулиці. Виявилось, що до Броварів прибуло одразу два депутати Верховної Ради України, аби презентувати в нашому місті першу громадську приймальню Об’єднання «Самопоміч» - політичної сили, що неочікувано для багатьох [отримала «бронзову медаль» від броварчан на останніх виборах в український парламент: майже 18% голосів.](https://mpz.brovary.org/elektoralna-geografiya-97-okrugu-za-kogo-golosuvali-brovari-berezan-sela-ta-selishha/)

У невеликій кімнаті на третьому поверсі ще до приїзду столичних гостей було досить тісно: тут зібрались журналісти всіх «живих» місцевих видань, а на додачу – ще й знімальна група «Каналу 24». Близько 15:20 нарешті розпочалась прес-конференція, під час якої прибулі народні депутати разом з броварськими активістами планували презентувати громадську приймальню Об’єднання «Самопоміч» у Броварах, а зокрема – її юридичну службу.

[![IMG_1441](https://mpz.brovary.org/wp-content/uploads/2015/01/IMG_1441.jpg)](https://mpz.brovary.org/wp-content/uploads/2015/01/IMG_1441.jpg)

Як пояснили члени ініціативної групи, котрі мають намір створити у Броварах осередок «Самопомочі», ця презентація – лише перший крок в процесі створення громадської організації та партійної структури. Наразі йдеться лише про відкриття юридичної служби, яка вже сьогодні розпочала свою роботу та готова надавати послуги мешканцям міста та району щодо безкоштовних юридичних консультацій.

[![фото (4)](https://mpz.brovary.org/wp-content/uploads/2015/01/foto-4.jpg)](https://mpz.brovary.org/wp-content/uploads/2015/01/foto-4.jpg)

Народний депутат від «Самопомочі» **Олег Лаврик** дещо «розшифрував» ситуацію: виявилось, що на даному етапі про створення партійного осередку політичної сили Андрія Садового поки що не йдеться. Наразі у Броварах сформована ініціативна група місцевих активістів, які в подальшому можуть організувати той самий осередок. _«В нашій партії все набагато складніше, ніж в інших»_, - зазначив Лаврик. _«Ми не даємо «франшизу» на управління брендом «Самопомочі» будь-кому, хто нам обіцяє в тому чи іншому місті все «порішать». Ми спостерігатимемо за роботою ініціативної групи, наскільки добре вона себе проявить, наскільки корисною їхня праця буде для мешканців Броварів та чи відповідатимуть наміри та дії цих людей принципам та засадам «Самопомочі». І лише за два-три місяці ми зможемо говорити про створення партійного осередку «Самопомочі» у Броварах»,_ - пояснив народний депутат.

\[caption id="attachment\_32567" align="aligncenter" width="600"\][![IMG_1490](https://mpz.brovary.org/wp-content/uploads/2015/01/IMG_1490.jpg)](https://mpz.brovary.org/wp-content/uploads/2015/01/IMG_1490.jpg) Народні депутати від "Самопомочі" Олег Ларвик та Ірина Сисоєнко\[/caption\]

Зі слів представників фракції «Самопомочі» у парламенті, потенційні учасники міського осередку партії мають пройти процес «перемивання кісточок» усією громадою: їхні кандидатури будуть виставлені на загальне обговорення і лише після цього вище керівництво партії прийматиме рішення, чи достойні ці люди представляти партію «Самопоміч» у Броварах. Цікаво й інше: у місті можуть діяти відразу кілька ініціативних груп, що можуть як співпрацювати, так і конкурувати між собою. Як зазначив п. Лаврик, наприклад, у Тернополі було відразу п’ять таких ініціативних груп, чотири з яких за деякий час об’єднались в одну і висунули свого кандидата-мажоритарника на виборах до Верховної Ради України. Тоді кандидат від «Самопомочі» переміг у своєму окрузі.

[![IMG_1498](https://mpz.brovary.org/wp-content/uploads/2015/01/IMG_1498.jpg)](https://mpz.brovary.org/wp-content/uploads/2015/01/IMG_1498.jpg)

Водночас Лаврик однозначно заявив: «Самопоміч» не розглядає в якості потенційних партійців колишніх регіоналів або людей, пов’язаних з ними, призначенців на владні посади режимом Януковича та представників криміналітету. Усі інші активні люди можуть долучитись до створення осередку як в рамках наявної ініціативної групи так і створивши свою.

\[caption id="attachment\_32569" align="aligncenter" width="425"\][![Народний депутат Олег Лаврик](https://mpz.brovary.org/wp-content/uploads/2015/01/IMG_1530.jpg)](https://mpz.brovary.org/wp-content/uploads/2015/01/IMG_1530.jpg) Народний депутат Олег Лаврик та учасник ініціативної групи Ірина Бардакова\[/caption\]

_«Конкуренція – це завжди розвиток»,_ - зазначила на це інший присутній народний депутат **Ірина Сисоєнко,** та висловила сподівання, що активність броварської громади в процесі створення осередку «Самопомочі» дасть значно кращі результати в порівнянні з іншими партіями, більшість з яких зазвичай активізують свою діяльність лише безпосередньо перед виборами.

\[caption id="attachment\_32587" align="aligncenter" width="425"\][![Народний депутат Ірина Сисоєнко](https://mpz.brovary.org/wp-content/uploads/2015/01/IMG_1466.jpg)](https://mpz.brovary.org/wp-content/uploads/2015/01/IMG_1466.jpg) Народний депутат Ірина Сисоєнко\[/caption\]

Водночас депутат подякувала вже наявним ініціаторам цього процесу, дехто з яких були присутні в залі – зокрема керівник юридичної служби приймальні «Самопомочі» **Ігор Кіт** та модератор прес-конференції **Ірина Бардакова.**

\[caption id="attachment\_32588" align="aligncenter" width="424"\][![Керівник юридичної служби Ігор Кіт](https://mpz.brovary.org/wp-content/uploads/2015/01/IMG_1458.jpg)](https://mpz.brovary.org/wp-content/uploads/2015/01/IMG_1458.jpg) Керівник юридичної служби Ігор Кіт\[/caption\]

Також скористався нагодою напряму поспілкуватись з народними депутатами [відомий броварський громадський активіст **Андрій Саук**](https://mpz.brovary.org/andriy-sauk-brovari-kompaktni-tut-mozhna-stvoriti-rayske-misto-yakshho-vlada-perestane-krasti/), що його організатори також представили як учасника ініціативної групи. Саук жартома зазначив, що він є одним з перших відвідувачів щойно відкритої громадської приймальні і відразу поставив запитання народним депутатам про врегулювання діяльності ОСББ, зокрема що стосується їхньої взаємодії з підприємствами-монополістами на кшталт водоканалу, тепломережі або РЕМ. На це Ірина Сисоєнко повідомила, що в планах партії створення спеціальної робочої групи або ж ресурсного центру, який опікуватиметься саме питаннями ОСББ та іншими органами самоорганізації населення.

[![IMG_1542](https://mpz.brovary.org/wp-content/uploads/2015/01/IMG_1542.jpg)](https://mpz.brovary.org/wp-content/uploads/2015/01/IMG_1542.jpg)

Наприкінці прес-конференції, що тривала майже вдвічі довше від запланованого, представники ініціативної групи коротко розповіли про свої перші проекти, які вони мають намір реалізувати найближчим часом. Зокрема, активісти нещодавно вже запустили загальноміську екологічну ініціативу збору в спеціальні контейнери відпрацьованих батарейок з подальшою їхньою утилізацією на спеціалізованому підприємстві, а також просвітницький проект «Зміни себе», направлений передусім на молоде покоління броварчан.

[![IMG_1568](https://mpz.brovary.org/wp-content/uploads/2015/01/IMG_1568.jpg)](https://mpz.brovary.org/wp-content/uploads/2015/01/IMG_1568.jpg)

[![IMG_1572](https://mpz.brovary.org/wp-content/uploads/2015/01/IMG_1572.jpg)](https://mpz.brovary.org/wp-content/uploads/2015/01/IMG_1572.jpg)

Найближчим часом учасники ініціативної групи планують розпочати спеціальний проект, направлений на часткове вирішення транспортної проблеми у Броварах, зокрема щодо зменшення транзитного транспорту через місто. «Взагалі за останні кілька днів нами напрацьовано десятки справді корисних та необхідних ідей та проектів і ми сподіваємось, що й інші активні броварчани долучаться до їхнього втілення» - зазначила наприкінці **Ірина Бардакова.**

Наразі ж приймальня «Самопомочі» у Броварах працюватиме щодня крім вихідних з 10:00 до 18:00 за адресою вул. Рокосовського, 2.

**Фото - Світлани Яцив**
