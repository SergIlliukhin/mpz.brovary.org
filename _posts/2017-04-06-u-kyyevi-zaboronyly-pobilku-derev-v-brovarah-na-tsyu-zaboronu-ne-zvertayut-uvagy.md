---
title: "У Києві заборонили побілку дерев, а в Броварах про цю заборону не чули"
date: 2017-04-06
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "dereva"
  - "misto"
  - "novini"
  - "pobilka-derev"
coverImage: "wp-content/uploads/2017/04/dereva.jpg"
---

**Київська міська адміністрація заборонила білити у столиці вапном дерева та бордюри. Чиновники аргументують тим, що подібна традиція залишилася з часів Радянського Союзу і не несе ніякої користі для дерев, а є лише пустою втратою часу та грошей.** 

_"Якщо побачите, що хтось за радянською звичкою намагається забруднювати вапном декоративні дерева, інші елементи благоустрою, звертайтесь до виконавців з вимогою негайно припинити порушення. Про особливо кричущі випадки повідомляйте за телефоном 1551",_ - [написав](https://www.facebook.com/a.fishchuk/posts/1468585246485617?pnref=story) директор департаменту міського благоустрою та збереження природного середовища КМДА **Андрій Фіщук** на своїй сторінці у FB.

[![](https://mpz.brovary.org/wp-content/uploads/2017/04/fyshhuk.jpg)](https://mpz.brovary.org/wp-content/uploads/2017/04/fyshhuk.jpg)

Також відзначимо, що заборона білити вапном дерева і малі архітектурні форми діє в Україні ще з **2006 року**. Так, в [ухвалених](https://zakon2.rada.gov.ua/laws/show/z0880-06) Міністерством будівництва, архітектури та житлового-комунального господарства "Правилах утримання зелених насаджень у населених пунктах України" є пункт 9.1.17, в якому "забороняється білити вапном декоративні дерева і малі архітектурні форми". А отже всі комунальні служби міст України, які продовжують побілення, фактично порушують прямий наказ Міністерства.

Попри все, в Броварах на цю заборону уваги ніякої не звертають, і продовжують білити вапном дерева.

[![](https://mpz.brovary.org/wp-content/uploads/2017/04/dereva1.jpg)](https://mpz.brovary.org/wp-content/uploads/2017/04/dereva1.jpg)

На запитання, чому цей наказ ігнорується, броварські чиновники відповідають, що навіть не чули про подібну заборону.

_"У міськраді таке питання ще не підіймалося",_ - повідомила нашим журналістам **Галина Плотнікова,** начальниця управління ЖКГ.

_"Ні про яку заборону я не чув і вважаю, що побілка дерев є необхідною процедурою для дерев, адже це не просто гарно, а й корисно, особливо для фруктових дерев",_ - заявив **Андрій Василенко**, очільник КП "Бровари-Благоустрій".

**Фото - "Маєш право знати"**
