---
title: "«Споживач має право»: хто і чому має сплачувати авансовий платіж за послуги «Укртелекому»?"
date: 2012-07-25
categories: 
  - "kolonka-avtora"
tags: 
  - "avans"
  - "avansoviy-platizh"
  - "vibir-redaktsiyi"
  - "zahist-prav-spozhivacha"
  - "novini"
  - "prava-spozhivacha"
  - "spozhivach"
  - "spozhivach-maye-pravo"
  - "ukrtelekom"
---

[![](https://mpz.brovary.org/wp-content/uploads/2012/07/Ukrtelekom.jpg "Укртелеком")](https://mpz.brovary.org/wp-content/uploads/2012/07/Ukrtelekom.jpg)На електронну скриньку рубрики «**Споживач має право»** надійшов лист з проханням розібратися: чи потрібно сплачувати авансовий платіж, який нав’язливо виставляється надавачем телекомунікаційних послуг ПАТ «Укртелеком».

**Говорить «Укртелеком»**

Готуючи коментар-роз’яснення для нашого читача, ми звернулись до «Укртелекому» із запитанням, чому громадяни мають кредитувати цю структуру.

На запит «Маєш право знати» **прес-служба ПАТ «Укртелеком»** відповіла наступне: «_Відповідно до чинного законодавства Укртелеком пропонує своїм абонентам кілька систем оплати послуг фіксованого телефонного зв’язку: кредитна та/або авансова. Причому система оплати послуг обирається при укладанні договору саме абонентом._

_Ваш запит стосується абонентів, які при укладанні договорів погодилися вносити абонплату за поточний місяць авансом. Якщо з певних причин їх вже не влаштовує така система оплати, вони без жодних проблем можуть перейти на кредитну систему. Для цього їм слід звернутися до відділення Укртелекому, яке їх обслуговує, та укласти інший договір – за кредитною системою оплати. До речі, за надані в кредит послуги міжміського та міжнародного телефонного зв’язку нараховується додаткова плата в розмірі 2%_ _від_ _суми, нарахованої за розрахунковий період._

_Також повідомляємо, що оплату послуг Укртелекому абонент може здійснювати як за отриманими квитанціями, так і в безквитанційній формі, зокрема абонентською книжкою._

_До того ж, кожен абонент в індивідуальному порядку може дізнатися всі деталі щодо суми нарахування, наведеної в його рахунку, та алгоритму її начислення. Для цього потрібно зв’язатися з відділенням Укртелекому, зателефонувавши за номером вказаним у квитанції._

_Наголошуємо водночас, що Укртелеком з повагою ставиться до усіх своїх абонентів, пропонуючи найбільш зручні для них системи оплати»._

**Пробуємо оплатити рахунок без авансового платежу**

На практиці ж виявилося, що громадянинові не так просто відмовитися від авансових платежів. Ми спробували оплатити рахунок за надання телекомунікаційних послух у відділенні «Ощадбанку» без авансу. Проте касир відповіла, що рахунок виставляє «Укртелеком», а платіж іде єдиною сумою і не має альтернативного поля для зазначення суми споживачем. Тому його можна або оплатити повністю, або зовсім не платити.

[![](https://mpz.brovary.org/wp-content/uploads/2012/07/35670_content3.jpg "Платіжка Укртелекому")](https://mpz.brovary.org/wp-content/uploads/2012/07/35670_content3.jpg)

Відповідно до законодавства форми платіжних документів (квитанцій) розробляються надавачем тих чи інших послуг. Тобто, теоретично надавач послуг може передбачити в «платіжці» лише дані, необхідні для правильної оплати отриманих або таких, які будуть отримуватися в майбутньому, послуг. Звісно, якщо в «платіжці» містяться дані, які можуть ввести в оману споживача, то це є порушенням законодавства про захист прав споживачів і є підставою для реагування компетентних органів.

**Варто пам’ятати!**

Надання тих чи інших послуг регулюється укладеним договором, в якому, як правило, передбачено порядок розрахунків за отримані послуги. Тому в першу чергу завжди керуйтеся умовами договору, а не даними в платіжних документах.

Згідно Правил надання та отримання телекомунікаційних послуг, плата за отримані телекомунікаційні послуги вноситься споживачем після отримання ним рахунка, але не пізніше 20 числа місяця, що настає після повного розрахункового періоду, та до 20 числа поточного місяця у разі застосування попередньої оплати, якщо інше не передбачено договором. Оператор не може включати до обов’язкових умов договору вимогу про попереднє внесення абонентної плати або авансового платежу за послуги більше ніж за один розрахунковий період.

У кожного споживача, який користується послугами ПАТ «Укртелеком», має бути укладений договір з останнім, в якому чітко зазначається, за якою системою абонент повинен оплачувати послуги зв’язку. Якщо ви втратили цей документ і не знаєте, як повинні платити, звертайтеся до абонентського відділу [Цеху телекомунікаційних послуг №1](http://www.ko.ukrtelecom.ua/about/subdevisions/ctp_1) (07400, м. Бровари, вул. Гагаріна, 20), де вам зобов’язані надати копію (дублікат) договору.

Отже, «Споживач має право» радить Вам під час визначення порядку оплати отриманих послуг керуватися умовами договору, а у разі, якщо Ви вважаєте, що надавач послуг вніс до квитанції дані, які вводять Вас, як споживача, в оману, то радимо Вам звернутися до органів із захисту прав споживачів, або до регулятора відповідної галузі: Національної комісії з питань регулювання зв’язку та інформації.
