---
title: "Як броварські підприємці ставляться до введення касових апаратів з 1 липня?"
date: 2015-06-30
categories: 
  - "rozsliduvannya"
  - "brovary"
tags: 
  - "brovary"
  - "vibir-redaktsiyi"
  - "kasovi-aparaty"
  - "novini"
  - "pidpriyemtsi"
  - "rro"
---

**Держава планує запровадити касові апарати з фіскальними функціями, підприємці опираються. Так, у середині червня вони мітингували під Верховною Радою проти обов’язкового введення реєстраторів. Журналісти «Маєш право знати» спробували розібратися в ситуації та з'ясувати, як відреагували на цю ініціативу центральної влади броварські підприємці.**

[![мітинг підприємців київ (3)](https://mpz.brovary.org/wp-content/uploads/2015/06/mityng-pidpryyemtsiv-kyyiv-3.jpg)](https://mpz.brovary.org/wp-content/uploads/2015/06/mityng-pidpryyemtsiv-kyyiv-3.jpg)

**Історія питання**

Наприкінці минулого року (28 грудня 2014) Верховна рада України прийняла закон, який передбачає обов’язкове введення реєстраторів розрахункових операцій (РРО, касовий апарат) для підприємців-платників єдиного податку 2 та 3 груп. Підприємців 1 групи, а також тих, хто здійснює торгівлю на ринках, це не стосується. Планувалося, що ті, хто придбає та встановить апарат до 1 липня 2015 року, будуть звільнені від перевірок на два роки, до 1 січня 2017 року. Остаточна дата введення та застосування РРО для підприємців третьої групи – 1 липня 2015 року, для другої групи – 1 січня 2016 року. Про це повідомляла зокрема і [Броварська ОДПІ](http://www.brovary.kiev.ua/z-1-lipnya-2015-roku-vikoristannya-rro-obov%E2%80%99yazkove) та [Броварська міська рада](http://www.brovary.kiev.ua/do-uvagi-p%D1%96dpri%D1%94mts%D1%96v-%D1%94dinogo-podatku-drugo%D1%97-grupi-ta-treto%D1%97-grupi).

**"Спрощенці" - групи платників та ставки єдиного податку з 01.01.2015**

| Платники податку | Критерії єдиноподатників | Особливості діяльності |
| --- | --- | --- |
| 1 група (ФОП) |   \- працюють без найманих осіб  \- річний обсяг доходу не повинен перевищувати 300 000 грн | Здійснюють виключно роздрібний продаж товарів з торгівельних місць на ринках та/або провадять господарську діяльність з надання побутових послуг населенню |
| 2 група (ФОП) |   \- кількість найманих працівників - не більше 10 осіб  \- річний обсяг доходу не повинен перевищувати 1 500 000 грн | Здійснюють господарську діяльність з надання послуг (у т.ч. побутових) платникам єдиного податку та/або населенню, виробництво та/або продаж товарів, діяльність у сфері ресторанного господарства |
| 3 група  (ФОП+ЮО) |   \- кількість найманих працівників - без обмежень  \- річний обсяг доходу не повинен перевищувати 2 000 000 грн | Здійснюють будь-які види діяльності, крім тих, які заборонені платникам єдиного податку |

_ФОП - фізична особа підприємець_

_ЮО - юридична особа_

[![мітинг підприємців київ (2)](https://mpz.brovary.org/wp-content/uploads/2015/06/mityng-pidpryyemtsiv-kyyiv-2.jpg)](https://mpz.brovary.org/wp-content/uploads/2015/06/mityng-pidpryyemtsiv-kyyiv-2.jpg)

Проте підприємці оцінили цю законодавчу ініціативу як негативну і таку, що придушує малий бізнес. Адже витрати на придбання та обслуговування касових апаратів планувалися чималенькі, а найголовніше: підприємці очікували перевірок, штрафів та тиску з боку фіскалів. Також треба зазначити, що планується застосовувати такі апарати, що будуть передавати онлайн всю інформацію про операції до податкової.

Підприємці погоджуються, що працювати «в білу» - це гарно і по-європейськи, проте в даний час та умовах нашої країни – це дуже сумнівно. Дехто пропонує вводити касові апарати лише з метою внутрішнього обліку (для аналізу та контролю своєї діяльності) та для забезпечення прав споживачів (друк чеку для підтвердження операції з реалізації товару чи надання послуги), проте без фіскальної функції.

[![мітинг підприємців київ (1)](https://mpz.brovary.org/wp-content/uploads/2015/06/mityng-pidpryyemtsiv-kyyiv-1.jpg)](https://mpz.brovary.org/wp-content/uploads/2015/06/mityng-pidpryyemtsiv-kyyiv-1.jpg)

Отже, підприємці об’єднали свої зусилля і намагалися або відмінити законодавчу норму щодо РРО, або хоча б відтермінувати її. 16 та 17 червня в Києві перед Верховною радою відбувалися акції протесту - мітингарі домагалися прийняття законопроектів 1718 та 1088. Комітет ВРУ з питань податкової та митної політики прийняв у першому читанні законопроект 1718, а також вирішив відтермінувати норму запровадження РРО для 3 групи спрощенців до 1 січня 2016 року. Проте на засіданні Верховної ради законопроекти розглянуті так і не були.

[![доротич](https://mpz.brovary.org/wp-content/uploads/2015/06/dorotych.jpg)](https://mpz.brovary.org/wp-content/uploads/2015/06/dorotych.jpg)

Ситуацію для «Маєш право знати» прокоментував **Сергій Доротич**, голова ВГО «Союз захисту підприємництва», який виступав організатором акції протесту підприємців 16 та 17 червня у Києві:

_«Хочу зазначити, що активність підприємців була незадовільною. Взагалі питання касових апаратів стосується 400 тисяч підприємців по всій Україні. На акцію протесту вийшло близько півтори тисячі. Ми не змогли назбирати навіть 1%. Тому, можливо, ми й не домоглися тих результатів, на які сподівалися. Можливо, це наша помилка і ми недостатньо активно проводили підготовку в масах, в нас немає потужного медіа-ресурсу. Проте ми розповсюджували інформацію всіма доступними нам шляхами: ФБ, соцмережі, громадські активісти роздавали листівки. Але суспільство не відреагувало, а дарма. Пересічний громадянин повинен зрозуміти, що всі податки, всі витрати (у тому числі хабарі) підприємець автоматично закладає у собівартість, тому з веденням РРО можна чекати на підвищення цін на товари та послуги, які реалізує малий та середній бізнес. За цей «бал во время чумы» відповість кінцевий споживач»._

_«Ми зареєстрували нашу акцію як безстрокову,_ - також додав він, - _проте після засідання комітету зняли наметове містечко взамін на обіцянку внести в порядок денний законопроект 1088 з правками, який передбачає відтермінування для 3 групи підприємців ведення РРО до січня 2016 року. Проте на даний час 1088 не внесено у порядок денний. Це обман підприємців, тому ми розглядаємо можливість продовження протестної акіції. Про час та місце проведення повідомимо додатково»._

У свою чергу на сайті ВГО «Союз захисту підприємництва» [повідомляється](http://www.zahust.com/):

\[quote\]

«ВГО "Союз захисту підприємництва" вважає за доцільне подовжити акцію "Захистимо підприємців. ЗА спрощену систему оподаткування". Сьогодні ВРУ не розглянула законопроект (реєстр. № 1088) з правкою щодо перенесення терміну обов'язкового застосування РРО спрощенцями ІІІ групи.

Відтак пропонуємо усім підприємцям зорганізуватись і довести почату справу до перемоги. На наш погляд, найбільш доречним часом початку акції підприємців є 30 червня 2015р о 9-00, як перший робочий день наступного сесійного тижня. Просимо висловитись і надати своє бачення та пропозиції для врахування у коментарях».

\[/quote\]

**Зрада чи перемога?**

Яке ставлення броварських підприємців до введення РРО та чи відвідували вони акції протесту, намагалися дізнатися журналісти «Маєш право знати» у броварських підприємців.

**Олена** (2 група, торгівля непродовольчими товарами): _«Я проти введення касових апаратів. Хвилюють витрати на їх придбання, обслуговування, звітність. На акції не була і навіть не знала про неї»._

**Дмитро** (2 група, торгівля непродовольчими товарами): _«Надайте нам безкоштовно апарати та обслуговування і не чіпайте за помилки роки три - о, це буде діло. Так ні, вони ж думають лише про те, як продати свої «машинки» (бо треба купити апарат тільки у конкретної фірми) та ускладнити підприємцям життя, а далі їх не хвилює. А подумали, як бути з тими зонами, де погано працює інтернет, прикордонними зонами, що з торгівлею в метро? Я взагалі вважаю, що це рішення лобіюють великі торгівельні мережі, аби знищити конкурентів. Треба спрощувати умови для малого бізнесу, а в нас все навпаки… На акції був і якщо буде - знову піду!»_

**Юрій Скотніков з дружиною** (1 та 2 групи, торгівля): _«Я проти апаратів. Пам’ятаю, як це було ще в 90-х, до сих пір залишилися негативні враження. Нічого позитивного від новацій не очікую. Про протестну акцію знав, проте відвідати не зміг, якщо відбудеться ще одна – мабуть, я там буду»._

**Лідія Зеленчук** (2 група, ресторанний бізнес): _«Щоб ви розуміли, касовий апарат коштує 7 тисяч гривень, ще 15 тисяч коштує система «Парус». А ще плюс витрати на обслуговування апарату та на навчання персоналу. В мене жінки 50-ти років працюють, вони папірці насилу заповняють, а тут треба буде спеціаліста наймати з цими всіма звітами. А головне, що лякає, – це перевірки податкової, самі розумієте, тільки штрафувати й вміють. Якщо так діло піде, мені легше закритися, бо невигідно так працювати._

_Я активно брала участь у підготовці акції. Розповсюджувала в Броварах листівки: на ринку «Нива», на ринку по вул. Короленка та взагалі містом. На ринках люди не дуже цим цікавилися, кажуть, нас це не стосується. А от «ларьочники» та власники магазинчиків, майстерень виявилися більш зацікавленими. Проте все одно активність броварчан можна оцінити як низьку. Треба бути більш активними, відстоювати свої права. Якщо не ми – то хто?»_

**Андрій з дружиною Ольгою** (2 група, послуги): _«Наче діло непогане, розуміємо, що потрібно переходити до цивілізованих умов, але ж ми знаємо, як це відбувається у нас: штрафи та перевірки, перевірки та штрафи. Хтось з підприємців не потягне такі витрати і закриється, а хтось просто не хоче виходити з зони комфорту. З іншого боку, якщо все буде «в білу» і всі навчаться правильно вести діяльність, то можна буде посилати перевіряючих куди подалі»._

**Наталія та бухгалтер Оксана** (2 група, ресторанний бізнес): _«Про акцію протесту не знали, але ми однозначно проти апаратів. Це все витрати: купити ті апарати, закодувати, поставити на реєстрацію, а потім ще й обслуговувати (120 грн на місяць)._

_А більше усього хвилюють витрати при перевірках. За касовий апарат у податківців такса – 3-4 тис грн, а якщо не платити – то завжди знайдуть до чого прискіпатися. Вести діяльність так, як від нас цього вимагають, дуже складно, тому помилки завжди знайдуть. От, наприклад, коли міняли акцизні марки – штрафували за «неправильні» акцизи, хоча товар був закуплений раніше, офіційно, у перевірених постачальників. Та перераховувати всі нюанси, де можна помилитися або які неможливо виконати, можна безкінечно. І штрафують у 5-кратному розмірі…_

_От як би зробили льготний період, дали підприємцям звикнути, навчитися, пристосуватися. Хоча дійсно, він був для тих, хто встановить касовий апарат до 1 липня цього року – 2 роки мораторій на перевірку. Але всі ж чекали, що щось зміниться і цей «чорний день» з введенням апаратів так і не настане, і далеко не всі ставили апарати добровільно. Що тепер буде – невідомо... Також кажуть, касових апаратів не вистачить, виробники не зможуть одразу всіх забезпечити»._

[![600-01164298_001_433x433](https://mpz.brovary.org/wp-content/uploads/2015/06/600-01164298_001_433x433.jpg)](https://mpz.brovary.org/wp-content/uploads/2015/06/600-01164298_001_433x433.jpg)

**Виживе найсильніший?**

Підсумуємо: абсолютно всі броварські підприємці, з якими поспілкувалися наші журналісти, налаштовані проти обов’язкового та нагального введення РРО. З одного боку, люди завжди негативно реагують на будь-які зміни, тому що ознайомлення та пристосування до нового завжди вимагає додаткових зусиль. Проте багаторічний досвід підприємців в нашій державі не залишає їм підстав очікувати щось позитивне від нововведень: самі лише проблеми. Підприємці звикли боротися та адаптуватися, тож напружено очікують перевірок та штрафів, а не покращення вже сьогодні.

Так, для когось з підприємців це просто додаткові витрати, неприємні, але виправдані на шляху до цивілізованого ринку. Проте для інших, менш стійких, ця чергова проблема можливо стане останньою краплею, яку вони не витримають і вимушені будуть згортати свою діяльність і сідати на шию державі.

То хто переможе цього разу: влада чи підприємці? Чи зможуть можновладці переконати підприємців у доцільності введення РРО, чи знову переламають через коліно? Це черговий крок в одвічній справі придушення мало не єдиної активної та відносно незалежної верстви населення в нашій країні? Чи може, податківці стануть чесними і перестануть брати хабарі, а підприємці давати, всі гроші вийдуть «з тіні», все запрацює «в білу» - і через кілька років заживемо краще, ніж у Європі - цивілізовано та заможно?
