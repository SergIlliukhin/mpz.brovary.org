---
title: "Журналістів \"Маєш право знати\" звинувачують у бажанні \"повалити диктатуру в Броварах\""
date: 2012-07-31
author: 
  username: "Aleechka"
  display_name: "Аліна Дяченко"
categories: 
  - "kolonka-avtora"
tags: 
  - "dyachenko"
  - "kachor"
  - "listivka"
  - "pidrobka"
  - "rizanenko"
  - "falshivka"
coverImage: "wp-content/uploads/2012/07/Brehliva-listivka-pro-Rizanenka-Kachora-ta-Dyachenko_3.jpg"
---

[![](https://mpz.brovary.org/wp-content/uploads/2012/07/Brehliva-listivka-pro-Rizanenka-Kachora-ta-Dyachenko_3.jpg "Брехлива листівка про Різаненка, Качора та Дяченко_3")](https://mpz.brovary.org/wp-content/uploads/2012/07/Brehliva-listivka-pro-Rizanenka-Kachora-ta-Dyachenko_3.jpg)Схоже, наші опоненти - ті, кому ми заважаємо порушувати закони - перейшли у режим "ні тижня без фальшивки та наклепу". Сьогодні знову містом було поширено чергову листівку. Якісна поліграфія, кольоровий друк, "розкішний" дизайн в стилі "ампір" - і все заради того, щоб розповісти чергову брехню. І якщо раніше об'єктом [наклепів](https://mpz.brovary.org/psevdoshtab-udaru-poshiruvav-u-brovarah-ta-rayoni-falshivu-gazetu-i-namagavsya-diskredituvaty-partiu/) був переважно Павло Різаненко, то тепер зловмисники взялись і за журналістів "Маєш право знати" - Андрія Качора та мене.

І хоч у "досьє" на Різаненка, Качора та Дяченко міститься багато брехні, треба визнати, що окремі "оціночні твердження" у цій листівці не можна розцінювати інкаше, як компліменти та визнання нашої громадської та журналістської діяльності ефективною. Вочевидь, в очах наших опонентів те, у чому вони нас звинувачують -  опозиційність та непримиримість, прагнення "повалити диктатуру у Броварах" та змінити владу, намагання завадити їхній "основній роботі", - і є смертельними гріхами, вартими гнівного осуду. Адже за їх логікою, треба бути "поступливішими", "людянішими", вміти "домовлятись" та жити зі злодіями мирно, закриваючи очі на розкрадання майна громади, вирішення у коридорах влади своїх особистих інтересів, на "відписки" простим громадянам, , що у бюджеті начебто немає коштів та багато іншого, що роблять ті, хто замість того, щоб витратити чималі кошти, які пішли на друк цих та усіх попередніх [листівок](https://mpz.brovary.org/u-zoni-brehni-chergova-falshivka-psevdoplakati-rizanenka/) та [фальшивих газет](https://mpz.brovary.org/prodovzhennya-falsifikatsiy-u-brovarah-viyshla-falshiva-gazeta-mayesh-pravo-znati/), на благо броварчан та розвиток цього міста.

[![](https://mpz.brovary.org/wp-content/uploads/2012/07/Brehliva-listivka-pro-Rizanenka-Kachora-ta-Dyachenko_1.jpg "Брехлива листівка про Різаненка, Качора та Дяченко_1")](https://mpz.brovary.org/wp-content/uploads/2012/07/Brehliva-listivka-pro-Rizanenka-Kachora-ta-Dyachenko_1.jpg) [![](https://mpz.brovary.org/wp-content/uploads/2012/07/Brehliva-listivka-pro-Rizanenka-Kachora-ta-Dyachenko_2.jpg "Брехлива листівка про Різаненка, Качора та Дяченко_2")](https://mpz.brovary.org/wp-content/uploads/2012/07/Brehliva-listivka-pro-Rizanenka-Kachora-ta-Dyachenko_2.jpg)

Прикметно, що "творці" цієї листівки знову намагаються пов'язати мене та Андрія з Павлом Різаненком, пишучи, що ми є молодою командою опозиційного депутата міської ради. Те, що нас з Різаненком поєднує спільна мета - зміна системи влади та встановлення законності та верховенства права в окремо взятому місті - не дає їм спокою, а тому однодумців вони називають командою. Але в такому разі їм слід зарахувати до нашої команди всіх тих броварчан, які також щодня відстоюють свої права та пишуть скарги до прокуратури, подають скарги до інших контролюючих інстанцій, звертаються до міліції із заявами про злочин, хто виходить на протестні акції та вимагає дотримання законів та справедливості у своєму місті. І таких броварчан зараз сотні, а коли їх будуть тисячі, у цьому місті з'явиться нарешті громадянське суспільство, яке дійсно зможе контролювати владу і скеровувати її роботу на благо громадян, а не обслуговування "шкурних" інтересів злодіїв у владі. Ось це і є наша мета.

Але цього разу зловмисників спіткала невдача. Скільки разів, дізнавшись про поширення чергвоої фальшивої листівки чи газети, ми безрезультатно шукали тих, хто ж розповсюджує цей бруд, а нікого не знайшовши, писали до міліції, щоб правоохоронці у межах своїх повноважень шукали "промоутерів брехні", однак міліція, поімітувавши "перевірку фактів", [відмовляла](https://mpz.brovary.org/zamist-poshuku-falsifikatoriv-gazeti-militsiya-perevirila-fakt-yiyi-reyestratsiyi/) у порушенні кримінальної справи. То ж залишалось сподіватись лише на себе. І сьогодні ці сподівання справдились - людей, які серед білого дня у центрі міста роздавали брехливі листівки, як-то кажуть, спіймали на гарячому, та одразу ж викликали міліцію. Двоє неповнолітніх хлопців та водій червоного шевролє, який підвозив пачки з листівками, зараз надають пояснення правоохоронцям - під прицілом відеокамер та фотооб'єктивів журналістів. То ж незабаром чекайте захоплюючі відеосюжети з місця подій, адже громадськість має знати "героїв" в обличчя.

> Зрештою те, що з нами вже не вперше борються такими методами, свідчить про те, що ми неабияк заважаємо "основній роботі" наших опонентів - красти майно громади та дерибанити землю. І такі листівки у нормальних та притомних людей викличуть хіба лиш посмішку та підкажуть їм, кого шукати, щоб розповісти свою історію боротьби з системою влади, яка порушує права громадян, або спитати поради, як діяти, щоб перемогти та відстояти свої права.

У час, коли в країні стартувала виборча кампанія, такі листівки мають слугувати дороговказом для виборців - кого найбільше боїться влада. От тільки ні я, ні Андрій не збираємось балотуватись до Верховної Ради України, тому трохи дивно, що у листівці "аналізується" наш виборчий потенціал. Проте, якби ми балотувались, ми, напевно, мали б подякувати за таке "промо", хай і наклепницьке. Адже люди набагато розумніші, ніж думає собі влада чи хто там зробив цей черговий "викид брехні", і така "критика" могла б дійсно загітувати за нас чимало людей, невдоволених тим, що коїться у нашому місті та країні. То ж наостанок побажаю нашим читачам не втрачати "виборчої" пильності та почуття гумору, бо, схоже, попереду нас чекає ще не одна порція наклепів, брехні та образ.

Відео та фото горе-розповсюджувачів можна подивитись в **[авторській колонці Андрія Качора](https://mpz.brovary.org/shtabisti-fedorenka-kontratakuyut-foto-video/)** ;-)
