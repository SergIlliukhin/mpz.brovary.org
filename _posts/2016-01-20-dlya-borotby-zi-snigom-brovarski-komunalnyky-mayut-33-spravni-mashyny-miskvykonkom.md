---
title: "Броварські комунальники мають 33 справні машини для боротьби зі снігом – міськвиконком"
date: 2016-01-20
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "vibir-redaktsiyi"
  - "komunalne-pidpriyemstvo"
  - "novini"
  - "ochyshhennya"
  - "snig"
  - "snigopad"
coverImage: "wp-content/uploads/2016/01/MPZ_9_01_81.jpg"
---

**Броварські чиновники «****плутаються у** **свідченнях». Скільки задіяли снігоприбиральних машин у день найбільшої потреби під час різдвяних свят – 19, 12 чи може ще менше – лишається загадкою. Водночас, загальне число справної техніки для «зимового утримання» – 33. Броварські дороги та тротуари «оберігають» від снігу та ожеледиці переважно машини КП «Бровари-Благоустрій». А також – по одному трактору від кожного з 5-ти ЖЕКів. Такі відповіді надає виконком Броварської міської ради.**

Як зазначають чиновники у [відповіді](http://www.slideshare.net/DmytroKarpiy/ss-57249225) на запит, у період із 7 по 10 січня найбільше машин працювало 8 числа – 12 одиниць. На Різдво, 7 січня, трохи менше – 11 одиниць. 9 та 10 січня рятувати мешканців від снігу та льоду вишли відповідно 4 та 5 машин.

Слід зазначити, що 9 січня броварські владоможці давали зовсім інші дані. На «гарячій лінії» міськвиконкому [повідомили](https://mpz.brovary.org/brovary-zavaleni-snigom-na-vulytsyah-pratsyuye-lyshe-5-odynyts-spetstehniky-fotoreportazh/), що 8 січня працювали 19 одиниць снігозбиральної техніки, а 9 січня – 5.

> Згідно з відповіді чиновників, на утримання доріг і тротуарів у зимовий період 2016 року (січень, лютий, березень, грудень) передбачено 2,35 млн. грн.

Всього на балансі КП «Бровари-Благоустрій» перебуває 30 машин, з яких 2 – несправні. Серед автопарку – 1 солерозкидач і 8 піскорозкидувачів. Є дві машини із переднім і заднім ковшами кожна, а також – 1 бульдозер. Окрім того, наявні 1 автогрейдер і 2 автонавантажувачі. Слід зазначити, що більшість машин обладнані відвалами та щітками – важливими елементами для розчищення дороги від снігу на ходу.

Зі слів чиновників, підприємство у своїй снігоприбиральній роботі керується наказом профільного міністерства – Мінрегіону. Відповідно до нього, в першу чергу чистять дороги державного значення. У другу - дороги, по яких рухається громадський транспорт, дороги до об’єктів життєзабезпечення населення та соціальної інфраструктури; в третю чергу – дороги «приватного» сектора міста.

Як зазначали раніше броварські можновладці, за розчищення від снігу у дворових проїздах відповідають ЖЕКи. Згідно з відповіді міськвиконкому, на кожну з 5-ти контор працює по одному трактору. У порівнянні із технікою КП «Бровари-Благоустрій», тракторці ЖЕКів закуплені відносно нещодавно – у 2013-2014 роках.

Нагадаємо, тиждень тому керівник КП «Бровари-Благоустрій» Андрій Василенко розповів: його служба в цілому справляється із прибиранням вулиць, техніки вистачає. А основними перешкодами на шляху до прибирання снігу чиновник назвав «[лежачі поліцейські](https://mpz.brovary.org/prybyraty-snig-komunalnykam-zavazhayut-lezhachi-politsejski/)».
