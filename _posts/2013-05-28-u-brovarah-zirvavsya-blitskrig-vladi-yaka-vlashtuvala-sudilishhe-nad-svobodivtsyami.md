---
title: "У Броварах зірвався \"бліцкриґ\" влади, яка влаштувала судилище над свободівцями"
date: 2013-05-28
author: 
  username: "svoboda"
  display_name: "Прес-служба ВО Свобода"
categories: 
  - "kolonka-avtora"
tags: 
  - "vibir-redaktsiyi"
  - "vo-svoboda"
  - "militsiya"
  - "sud"
  - "krivaviy-subotnik"
---

27 травня 2013 року у Броварському міськрайонному суді відбулися слухання у справі свободівців Руслана Ткаченка та Миколи Смірнова, які 25 травня брали участь у [демонтажі незаконно встановленого паркану в центральному міському парку](https://mpz.brovary.org/krivavi-sutichki-vidbulis-u-brovarah-mizh-meshkantsyami-ta-zabudovnikami-tsentralnogo-parku/ "Криваві сутички відбулись у Броварах між мешканцями та забудовниками парку"). Їм інкримінують злісну непокору працівникам міліції. У суді не було надано жодних доказів правомірности такого звинувачення. Разом з тим захист оприлюднив численні факти неправомірних дій міліціянтів.

Голова Броварської районної організації ВО "Свобода" Олег Шевчук повідомив: "Моральний тиск відчувався одразу. Залу суду завчасно зайняли невідомі особи характерної зовнішности; активістам "Свободи" та іншим містянам, які прийшли, аби підтримати націоналістів, у судовій залі місця не вистачило. На подвір'ї суду було видно автобуси зі спецпідрозділом "Беркут".

Попри таку гнітючу атмосферу юристові, що представляв свободівців, удалося відбити атаку горе-правоохоронців, які на вимогу судді так і не змогли надати переконливих доказів "злочину" націоналістів. Натомість захисник акцентував увагу суду на процесуальних порушеннях. Наприклад, не збігається час затримання й складення протоколу, що зафіксовано на відео. Поняті, які не можуть бути одночасно й свідками (зацікавлені особи), плутались у своїх свідченнях… Дільничні міліціянти теж заплутались у своїх показах, один навіть симулював різке погіршення самопочуття, бо не хотів відповідати за свої незаконні й непрофесійні дії.

Суддя задовольнила усі клопотання адвоката свободівців та перенесла засідання на 30 травня 2013 р., зазначивши, що дільничні мають попіклуватися про показання свідків, якщо хочуть переконати суд, що вони діяли в рамках закону. Сторона захисту заявила, що вимагатиме порушення кримінального провадження щодо злочинних дій міліції.

Довідка: 25 травня 2013 року в Броварах міліціянти та особи кримінальної зовнішности напали на мирну толоку проти розбазарювання комунальної землі в міському парку "Перемога". Броварська районна організація Всеукраїнського об'єднання "Свобода", яка виступила співорганізатором заходу, повідомила про масове побиття людей. Було затримано двох активістів "Свободи" та одного нападника-бандита. Докладніше: http://www.kyiv.svoboda.org.ua/diyalnist/novyny/039431/
