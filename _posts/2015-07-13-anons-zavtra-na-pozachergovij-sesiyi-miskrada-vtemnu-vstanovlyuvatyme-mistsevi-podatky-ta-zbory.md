---
title: "АНОНС: Завтра на позачерговій сесії міськрада \"втемну\" встановлюватиме місцеві податки та збори"
date: 2015-07-13
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "brovarska-miska-rada"
  - "zbori"
  - "mayno"
  - "novini"
  - "podatki"
  - "pozachergova-sesiya"
  - "sesiya"
  - "sklikannya-sesiyi"
---

**Завтра, 14 липня, відбудеться 56-а позачергова сесія Броварської міської ради. Про це [йдеться](http://docs.brovary.org/p26768/13.07.2015/113) на офіційному сайті ради. У розпорядженні міського голови сказано, що на розгляд депутатів виноситься два питання - про місцеві податки і збори та про передачу комунального  майна. Однак ознайомитись з проектами рішення наразі неможливо, оскільки їх тексти не оприлюднено.**

Як сказано у повідомленні, до порядку денного включено два питання:

1. Про встановлення місцевих податків і зборів, ставок земельного та акцизного податків на території м. Бровари.
2. Про надання дозволу на передачу комунального майна територіальної громади м. Бровари.

Засідання розпочнеться **о 9:00** в приміщенні малої зали Броварського міськвиконкому, що розташований за адресою: вул. Гагаріна, 15.

Варто зазначити, що у тексті розпорядження йдеться про проведення сесії 14 "серпня", що, вочевидь, є помилкою, адже на [6 серпня](https://mpz.brovary.org/6-serpnya-vidbudetsya-56-a-chergova-sesiya-brovarskoyi-miskoyi-rady/) запланована чергова сесія міської ради. Слід також зауважити, що завтрашня сесія буде вже другою підряд позачерговою: [23 червня](https://mpz.brovary.org/anons-zavtra-vnosytymut-zminy-byudzhetu-brovariv-na-2015-rik/) депутати вже вносили "термінові" зміни до бюджету міста. При цьому востаннє чергова сесія проходила [21 травня](https://mpz.brovary.org/54-sesiya-miskradi-programa-dopomogi-viyskovim-zhitlo-uchasnikam-ato-ta-zemelniy-skandal/). Такий підхід до проведення засідань ради уже [викликав обурення](https://www.facebook.com/groups/brovary/permalink/1070840252945940/) броварчан у соціальних мережах.
