---
title: "Звернення Народної Ради у зв'язку з іноземною інтервенцією на територію України"
date: 2014-03-02
author: 
  username: "Aleechka"
  display_name: "Аліна Дяченко"
categories: 
  - "kolonka-avtora"
tags: 
  - "yevromaydan"
  - "brovary"
  - "brovarska-narodna-rada"
  - "vibir-redaktsiyi"
  - "narodna-rada"
---

**[![viche_nedovira02](https://mpz.brovary.org/wp-content/uploads/2014/03/viche_nedovira021.jpg)](https://mpz.brovary.org/wp-content/uploads/2014/03/viche_nedovira021.jpg)Публікую звернення Броварської Народної Ради, яке було виголошене на вчорашньому Віче на Майдані Свободи.**

"Ми, члени Броварської Народної Ради, закликаємо усіх броварчан до єдності!

У такий складний та вирішальний момент в історії нашої країни ми всі без винятків повинні обєднати  зусилля та спільно координувати свої дії.

Перезавантаження місцевої влади зараз дуже потрібне, проте в умовах іноземної інтервенції найголовніше — зберегти територіальну цілісність України. Тому ми звертаємось до всіх без винятків — до депутатів, до працівників виконавчих органів і до кожного броварчанина, якому не байдужа доля його країни та міста. Ми повинні згуртуватись та діяти спільно й узгоджено! Ми маємо спільно забезпечити спокій та порядок у нашому місті, його належне функціонування, а у разі інтервенції — бути готовими дати гідну та організовану відсіч.

Для цього Броварська Народна Рада закликає броварчан записуватись до самооборони та у волонтери. З цією метою у будівлі міської ради створюється постійно діючий Координаційний центр та “гаряча лінія”.

Ми переконані, що ніхто з тих, на кого покладена відповідальність за місто, не має зараз права лишати Бровари та броварчан на призволяще та ховатись. У такий вирішальний момент не можна самоусунутись та вдавати, ніби нічого не відбувається. Тому ми вимагаємо від офіційних органів влади термінового скликання позачергової сесії Броварської міської ради з приводу військогової агресії з боку Російської Федерації проти України. Депутати повинні прийняти рішення про засудження таких дій та виробити план дій в умовах іноземної інтервенції.

Також під час сесії вони зобовязані докласти максимум зусиль для вирішення глибокої політичної кризи, у який опинилось наше місто та яка послаблює нас у такий складний момент.

Протидія або бездіяльність депутатів та посадовців у нинішніх умовах буде розцінюватись як державна зрада та підтримка іноземного військового втручання на територію України".
