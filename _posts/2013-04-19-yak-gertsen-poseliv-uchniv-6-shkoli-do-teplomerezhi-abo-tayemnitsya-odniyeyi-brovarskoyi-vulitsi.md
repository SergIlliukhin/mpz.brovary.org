---
title: "Як Герцен \"поселив\" учнів 6 школи до тепломережі, або таємниця однієї броварської вулиці"
date: 2013-04-19
categories: 
  - "kolonka-avtora"
tags: 
  - "adresa"
  - "brovary"
  - "vulytsi"
  - "gertsena"
  - "shkola-6"
---

Я люблю Україну. Вона зачаровує не лише своєю унікальною природою та культурою, а й не менш унікальною ментальністю її жителів. А ще я люблю Бровари. Здавалось би, маленьке містечко зі своїми маленькими проблемами. Та не все так просто. Отже, як ти, читачу, вже зрозумів, я поділюся з тобою однією загадкою нашого міста - таємницею вулиці Герцена.

Спершу пропоную поглянути на дві інтернет-мапи:

[![Мапа Герцена](https://mpz.brovary.org/wp-content/uploads/2013/04/Mapa-Gertsena.jpg)](https://mpz.brovary.org/wp-content/uploads/2013/04/Mapa-Gertsena.jpg)

Отже, онлайн-карти популярних інтернет-пошуковиків повідомляють нас про існування двох будівель за адресами Герцена 3а та Герцена 3. На Герцена, 3 позначена школа № 6, а на Герцена, За – якась інша будівля.

А ось за [цим посиланням](http://rizanenko.org/downloads/doc/5_sesia_BMR/d2.pdf) міститься один дуже цікавий документ, який засвідчує, що те, що нібито знаходиться на Герцена 3а, офіційно має адресу... Герцена, 3. Ідеться про виробничу базу КП "Броваритеплоенергомережа" (нині КП "Броваритепловодоенергія"):

[![Рішення про виробницу базу тепломережі](https://mpz.brovary.org/wp-content/uploads/2013/04/Rishennya-pro-virobnitsu-bazu-teplomerezhi.jpg)](https://mpz.brovary.org/wp-content/uploads/2013/04/Rishennya-pro-virobnitsu-bazu-teplomerezhi.jpg)

При цьому достеменно відомо, що за адресою Герцена, 3 розташована... Броварська ЗОШ № 6.

Чи справді школа є виробничою базою КП «Броваритепловодоенергії»? Тоді мені стає трохи моторошно від думки про те, чого навчаються і що взагалі роблять діти у цій школі. Та не переймайся, читачу. Я впевнений, що це все просто дивний збіг, і діти там не працюють на галерах заради видобутку теплової енергії. Проте факт залишається фактом: за адресою Герцена, 3 розташовано дві різні будівлі. Цікаво, що виробнича база тепломережі робить у школі? Відомо, що за часів СРСР школа № 6 мала адресу Постишева, 2. То ж цікаво, як і чому вона змінилась на Герцена, 3? А може, це перетворення ніхто і не помітив, бо дивний дух обвиває цю таємничу вулицю міста Бровари? Хтозна.
