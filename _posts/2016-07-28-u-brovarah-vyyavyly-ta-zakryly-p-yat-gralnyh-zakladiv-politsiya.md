---
title: "У Броварах виявили та закрили п’ять гральних закладів – поліція"
date: 2016-07-28
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "brovary"
  - "vibir-redaktsiyi"
  - "gralni-avtomati"
  - "gralnyj"
  - "zaklad"
  - "kriminal"
  - "monte-karlo"
  - "novini"
  - "salon"
coverImage: "wp-content/uploads/2016/07/gralni-atomaty.jpg"
---

**Цього вівторка, 26 липня, броварські та обласні поліцейські провели санкціоновані обшуки на території міста та району. Під час рейду виявили та припинили діяльність шести гральних закладів, п’ять із яких – у Броварах. Про це розповідають в поліції Київської області.**

Як [зазначають](http://www.kv.npu.gov.ua/uk/publish/article/213022) в обласному відділі комунікацій поліції, оперативна інформація про функціонування на Броварщині незаконного грального бізнесу до правоохоронців надходила протягом трьох місяців – у травні-липні цього року. Відпрацювавши отриману інформацію, в поліції встановили – в регіоні таки працюють підпільні гральні заклади.

Прес-секретар поліції Київської області **Микола Жукович** розповів, де саме «накрили» заклади. З його слів, п’ять із шести салонів були розміщені у Броварах. Три об’єкти належали одній компанії – «В мережі» – по **вул. Марії Лагунової, 2-А**, **Київській, 294** та **Симона Петлюри, 22**. Іще два заклади – по **вул. Сергія Москаленка, 27 та бульв. Незалежності, 6**.

[![гральні1](https://mpz.brovary.org/wp-content/uploads/2016/07/gralni1.jpg)](https://mpz.brovary.org/wp-content/uploads/2016/07/gralni1.jpg)

[![гральні2](https://mpz.brovary.org/wp-content/uploads/2016/07/gralni2.jpg)](https://mpz.brovary.org/wp-content/uploads/2016/07/gralni2.jpg)

Варто зазначити, що по бульв. Незалежності, 6 розташоване сумнозвісне «Монте Карло». У гральному салоні правоохоронці регулярно вилучають техніку – щонайраніше [із 2013 року](https://mpz.brovary.org/sud-oshtrafuvav-organizatora-gralnogo-biznesu-v-kafe-monte-karlo-na-170-tis-grn/). Однак, після цього заклад дуже швидко [поновлює свою роботу](https://mpz.brovary.org/ne-projshlo-i-tyzhnya-u-kafe-bari-monte-karlo-znovu-vyluchyly-gralnu-tehniku/). Водночас, чи за цією адресою знову відпрацювали «Монте Карло», в поліції не уточнюють.

Як зазначають правоохоронці, у вказаних шести приміщеннях провели обшуки. Усього вилучили **154** комплекти обладнання азартних ігор та **15** гральних автоматів. Їхня загальна вартість за цінами «чорного ринку» становить понад **0,5 млн. грн**. Окрім того, у відділі комунікацій обласної поліції зазначили, що вилучили **115 тис. грн.,** записні книжки з переліком клієнтів і внесених коштів, зошити «чорної бухгалтерії» із відображенням розрахунків за «кришування» нелегального бізнесу тощо. Окрім іншого, Микола Жукович уточнює, що за адресами салонів компанії «В мережі» вилучали комп’ютери.

[![гральні3](https://mpz.brovary.org/wp-content/uploads/2016/07/gralni3.jpg)](https://mpz.brovary.org/wp-content/uploads/2016/07/gralni3.jpg)

В поліції вказують, що за наведеними фактами відкрили кримінальні провадження – за зайняття гральним бізнесом особами, яких уже засуджували за такі злочини. Зловмисникам загрожує покарання у вигляді **штрафу від 10 тис. до 40 тис. неоподатковуваних мінімумів** громадян з конфіскацією грального обладнання.

_Фото - Національна поліція в Київській області_
