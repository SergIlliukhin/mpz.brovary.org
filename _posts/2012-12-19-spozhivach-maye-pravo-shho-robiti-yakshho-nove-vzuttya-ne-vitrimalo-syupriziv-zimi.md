---
title: "\"Споживач має право\": що робити, якщо нове взуття не витримало \"сюпризів\" зими?"
date: 2012-12-19
categories: 
  - "kolonka-avtora"
tags: 
  - "vibir-redaktsiyi"
  - "zahist-prav-spozhivachiv"
  - "novini"
  - "obmin-vzuttya"
  - "povernennya-koshtiv"
  - "remont-vzuttya"
  - "spozhivach-maye-pravo"
  - "yakist-tovaru"
---

[![](https://mpz.brovary.org/wp-content/uploads/2012/12/Spozhivach-maye-pravo.jpg)](https://mpz.brovary.org/wp-content/uploads/2012/12/Spozhivach-maye-pravo.jpg)**Мабуть, багатьом знайоме неприємне почуття, коли нова річ, якою ще не встиг насолодитись та поносити, розпадається на очах, не прослуживши і декількох днів. Особливо неприємно, коли ця річ – зимове взуття, яке, зіпсувавшись, не залишає нам альтернативи у питанні «що взути», що у сильні морози взагалі неприпустимо.**

Саме в такій ситуації з зимовим взуттям опинилися одразу двоє знайомих членів команди "Маєш право знати": проходивши в "обновці" всього кілька тижнів, вони помітили, що взуття не витримало "сюрпризів" зими й почало псуватися: в деяких місцях повідклеювалась підошва. Варто сказати, що пари зимового взуття було придбано в броварських магазинах, при цьому одні чоботи були місцевого виробництва, інші виготовлені в Туреччині. Тож ми, озброєні знанням законодавства про захист прав споживачів, вирішили розібратись у дані ситуації.

> Варто зазначити, що перш ніж звертатися до продавця взуття, запитайте себе, чи дійсно правильно ви його використовували: чи не намагалися спускатися з льодової гірки в чоботах на високих підборах, чи не ходили в чоботах із замшевої шкіри по «сніговій каші», чи не прогулювалися у взутті зі шкірозамінника в 20-градусний мороз – адже все це порушення умов експлуатації. В подібних ситуаціях Закон не допоможе. Та й гарантійний термін, тобто період, протягом якого виробник (продавець) бере на себе зобов'язання про здійснення безоплатного ремонту або заміни відповідної продукції, не буде діяти.

Наші підопічні були переконані, що використовувули взуття правильно і дійсно не винні в його пошкодженні, а тому мають право звернутися до продавця з проханням безоплатного ремонту, обміну або повернення коштів за неякісний товар.

[![](https://mpz.brovary.org/wp-content/uploads/2012/12/Poshkodzhene-vzuttya.jpg)](https://mpz.brovary.org/wp-content/uploads/2012/12/Poshkodzhene-vzuttya.jpg)

**Ремонт, обмін або повернення коштів**

Взявши з собою розрахунковий документ, пошкоджену пару взуття та коробку від нього, ми звернулися до продавців магазинів, де було придбано взуття, аби пред'явити претензії щодо неякісного товару та вирішити долю "нещасливої пари": пропорційно зменшити ціну товару, відремонтувати, обміняти, чи повернути відповідно до норм ст. 8 ЗУ "Про захист прав споживачів".

> **У разі виявлення протягом встановленого гарантійного строку істотних недоліків, які виникли з вини виробника (продавця або виконавця), підтверджених за необхідності висновком експертизи, ви як споживач маєте право за своїм вибором вимагати від продавця або виробника розірвання договору та повернення сплаченої за товар грошової суми або заміни товару на такий же або аналогічний з числа наявних у продавця (виробника). І нехай вас не лякає формулювання "розірвання договору". Закон чітко дає зрозуміти, що має на увазі під договором усну або письмову угоду між споживачем і продавцем (виконавцем) про якість, терміни, ціну та інші умови, за яких реалізується продукція. А підтвердженням, наприклад, усної угоди може служити квитанція, товарний або касовий чек, квиток, талон або інший документ.**

І хоч продавці взуттєвого магазину не надто зраділи нашому візиту, вони спокійно та без емоцій (напевно самі знають справжню якість та ціну своєї продукції) погодились взяти наші пари взуття на ремонт. Вони погодились, що оскільки істотного пошкодження у конструкції нашого взуття немає, воно підлягає гарантійному ремонту, і в разі, якщо взуттєвий майстер не зможе відремонтувати наше взуття - його замінять на нове або повернуть сплачені кошти. На тому й зійшлись, бо ми й самі не вважали пошкодження нашого зимового взуття істотним недоліком.

Але як діяти в разі, якщо взуття справді має істотні пошкодження?

**"Недолік" та "істотний недолік"**

Необхідно розуміти різницю між "недоліком" і "істотним недоліком", оскільки від цього залежить, на що ви маєте право, а на що ні.

_Недолік товару_ - будь-яка невідповідність продукції вимогам нормативно-правових актів і нормативних документів, умовам договорів або вимогам, що пред'являються до продукції, а також інформації про продукцію, наданій виробником (виконавцем, продавцем).

_Істотний недолік_ _товару_\-  недолік, який робить неможливим чи недопустимим використання товару відповідно до його цільового призначення, якщо він виник з вини виробника (продавця, виконавця) і якщо після його усунення проявляється знову з не залежних від споживача причин і при цьому наділений хоча б однією з таких ознак: він взагалі не може бути усунутий, його усунення потребує понад чотирнадцять календарних днів, він робить товар суттєво іншим, ніж передбачено договором.

> **Отже, якщо відремонтований підбор відвалюється знову і знову через те, що неправильно сконструйована підошва, це буде істотним недоліком. А от якщо на чоботах розходиться блискавка, це можна кваліфікувати як недолік. Тому дуже важливо по можливості на ранньому етапі визначити, з яким недоліком ви маєте справу - це і час заощадить, і допоможе відразу визначитися з вимогами щодо продавця (виробника).**

**Важливо знати терміни**

Знайте і пам'ятайте, що в разі визнання істотного недоліку, при наявності товару вимога споживача про його заміну підлягає негайному задоволенню. Однак у разі виникнення потреби в перевірці якості у виробника (продавця) є 14 днів. Якщо ж товар відсутній, вимога споживача про його заміну підлягає задоволенню у двомісячний термін з моменту подачі відповідної заяви. Якщо ж задовольнити вимогу про заміну товару у встановлений строк неможливо, споживач має право за своїм вибором пред'явити продавцю інші вимоги - наприклад, пропорційне зменшення ціни.

> **Обмін одягу і взуття, як і їх безкоштовний ремонт, проводиться в рамках гарантійного терміну. Обчислення такого строку починається не з моменту покупки, а з настанням сезону. Тому, купивши, наприклад, сандалі взимку, можна не переживати, що після декількох місяців, тобто до настання сезону разом зі снігом розтане і можливість обміняти або відремонтувати річ, в якій були виявлені дефекти. Споживачеві також необхідно пам'ятати, що при виконанні гарантійного ремонту гарантійний строк збільшується на час ремонту. І зазначений час обчислюється від дня, коли споживач звернувся з вимогою про усунення недоліків. А ось при обміні товару його гарантійний строк обчислюється заново від дня обміну.**

Та навіть після закінчення гарантійного терміну споживач має право пред'явити виробнику (продавцю) вимогу про безоплатне усунення недоліків товару після. Ця вимога може бути пред'явлена протягом установленого терміну служби, а якщо такий не встановлено - протягом десяти років, якщо в товарі було виявлено недоліки (істотні недоліки), допущені з вини виробника.
