---
title: "Заклик про допомогу мешканців будинків, які потерпають від сусідства з \"Мюзік Холом\""
date: 2013-04-15
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "music-hall"
  - "bagmut"
  - "brovary"
  - "zvernennya-gromadyan"
  - "mazhori"
  - "myuzik-holl"
---

[![nabag1](https://mpz.brovary.org/wp-content/uploads/2013/04/nabag1.jpg)](https://mpz.brovary.org/wp-content/uploads/2013/04/nabag1.jpg)Публікую без коментарів текст звернення мешканців будинків №№ 6 та 6а по бульвару Незалежності, котрі закликають Сапожка позбавити їх "щасливого" сусідства з кафе "Мюзік Хол". Крім того, мешканці звернулись до опозиційних політиків з проханням підтримати їх в боротьбі проти [мажорського притону](https://mpz.brovary.org/18-kvitnya-deputati-vimagatimut-zakrittya-myuzik-holu-video/), котрий належить сину місцевої начальниці відділу культури Наталії Багмут - Роману Багмуту.

> Депутату Броварської міської ради
> 
> Голові Броварської міської організації партії УДАР
> 
> **Сімутіну Роману Вікторовичу.**
> 
> _**КОПІЯ:**_ Броварському міському голові
> 
> **Ігорю Васильовичу Сапожку.**
> 
> **Шановний Романе Вікторовичу та партіє УДАР!**
> 
> Ми, мешканці будинків, що розташовані за адресами м. Бровари, бульвар Незалежності 6 та 6а звертаємося до Вас з проханням допомогти захистити наше право на гідне життя.
> 
> Ось вже кілька років, як у сусідньому з нашими будинками приміщенні МКЦ «Прометей» розташоване кафе «Мюзік Хол». Із самого моменту його відкриття для нас та наших дітей закінчилося спокійне життя у власних оселях. Кожні вихідні (а інколи й частіше) ми потерпаємо від гучних гулянок в цьому закладі, п’яних дебошів та нецензурщини, що постійно лунає ночами зі стін Міського Культурного Центру. Ми неодноразово зверталися в різні інстанції з вимогою припинити ці безчинства, проте наші крики по допомогу регулярно ігнорувались органами влади. Максимум реакції, яку ми отримували на такі звернення – це погрози від самого власника кафе, який запросто може в нетверезому стані зайти «в гості» до когось зі скаржників.
> 
> Нам відомо, що не ми одні страждаємо від свавілля власника «Мюзік Холу» Романа Багмута, адже випадки мордобою та насилля з боку адміністрації відбуваються там регулярно. Але найбільше нас вразив випадок, коли восьмого березня молодій жінці кілька охоронців «Мюзік Холу» навмисно зламали руку і міліція на це знову адекватно не відреагувала.
> 
> Ми розуміємо, що всю цю ситуацію «кришує» матір власника кафе, місцева депутатка та начальниця відділу культури Наталія Андріївна Багмут. І саме це нас найбільше обурює.
> 
> Ми просимо Вас посприяти вирішенню питання про закриття цього кафе-розплідника «безпрєдєлу» і розірванню договору оренди між ТОВ «Дека-інвест», що належить Романові Багмуту та броварською міською радою, котра за копійки здала в оренду частину культурного центру для влаштування там притону для мажорів.
> 
> Нам набридло це терпіти і ми готові до рішучих дій, якщо влада не дослухається до народу і надалі прикриватиме депутатських синків від справедливого покарання!

 

**[Акція](https://mpz.brovary.org/spetsialne-videoposlannya-sapozhka-do-brovarchan-iz-mayami/) за негайне розірвання договору оренди між містом на "Мюзік Холом" відбудеться цього четверга, 18 квітня о 13:00 біля стін міської ради (Гагаріна, 15) під час сесії.** 

<iframe src="https://www.youtube.com/embed/5Mr4c8fwLnw" height="315" width="560" allowfullscreen frameborder="0"></iframe>
