---
title: "Відкритий лист міському голові Сапожку І.В."
date: 2012-03-16
categories: 
  - "kolonka-avtora"
tags: 
  - "brovary"
  - "mer-brovariv"
  - "sapozhko"
---

![](https://mpz.brovary.org/wp-content/uploads/2012/03/1.jpg)Володарю!

Маю надію, Ваші лакеї – міські депутати і працівники виконкому  – звертаються до Вас саме так, а не «Ігор Васильович». Ви ж не якийсь водій чи "зауч" у школі.

Як прихильник Вашої політики і дослідник Вашої стрімкої та успішної кар’єри, переймаюсь за її процвітання. А ще слідкую за політичними трендами, відтак, маю суспільний обов’язок доповісти Вам.

1\. Володар має виглядати скромно. Великі світу одягають золото на лакеїв, а не на себе. Так повелося здавна. Сіра шинелька завжди доречно виглядає на фоні розцяцькованих мешт своїх підданих. Більшість моїх знайомих мільйонерів одягаються саме так – скромно, щоб із відстані 50 метрів його не можна було відрізнити від натовпу будівельників. Вам би пасувало пошарпане пальто із стилю 90-х.<!--more-->

2\. Володар має жити у достойному будинку. Вам би підійшов триповерховий будиночок в районі «Зеленої поляни» у стилі «Ханка». Не Межигір'я, звісно, але ж пам’ятаємо про пункт 1. До того ж, Ви нарешті переїдете жити у Бровари і будете «ближче до людей».

3\. Серед начальства у Раді, АП і Кабміну гарним смаком вважається дбати про дітей. Тому не обов’язково [віддавати безкоштовні басейни](https://mpz.brovary.org/yak-telekanal-tvi-znimav-syujet-pro-brovarsky-baseyny/) під фітнес-центри лише для того, щоб сфоткатись з Азаровим. Якби Ви віддали басейн дітям і сиротам, то Вас особливо не судили б, чесно.

4\. Отже, дбаємо про дітей, і ще – про хворих і обездолених. Кажуть, на Заході найрозкішніші будівлі – лікарні. Хворі мають відчувати, що мер про них піклуються.

Це я до того, що медичну галузь теж інколи можна фінансувати.  Сьогодні мені мали зробити щеплення, але не зробили, бо «дуже дорога вакцина, і вона закінчилась у 2010 році». Раніше доводилось бувати у реанімаційному відділені – там ремонт не робили з часів будівництва (таке враження).

Звісно, я Вас розумію, що броварчан ще занадто багато і це дратує. З іншого боку, неприкрите масове вбивство – річ, яку не прощають (погугліть за ключовими словами «Каддафі», «Мубарак» тощо). До того ж, правильні пацани спочатку витрачають гроші на порятунок життя, а вже потім – на комунальні ЗМІ.

Доречно буде зібрати з Ваших депутатів десятину на доплати медсестрам. Інакше, у лікарні скоро не залишиться ні лікарів, ні санітарок. А з відкатів із продажу броварської землі можна таки закупити ту кляту вакцину.

5\. Завжди дивувала Ваша манія кидатись в крайнощі. Наприклад, якщо [влаштовувати розпродаж землі](https://mpz.brovary.org/brovarchani-vijsli-na-zahist-parku-peremoga/), то лише своїм і обов’язково – всю землю. Так же ніхто не робить. Даю установку: берете ділянку десь в районі «Порошинки» і даруєте якомусь заслуженому вчителю чи лікарю. Проведіть промо цією події. Переріжте стрічку. Зробіть ролик. Один раз покажіть громаді, що землю можна отримати простим підданим. І далі тягар закритого дерибану впаде з Ваших плеч, спокійніше буде.

6\. Комунальні ЗМІ – це зайва ланка у Вашій злагодженій машині. 1,5 мільйонів, що Ви [витрачаєте на їх утримання](https://mpz.brovary.org/%D0%BD%D0%B0-%D0%B0%D0%BA%D1%86%D1%96%D1%97-%D0%BF%D1%80%D0%BE%D1%82%D0%B5%D1%81%D1%82%D1%83-%D0%B1%D1%80%D0%BE%D0%B2%D0%B0%D1%80%D1%87%D0%B0%D0%BD-%D0%B7%D0%B0%D0%BF%D1%80%D0%BE%D1%88%D1%83%D1%8E-3/) цілком вистачило б на вакцину (згадуємо пункт 4).

Для прикладу: Наполеон (він теж був узурпатором) коли  прийшов до влади, перше, що зробив – із 120 паризьких газет закрив усі, крім трьох. Він вважав, чим менше люди знають, тим краще.

Закривши «Браму», «Наше місто» і «Нове життя», Ви ще й позбудетесь «головняка»: як боротись з тими невдячними, хто [виходить на акції проти брехні цих ЗМІ](https://mpz.brovary.org/%D0%BD%D1%96-%D0%B7%D0%B0%D0%B1%D0%BE%D1%80%D0%BE%D0%BD%D0%B0-%D1%81%D1%83%D0%B4%D1%83-%D0%BD%D1%96-%D1%80%D0%B0%D0%BF%D1%82%D0%BE%D0%B2%D0%B0-%D0%B7%D0%B0%D0%BC%D0%B5%D1%82%D1%96%D0%BB%D1%8C-%D0%BD/). Практика довела: краще людей зайвий раз не дратувати.

7\. Цікавтесь мистецтвом. Знову ж таки, приклад з Наполеона. Він був не святіший за Партію Регіонів, теж витворяв таке, що «живі заздрили мертвим». Менше з тим, Наполеон оточував себе філософами і митцями. Зокрема, любив спілкуватись з Вольтером, перечитував Данте і тащився з Мікеланджело. А Ви, Володаре, тащитеся з пісень Наталії Багмут. Відмінність нібито й не значна, але французи щороку святкують день народження Наполеона, а Ви скоро будете боятись вийти з під’їзду.

Володарю, весь секрет в тому, щоб дбати за нюансами. Я боюсь, що Ви це забуваєте.

**P.S.** Якщо у Вас звільниться посада водія – завжди до Ваших послуг. Власне на цій посаді буду радий і на півставки, графік ненормований, свій бензин.

**Завжди Ваш Стретович Д.С.**
