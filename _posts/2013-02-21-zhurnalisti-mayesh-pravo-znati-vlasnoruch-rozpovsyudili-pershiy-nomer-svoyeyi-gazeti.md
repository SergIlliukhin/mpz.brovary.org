---
title: "Журналісти „Маєш право знати” власноруч розповсюдили перший номер своєї газети"
date: 2013-02-21
tags: 
  - "brovary"
  - "vibir-redaktsiyi"
  - "gazeta"
  - "zhurnalisti"
  - "zmi"
  - "mayesh-pravo-znati"
  - "novini"
  - "pershiy-vipusk"
---

**[![Газета МПЗ_00](https://mpz.brovary.org/wp-content/uploads/2013/02/Gazeta-MPZ_00.jpg)](https://mpz.brovary.org/wp-content/uploads/2013/02/Gazeta-MPZ_00.jpg)У команди „Маєш право знати” є чудова новина: у вівторок вийшов з друку перший номер нашої газети. Як-то кажуть, не пройшло й року, і ми нарешті випустили друковану версію публікацій нашого сайту.**

На 8 сторінках повноколірного видання, яке вийшло накладом 5000 примірників, окрім уже оприлюднених на сайті статей, ми розмістили й кілька „ексклюзивів”: аналітику по житлово-комунальній реформі у Броварах, підсумовуючий матеріал про страйк на ТОВ „Чисті матеріали”, а також рубрику „Сказано у січні” з п’ятьма промовистими цитатами публічних людей Броварів.

> Для того, щоб прочитати ці матеріали могли й наші постійні Інтернет-читачі, ми розміщуємо PDF-версію газети тут:

[![Gazeta MPZ 1](https://mpz.brovary.org/wp-content/uploads/2013/02/Gazeta-MPZ-1.png)](https://mpz.brovary.org/wp-content/uploads/2013/02/Gazeta-MPZ_1.pdf)

Журналісти „МПЗ” вирішили власноручно розповсюдити перший випуск свого видання, щоб побачити своїх потенційних читачів, як-то кажуть, в обличчя. За два дні ми з кількома волонтерами роздали майже весь тираж, залишивши собі на згадку кілька сотень примірників.

[![Роздача газет_12](https://mpz.brovary.org/wp-content/uploads/2013/02/Rozdacha-gazet_12.jpg)](https://mpz.brovary.org/wp-content/uploads/2013/02/Rozdacha-gazet_12.jpg)

За нашими спостереженнями, значно охочіше „Нову броварську газету! Перший випуск!” брали броварчани, які в будній день в будній час перебували у місті, зокрема проходили повз центральні супермаркети. Люди розпитували, чия газета та про що пишемо, цікавились, хто ми такі, навіщо вирішили писати тощо. Згоджувались взяти примірник газети чи не кожен другий.

[![Газета МПЗ_1](https://mpz.brovary.org/wp-content/uploads/2013/02/Gazeta-MPZ_1.jpg)](https://mpz.brovary.org/wp-content/uploads/2013/02/Gazeta-MPZ_1.jpg) [![Газета МПЗ_2](https://mpz.brovary.org/wp-content/uploads/2013/02/Gazeta-MPZ_2.jpg)](https://mpz.brovary.org/wp-content/uploads/2013/02/Gazeta-MPZ_2.jpg) [![Газета МПЗ_3](https://mpz.brovary.org/wp-content/uploads/2013/02/Gazeta-MPZ_3.jpg)](https://mpz.brovary.org/wp-content/uploads/2013/02/Gazeta-MPZ_3.jpg) [![Газета МПЗ_4](https://mpz.brovary.org/wp-content/uploads/2013/02/Gazeta-MPZ_4.jpg)](https://mpz.brovary.org/wp-content/uploads/2013/02/Gazeta-MPZ_4.jpg)

А от на виході зі станції метро „Лісова” увага до броварських новин була дещо меншою і на вигук „Дізнайтесь, що відбувається у вашому місті, поки ви працюєте в Києві!” люди реагували не так охоче. „Нова газета у Броварах! Щойно з друку” теж не багатьох надихала взяти собі чтивка у маршрутку.

І в Броварах, і на виїзді зі столиці частіше газету брали люди старшого та середнього віку, молодь переважно відверталась та намагалась якомога швидше пройти повз журналістів-„розповсюджувачів” з максимально відстороненим виразом обличчя. Проте були й приємні винятки, які з посмішкою та вельми охоче брали газету, а дехто навіть просив кілька примірників – „для друзів та сусідів”. Найбільше запам’ятався хлопець, який спершу відмовився взяти газету, проте його супутниця не втрималась, і коли він помітив логотип „Маєш право знати”, з вигуком „Так це ж „МПЗ”!” він повернувся і попросив і собі примірничок.

[![Газета МПЗ_7](https://mpz.brovary.org/wp-content/uploads/2013/02/Gazeta-MPZ_7.jpg)](https://mpz.brovary.org/wp-content/uploads/2013/02/Gazeta-MPZ_7.jpg) [![Газета МПЗ_8](https://mpz.brovary.org/wp-content/uploads/2013/02/Gazeta-MPZ_8.jpg)](https://mpz.brovary.org/wp-content/uploads/2013/02/Gazeta-MPZ_8.jpg) [![Газета МПЗ_9](https://mpz.brovary.org/wp-content/uploads/2013/02/Gazeta-MPZ_9.jpg)](https://mpz.brovary.org/wp-content/uploads/2013/02/Gazeta-MPZ_9.jpg) [![Газета МПЗ_10](https://mpz.brovary.org/wp-content/uploads/2013/02/Gazeta-MPZ_10.jpg)](https://mpz.brovary.org/wp-content/uploads/2013/02/Gazeta-MPZ_10.jpg)

Загалом ми отримали масу задоволення від безпосереднього контакту з нашими потенційними читачами. Як скоро вийде наступний номер, сказати нині не можемо, побачимо, яка реакція буде на цей випуск, чи зросте після його розповсюдження в оффлайні відвідуваність сайту в онлайні, чи піде „зворотній зв’язок” від читачів і т.д.

[![Газета МПЗ_11](https://mpz.brovary.org/wp-content/uploads/2013/02/Gazeta-MPZ_11.jpg)](https://mpz.brovary.org/wp-content/uploads/2013/02/Gazeta-MPZ_11.jpg)

Будемо також раді почитати відгуки наших постійних Інтернет-читачів про наш видавничий дебют, зокрема про дизайн газети, про компонування матеріалів, про рубрики, читабельність шрифтів. То ж, ласкаво просимо коментувати та давати поради на майбутнє!
