---
title: "Велоінфраструктурі Броварів бути: місцеві активісти взялись за розробку схеми веломаршрутів"
date: 2015-05-19
author: 
  username: "yschenko"
  display_name: "Ірина Ющенко"
categories: 
  - "hromada"
tags: 
  - "brovary"
  - "veloinfrastruktura"
  - "velodorizhki"
  - "velorozvitok"
  - "velosipedisti"
  - "vibir-redaktsiyi"
  - "demalyans"
  - "novini"
  - "oleg-berestoviy"
coverImage: "wp-content/uploads/2015/05/Image000211.jpg"
---

[![воркшоп](https://mpz.brovary.org/wp-content/uploads/2015/05/Image00043.jpg)](https://mpz.brovary.org/wp-content/uploads/2015/05/Image00043.jpg)

**Від ідей – до конкретики. Мрія броварчан, у першу чергу велосипедистів, про створення велоінфраструктури у нашому місті може стати реальністю. Над цим уже сьогодні працюють броварські активісти, любителі-велосипедисти та представники місцевого самоврядування. На початку травня вони зібралися на перший із трьох запланованих воркшопів з розробки та реалізації концепції велорозвитку в місті.**

Бензин подорожчав, підскочили ціни на проїзд у маршрутках - саме життя підштовхує задуматися над тим, як зекономити на проїзді. З кожним днем усе більше броварчан пересідали б із чотириколісних «коней» на двоколісних. Однак є «але»: у Броварах відсутня велоінфраструктура- немає ні велодоріжок, ні навіть велосмуг.

[![воркшоп](https://mpz.brovary.org/wp-content/uploads/2015/05/Image000031.jpg)](https://mpz.brovary.org/wp-content/uploads/2015/05/Image000031.jpg)

[![воркшоп](https://mpz.brovary.org/wp-content/uploads/2015/05/Image000021.jpg)](https://mpz.brovary.org/wp-content/uploads/2015/05/Image000021.jpg)

Усього рік тому питання облаштування велоінфраструктури у Броварах було на рівні ідей та ефемерних задумів. Тоді думку про те, щоб зробити Бровари веломістом, вперше на своїх зборах [озвучили](https://mpz.brovary.org/vlada-kazhe-shho-velodorizhok-u-brovarah-nemaye-pochnemo-todi-z-veloparkovok/) місцеві активісти «[ДемАльянсу](https://www.facebook.com/demalliancebrovary)», через півроку ця ідея зазвучала знову. _«Я сам велосипедист і маю багато друзів, які надають перевагу саме цьому виду транспорту, тож питання велорозвитку ми винесли у березні на проектну сесію «Нове місто - Бровари», де збиралися активні громадяни,_ \- розповідає організатор воркшопу, «демальянсівець» **Олег Берестовий.** _-  Багато учасників сесії виявили бажання працювати над цією темою. Щоб зрозуміти, з чого починати і куди рухатися, за консультацією звернулися до експертів Асоціації велосипедистів Києва»._

[![воркшоп](https://mpz.brovary.org/wp-content/uploads/2015/05/Image000091.jpg)](https://mpz.brovary.org/wp-content/uploads/2015/05/Image000091.jpg)

[![воркшоп](https://mpz.brovary.org/wp-content/uploads/2015/05/Image00042.jpg)](https://mpz.brovary.org/wp-content/uploads/2015/05/Image00042.jpg)

Координатор ГО «Асоціація велосипедистів Києва» **Ірина Бондаренко**, яка в Німеччині переймала досвід створення велоінфраструктури для столиці, нині консультує інші міста України щодо розробки велосипедної концепції. Основні цілі їхньої громадської організації: створення зручної й безпечної велосипедної інфраструктури не лише в Києві, а й в інших населених пунктах, популяризація велосипеда як виду транспорту та збільшення кількості велосипедистів. Активістка розповіла, як організовано велоінфраструктуру в окремих містах Німеччини, і запропонувала створити для Броварів концепцію велорозвитку, схожу на концепцію програми міста Дрезден, яке дещо нагадує наше місто, і у велоспільнотах вважається ідеальним веломістом. Учасники воркшопу  таку пропозицію, звісно, підтримали.

[![воркшоп](https://mpz.brovary.org/wp-content/uploads/2015/05/Image00048.jpg)](https://mpz.brovary.org/wp-content/uploads/2015/05/Image00048.jpg)

Але перед тим, як розпочати втілювати в життя перший етап своєї ідеї - розробки велосипедної мережі міста - учасники першого воркшопу вирішили з'ясувати, а що вже зроблено місцевими чиновниками у цьому напрямку. Напередодні заходу активісти дізнались, що працівники виконкому нібито вже мають проект концепції велорозвитку міста. Цю інформацію несподівано підтвердила начальниця управління житлово-комунального господарства міської ради **Галина Плотнікова**, яка разом з колегами також прийшла на воркшоп, та навіть показала свої напрацювання.

[![воркшоп](https://mpz.brovary.org/wp-content/uploads/2015/05/Image00047.jpg)](https://mpz.brovary.org/wp-content/uploads/2015/05/Image00047.jpg)

[![воркшоп](https://mpz.brovary.org/wp-content/uploads/2015/05/Image00037.jpg)](https://mpz.brovary.org/wp-content/uploads/2015/05/Image00037.jpg)

Як повідомила присутнім пані Галина, це ще не затверджена концепція, це, скоріше, план дій, який на прикладі інших міст України її управління розробило за власною ініціативою ще минулого літа. Однак коли було визначено етапи роботи: облаштування велопарковок, приведення до ладу тротуарів, де могли б їздити велосипедисти, облаштування велодоріжок у парках, розвиток мережі прокату і ремонту велосипедів та інше - стало зрозуміло, що все реалізувати місту фінансово не під силу. На цьому і зупинилися та поклали проект у «довгий ящик», поки питання облаштування велоінфраструктури в місті не підняли знову активісти. На запитання, чому цей документ не показували нікому раніше, Галина Степанівна пояснила, що "ніхто з активістів і не запитував".

[![воркшоп](https://mpz.brovary.org/wp-content/uploads/2015/05/Image00046.jpg)](https://mpz.brovary.org/wp-content/uploads/2015/05/Image00046.jpg)

[![воркшоп](https://mpz.brovary.org/wp-content/uploads/2015/05/Image00044.jpg)](https://mpz.brovary.org/wp-content/uploads/2015/05/Image00044.jpg)

[![воркшоп](https://mpz.brovary.org/wp-content/uploads/2015/05/Image000191.jpg)](https://mpz.brovary.org/wp-content/uploads/2015/05/Image000191.jpg)

На воркшопі Галина Плотнікова представила загальні положення проекту концепції та план заходів, який планується реалізувати протягом 10 років. А от щодо розробки однієї з найважливіших складових документу - схему веломаршрутів, - то тут чиновники покладають великі сподівання на громадських активістів. І слід сказати, місцеві волонтери вже активно попрацювали в цьому напрямку: протягом кількох тижнів вони спостерігали за рухом велосипедистів у Броварах у ключових точках, збирали необхідні дані та систематизували їх. Згідно з результатами моніторингу, на п'яти головних перехрестях міста вони нарахували середньому 323 велосипедиста за годину, серед яких – 17 % становили жінки.  Як пояснила Ірина Бондаренко, цей відсоток свідчить про безпеку велоруху у нашому місті. Експерт зазначила, що у столиці цей показник менший, тому наше місто безпечніше, ніж Київ.  кЯк з'ясували волонтери, 21 велосипедист зі 323 був у шоломі, 65% їхали по тротуарах, а не по проїжджій частині, серед усіх велосипедистів зафіксували 46 дітей, серед яких у шоломі всього 6. Переважно велосипедисти їздять у напрямку центра міста, а потім іде розгалуження: у парк «Перемога», на Торгмаш, на Промзону, в сторону вокзалу.

[![воркшоп](https://mpz.brovary.org/wp-content/uploads/2015/05/Image000461.jpg)](https://mpz.brovary.org/wp-content/uploads/2015/05/Image000461.jpg)

Після предаставлення результатів веломоніторингу кілька годин активісти за допомогою схеми Генерального плану міста аналізували пункти відправлення та призначення велосипедистів, типи вулиць, а після невеликої перерви, озброївшись різнокольоровими маркерами, перейшли до «малювання» на кальці великих і менших вузлових точок та прокладання пріоритетних маршрутів, якими визначено вул. Київську (від Пекарні до Терміналу), Кірова та Незалежності. Саме на цих напрямках і вирішили розробити схему, як забезпечити безпеку руху велосипедистів.

[![воркшоп](https://mpz.brovary.org/wp-content/uploads/2015/05/Image00043.jpg)](https://mpz.brovary.org/wp-content/uploads/2015/05/Image00043.jpg)

[![воркшоп](https://mpz.brovary.org/wp-content/uploads/2015/05/Image00041.jpg)](https://mpz.brovary.org/wp-content/uploads/2015/05/Image00041.jpg)

З паперових носіїв карту основних маршрутів активісти планують перенести в електронний формат й оформити чернетку велосхеми, з якою працюватимуть під час **другого воркшопу** **11 червня**. А ще через місяць планується провести онлайн та офлайн громадське обговорення та внести в проект зауваження й побажання броварчан. Лише після цього документ запропонують на затвердження місцевій владі. Активісти кажуть, що спільні зусилля зможуть якнайшвидше і ефективніше втілити в життя концепцію велорозвитку в Броварах, але якщо влада відмовиться допомагати, самі шукатимуть усі можливі способи її реалізації. Головне, щоб не заважали.

**Фото - [Микола Кожемяко](http://fotokray.com.ua/)**
