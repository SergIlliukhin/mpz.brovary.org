---
title: "Кран завадив мітингувальникам підтримати Запорожця, суд перенесено на завтра"
date: 2012-06-18
tags: 
  - "vitaliy-zaporozhets"
  - "vibir-redaktsiyi"
  - "vo-svoboda"
  - "komunalna-tehnika"
  - "komunalniki"
  - "mirne-zibrannya"
  - "novini"
  - "sud"
---

[![](https://mpz.brovary.org/wp-content/uploads/2012/06/Foto0049.jpg "Фото0049")](https://mpz.brovary.org/wp-content/uploads/2012/06/Foto0049.jpg)Прихильники Віталія Запорожця зібрались сьогодні о 10 ранку біля будівлі Броварського суду. Саме сьогодні мало відбутись чергове судове засідання з оголошенням свідчень підсудного, однак його знову перенесли – **засідання відбудеться завтра, 19 червня, о 10.00**. Причиною перенесення стало те, що Віталія Запорожця з невідомих причин не було доставлено із СІЗО до зали суду.

Крім того, на учасників пікету на підтримку Віталія Запорожця перед центральним входом до суду чекав «комунальний сюрприз» - кран з люлькою, який нібито ремонтував будівлю броварської Феміди. Внаслідок такого «ремонту» всі підходи до суду були заблоковані, відтак усі, хто прийшов підтримати Запорожця, змушені були тіснитись навколо крану.

[![](https://mpz.brovary.org/wp-content/uploads/2012/06/IMG_9265.jpg "IMG_9265")](https://mpz.brovary.org/wp-content/uploads/2012/06/IMG_9265.jpg)

[![](https://mpz.brovary.org/wp-content/uploads/2012/06/IMG_9268.jpg "IMG_9268")](https://mpz.brovary.org/wp-content/uploads/2012/06/IMG_9268.jpg)

Після того, як суддя переніс засідання, мітингувальники заявили, що завтра підтримати Запорожця прийде ще більше людей. До цього [закликає і сам підсудний](https://mpz.brovary.org/zvernennya-vitaliya-zaporozhtsya-do-zemlyakiv-tekstom-originalu/).

Нагадаємо, що [попереднє засідання в справі Запорожця набуло значного резонансу](https://mpz.brovary.org/u-brovarskomu-sudi-vidbulis-sutichki-protestuvalnikiv-z-militsiyeyu-u-postrazhdalih-perelomi-travmi-otrimali-zhurnalisti/). Для усунення громадського спротиву [було залучено спецпідрозділи «Беркуту» та «Грифону»](https://mpz.brovary.org/video-rozgonu-protestuvalnikiv-pid-brovarskim-sudom/). Прямо в залі суду було затримано 7 активістів, що підтримували Віталія, але згодом їх відпустили. Зараз їх [активно допитують](https://mpz.brovary.org/za-huliganstvo-u-brovarskomu-sudi-prihilnikam-vitaliya-zaporozhtsya-zagrozhuye-vid-2-do-5-rokiv-uv-yaznennya/), поки що - як свідків. Порушено кримінальну справу, винним загрожує від 2 до 5 років позбавлення волі.

Також нагадаємо, що це вже не вперше у Броварах проведенню мирного зібрання перешкоджає комунальна техніка. Минулого разу, 2 червня, кран, пожежна машина, аварійки обленерго та тепломережі [скупчились на центральній площі](https://mpz.brovary.org/yakih-teroristiv-boyitsya-mer-brovariv-sapozhko/) під час проведення мітингу Юрія Кравця, а також у цей день на зустріч із броварчанами мав приїхати лідер партії "УДАР" Віталій Кличко.
