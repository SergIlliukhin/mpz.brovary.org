---
title: "Зроблено за місяць: знайомство, перший діалог, навчання, онлайн-петиції та новий офіс"
date: 2015-11-25
author: 
  username: "demalliance"
  display_name: "ДемАльянс Бровари"
categories: 
  - "kolonka-avtora"
tags: 
  - "brovary"
  - "demalyans"
  - "zvit"
coverImage: "wp-content/uploads/2015/10/h1.png"
---

**Минув рівно місяць з дня місцевих виборів, які відбулись 25 жовтня. І хоч у свої повноваження новообрані депутати вступили лише тиждень тому - під час першої сесії Броварської міської ради - для броварської команди "ДемАльянсу" цей місяць був насичений подіями та зробленими справами. І сьогодні ми хочемо коротко розповісти, чим ми займались попередні 30 днів та що ми плануємо робити у наступному місяці.**

1\. **Знайомство та взаємодія.**

Перше, що ми зробили на початку листопада, це ініціювали знайомство депутатів демократичних сил між собою. Ми запросили їх усіх на спільну зустріч, адже були переконані, що депутатський корпус має діяти як сильна та ефективна команда, і для цього вкрай необхідне спілкування та взаємодія. Наскільки результативною була наша подальша комунікація з депутатами, покаже час, але перша зустріч однозначно поклала початок діалогу між новообраними представниками громади.

2\. **Діалог на гостру тему.**

Після виборів, на яких рейтингові партії активно та різко критикували діючого мера під час своєї агітації, залишилось чимало виборців, які не хотіли миритись з 48 % голосів "за" Сапожка. Люди вимагали відправити його у відставку негайно, адже партії "Солідарність", "Самопоміч", "Батьківщина", "ДемАльянс" та "Свобода" у сумі набрали 25 мандатів, що становить 2/3 міської ради і дає змогу вже на першій сесії висловити меру недовіру. Щоб пояснити виборцям, чому негайна відставка неможлива, наша команда організувала 5 листопада круглий стіл, на якому відбувся досить [конструктивний діалог між прихильниками та противниками відставки](https://mpz.brovary.org/poshuk-rishennya-cherez-dialog-gromada-vyznachalas-chy-dotsilno-negajno-vidpravlyaty-mera-u-vidstavku/). Ми переконались, що не потрібно боятись гострих тем, потрібно вчитись про них спокійно і без емоцій говорити. Та спільно шукати ефективне рішення.

[![відставка сапожка за і проти (3)](https://mpz.brovary.org/wp-content/uploads/2015/11/vidstavka-sapozhka-za-i-proty-3.jpg)](https://mpz.brovary.org/wp-content/uploads/2015/11/vidstavka-sapozhka-za-i-proty-3.jpg)

**3\. Продуктивні консультації.**

Протягом першого місяця відбулось близько півтора десятка зустрічей-консультацій між депутатами різних партій, половина з яких відбувалась за участі міського голови. Під час цих консультацій депутати запропонували провести відкритий відбір нових заступників міського голови, узгодили перелік постійних депутатських комісій та їх персональний склад, озвучили правки до регламенту міської ради, визначили місця депутатів та фракцій у сесійній залі, висловили свої пропозиції щодо складу нового виконавчого комітету. По суті відкритими питаннями залишились лише два - хто стане секретарем та хто які депутатські комісії очолить.

[![20151102-DSC_3357](https://mpz.brovary.org/wp-content/uploads/2015/11/20151102-DSC_3357.jpg)](https://mpz.brovary.org/wp-content/uploads/2015/11/20151102-DSC_3357.jpg)

4. **Навчання для нових депутатів.**

Значна частина депутатів Броварської міської ради VII скликання вперше отримали такий статус, відтак не мають досвіду роботи у сфері місцевого самоврядування. Зважаючи на це, наша команда ініціювала проведення навчання для броварських депутатів в Інституті політичної освіти 15 листопада. Під час 5-годинного тренінгу експерт [Олександр Солонтай](https://www.facebook.com/oleksandr.solontay?fref=ts) вчив обранців та їх помічників, як ефективно здійснювати свою діяльність, які права та обов'язки має депутат та як налагодити співпрацю з виборцями. Загалом з Броварів на тренінг приїхало 15 учасників, з яких 7 новообраних депутатів: Сергій Батюк, Ірина Веремчук та Валерій Іваненко з "Солідарності", Аліна Дяченко та Андрій Саук з "ДемАльянсу", Тетяна Крилова з "Самопомочі" та Вадим Мутило з "Батьківщини".

[![Навчання депутатів](https://mpz.brovary.org/wp-content/uploads/2015/11/Navchannya-deputativ.jpg)](https://mpz.brovary.org/wp-content/uploads/2015/11/Navchannya-deputativ.jpg)

5\. **Онлайн-петиції для броварчан**.

Вже минуло понад 4 місяці з моменту, як Закон України "Про звернення громадян" було доповнено статтею 23-1 - вона передбачає порядок подання електронних петицій від громадян до органів влади. Однак у Броварах досі не забезпечено це право: на сайті міськради відсутній розділ, через який можна створити, зібрати підписи та подати електронну петицію до Броварської міської ради чи виконавчого комітету. Для того, щоб броварчани могли скористатись сервісом онлайн-петицій, наша команда розробила сайт - [http://petition.brovary.org.](http://petition.brovary.org) На ньому [можна створити онлайн-петицію](https://www.facebook.com/demalliancebrovary/?fref=nf), зібрати 300 підписів, після чого петиція буде опрацьована командою "ДемАльянсу" та направлена на розгляд до Броварської міської ради.

[![Петиції](https://mpz.brovary.org/wp-content/uploads/2015/11/Petytsiyi.png)](https://mpz.brovary.org/wp-content/uploads/2015/11/Petytsiyi.png)

**6\. Офіс демократичної команди.**

Після першої сесії міської ради 17 листопада ми всією командою вирушили у наш новий офіс на вул. Грушевського, 9/1 - щоб вирішити, як облаштувати приміщення та зробити його затишним і комфортним. Щойно все буде готове, ми плануємо запросити наших однодумців на "новосілля", адже хочемо, щоб наш офіс перетворився на місце для зустрічей та публічних подій, на місце спільної роботи над проектами та збираємось проводити тут прийом громадян. Ми утримуємо офіс за власні кошти, адже не хочемо ні від кого залежати, бо прийшли у владу представляти виключно інтереси громади та реалізовувати свою виборчу програму.

[![12246919_10207843313662550_2920036206475114722_n](https://mpz.brovary.org/wp-content/uploads/2015/11/12246919_10207843313662550_2920036206475114722_n.jpg)](https://mpz.brovary.org/wp-content/uploads/2015/11/12246919_10207843313662550_2920036206475114722_n.jpg)

**Плани на майбутнє.**

Ми і надалі плануємо тримати броварчан в курсі того, що відбувається у міській раді, адже це одна з головних наших цілей - робити владу відкритою та прозорою, а броварську політику - публічною. Тому ми надалі будемо висвітлювати роботу нового депутатського корпусу, тому стежте за нашою сторінкою [броварського "ДемАльянсу"](https://www.facebook.com/demalliancebrovary/), також [фейсбук-групою "Бровари"](https://www.facebook.com/groups/brovary/), де нині відбуваються основні онлайн-обговорення броварчан. Також пропонуємо активно користуватись нашим сервісом [онлайн-петицій](http://petition.brovary.org).

У грудні ми плануємо взяти активну участь у наступних заходах:

- **4 грудня** - презентація кандидатів на посади заступників міського голови;
- **17 грудня** - позачергова сесія Броварської міськради;
- **24 грудня** - чергова сесія Броварської міської ради.

Також ми плануємо ініціювати так звані "бюджетні слухання" - обговорення проекту бюджету міста Бровари на 2016 рік.

З організаційних питань - маємо утворити фракцію у міській раді, організувати прийом громадян раз на місяць, визначити, як наші виборці можуть звертатись до нас у зручний для них спосіб, оформити помічників депутатів тощо.

Крім того, у грудні наша команда збирається детально спланувати роботу на 2016 рік, зокрема визначити проекти, які маємо реалізовувати у першу чергу та якої підмоги потребуємо від наших прихильників та однодумців.
