---
title: "«Убитий Янукович» знову в Броварах: тепер на стінах суду"
date: 2013-04-22
author: 
  username: "kachor"
  display_name: "Андрій Качор"
tags: 
  - "vibir-redaktsiyi"
  - "garnyk"
  - "lenin"
  - "novini"
  - "sud"
  - "sumski-trafareti"
  - "yanukovych"
coverImage: "wp-content/uploads/2013/04/305877_582545975102350_2076390605_n.jpg"
---

[![Суд на Воззєднання](https://mpz.brovary.org/wp-content/uploads/2013/04/Sud-na-Vozzyednannya.jpg)](https://mpz.brovary.org/wp-content/uploads/2013/04/Sud-na-Vozzyednannya.jpg)**Цієї ночі відразу чотири зображення людини, схожої на Віктора Януковича, з’явилось на стінах центрального входу до броварського міськрайонного суду на вулиці Возз’єднання. Трафаретні малюнки червоного та чорного кольору були нанесені на фасаді, дверях та навіть на одному з вікон установи.**

Працівники суду та комунальники до події поставились спокійно: не зважаючи на те, що малюнки видно перехожим безпосередньо біля центрального міського ринку, станом на 12:00 зображення ніхто навіть не намагався змити.

[![DSC_0385](https://mpz.brovary.org/wp-content/uploads/2013/04/DSC_0385.jpg)](https://mpz.brovary.org/wp-content/uploads/2013/04/DSC_0385.jpg)

[![DSC_0388](https://mpz.brovary.org/wp-content/uploads/2013/04/DSC_0388.jpg)](https://mpz.brovary.org/wp-content/uploads/2013/04/DSC_0388.jpg)

Нагадаємо, що це вже [друга](https://mpz.brovary.org/sumski-trafareti-iz-zobrazhennyam-yanukovicha-z-yavilis-u-brovarah/) відома подібна акція в Броварах. Наприкінці січня цього року аналогічні зображення невідомі активісти нанесли на стіни місцевого офісу Партії регіонів. У відео, яке тоді потрапило в розпорядження «Маєш право знати» видно, що під зображеннями також містився заклик звільнити «сумських патріотів» - студентів, котрі отримали різні терміни ув’язнення за нанесення аналогічних трафаретів в Сумах.

<iframe src="https://www.youtube.com/embed/oaJXkCeXTZg" height="315" width="560" allowfullscreen frameborder="0"></iframe>

Крім того очевидці стверджують, що сьогодні вночі також був розфарбований пам’ятник Леніну навпроти броварської міськрайонної прокуратури. Утім вже вдень жодних слідів фарби на монументі помітити не вдалось. Нагадаємо, що пам’ятник «вождю світового пролетаріату» у Броварах обмальовують регулярно: останній такий випадок спонукав броварського прокурора Гарника дати [резонансний коментар](https://blogs.tvi.ua/2013/02/13/panteon_bohiv_brovarskoyi_vlady_lenin_ta_mazokh) муніципальному телеканалу.

<iframe src="https://www.youtube.com/embed/SW8yFmMegik" height="315" width="560" allowfullscreen frameborder="0"></iframe>

В своєму коментарі прокурор повідомив, що за фактом «наруги над пам’ятником» відкрито кримінальне провадження, а також висловив тривогу щодо «девальвації суспільної моралі громадян». Микола Гарник зазначив, що «сьогодні відбуваються непрості процеси в суспільстві, яким необхідно давати відсіч». Прокурор пообіцяв зробити все для того, аби броварчани «знали імена тих людей, які не хочуть сьогодні жити по тій моралі, яка на даний момент панує в державі».
