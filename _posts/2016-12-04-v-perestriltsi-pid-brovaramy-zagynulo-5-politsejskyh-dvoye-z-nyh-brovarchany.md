---
title: "У перестрілці в Княжичах загинули 5 поліцейських, двоє з них - із Броварів. ОНОВЛЮЄМО"
date: 2016-12-04
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "knyazhychi"
  - "kord"
  - "novini"
  - "perestrilka"
  - "politsiya"
  - "politsiya-ohorony"
  - "tragediya"
coverImage: "wp-content/uploads/2016/12/15350734_1217185265034985_6670699472567209951_n.jpg"
---

**Цієї ночі в селі Княжичі** **оперативники столичного карного розшуку за підтримки спецпідрозділу КОРД проводили спецоперацію із затримання зловмисників, яких підозрюють у серії пограбувань і розбійних нападів на киян та жителів Київської області. У цей час броварський наряд поліції охорони виїхав у цей самий район на автоматичне спрацювання охоронної сигналізації. Між поліцейськими виникла перестрілка, внаслідок якої загинули п’ять працівників поліції. Серед них – двоє із броварського відділку. Зловмисники, на яких чатували поліцейські, втекли, але згодом їх затримали. Про це повідомляють різні джерела в поліції та МВС України.**

Як [зазначено](https://mvs.gov.ua/ua/news/4309_Nacpoliciya_provodit_perevirku_za_faktom_zagibeli_pyati_policeyskih_pid_Kivom_ONOVLYUTSYA.htm) на сайті Міністерства внутрішніх справ України, сьогодні близько **4:00** столичні оперативники за підтримки бійців спецпідрозділу Національної поліції КОРД готувалися до затримання небезпечної групи озброєних зловмисників. Їх підозрюють у здійсненні серії пограбувань та розбійних нападів на помешкання киян та жителів Київщини.

За наявною оперативною інформацією, - йдеться в повідомленні, - наступний напад вони планували зробити саме в Княжичах. Як [розповів](https://www.facebook.com/anton.gerashchenko.7/posts/1217171261703052) радник міністра внутрішніх справ **Антон Геращенко**, в одній із недобудованих споруд поліцейські розвідники влаштували засідку. Планували класичне захоплення банди, коли ті спробують пробратися до помешкання.

\[caption id="attachment\_63598" align="aligncenter" width="600"\][![15317766_1217185281701650_3645722986339296710_n](https://mpz.brovary.org/wp-content/uploads/2016/12/15317766_1217185281701650_3645722986339296710_n.jpg)](https://mpz.brovary.org/wp-content/uploads/2016/12/15317766_1217185281701650_3645722986339296710_n.jpg) Недобудоване помешкання, де поліцейські влаштували засідку\[/caption\]

Згідно з інформацією МВС, у цей момент в одному із сусідніх будинків спрацювала охоронна сигналізація. На місце виїхала група поліції охорони. Правоохоронці, що входили до складу цієї групи, помітивши інших поліцейських, сприйняли їх за крадіїв і спробували затримати.

\[caption id="attachment\_63597" align="aligncenter" width="600"\][![15253494_1217185261701652_8377672746100494537_n](https://mpz.brovary.org/wp-content/uploads/2016/12/15253494_1217185261701652_8377672746100494537_n.jpg)](https://mpz.brovary.org/wp-content/uploads/2016/12/15253494_1217185261701652_8377672746100494537_n.jpg) Будинок, в якому спрацювала сигналізація\[/caption\]

Оперативники сприйняли бійців поліції охорони за нападників і прийшли на допомогу своїм колегам. Між поліцією охорони та оперативною групою виникла перестрілка, під час якої загинуло п’ятеро осіб: двоє з поліції охорони, двоє оперативників та один спецпризначенець з КОРДу, який входив у групу розвідників.

\[caption id="attachment\_63596" align="aligncenter" width="600"\][![15350734_1217185265034985_6670699472567209951_n](https://mpz.brovary.org/wp-content/uploads/2016/12/15350734_1217185265034985_6670699472567209951_n.jpg)](https://mpz.brovary.org/wp-content/uploads/2016/12/15350734_1217185265034985_6670699472567209951_n.jpg) Місце трагедії\[/caption\]

Як розповіли нашим журналістам у Броварському відділку, група поліції охорони належала до їхнього відділення. Двоє загиблих були із Броварів. Наразі імена померлих не називають.

Також жодне джерело в поліції та МВС не повідомляє про поранених. Зранку ширились чутки про те, що один травмований таки був. Його нібито доправили до Броварської центральної районної лікарні. Джерела в БЦРЛ підтвердили цей факт і зазначили: ним був той самий єдиний КОРДівець, про якого говорять як про загиблого в перестрілці. Він помер через 15 хв після прибуття до медиків.

За інформацією Антона Геращенка, троє підозрюваних, почувши перестрілку, вирішили відмовитись від ідеї грабувати будинок. Вони двома автівками рушили в бік Києва. Там їх затримали оперативники, в підозрюваних вилучили вогнепальну зброю.

В поліції та МВС повідомляють, що триває внутрішнє розслідування. Окрім того, на місці перестрілки працюють представники прокуратури.

**UPD.** За повідомленнями журналістів, число загиблих нібито зросло до 6-ти. Іще один поліцейський помер у Броварській центральній районній лікарні. Згодом повідомлення [спростували](https://interfax.com.ua/news/general/388435.html).

**UPD.** Як [повідомляє](https://mvs.gov.ua/ua/news/4318_MVS_ta_Nacpoliciya_vislovlyuyut_spivchuttya_rodinam_zagiblih_cii_nochi_pravoohoronciv_FOTO.htm) прес-служба МВС, серед загиблих: начальник відділу управління КОРД ГУ Нацполіції в м. Києві майор поліції **Віталій Валецький**, оперуповноважений управління оперативної служби ГУ Нацполіції в м. Києві старший лейтенант поліції **Юліан Рудько**, оперуповноважений управління оперативної служби ГУ Нацполіції в м. Києві лейтенант поліції **Олександр Маніца**, молодший інспектор Броварського міжрайонного відділу Управління поліції охорони старший сержант поліції **Євген Куртєв**, молодший інспектор Броварського міжрайонного відділу Управління поліції охорони старший сержант поліції **Сергій Орлов**.

\[caption id="attachment\_63605" align="aligncenter" width="283"\][![kurt_v](https://mpz.brovary.org/wp-content/uploads/2016/12/kurt_v.jpg)](https://mpz.brovary.org/wp-content/uploads/2016/12/kurt_v.jpg) Євген Куртєв\[/caption\]

\[caption id="attachment\_63606" align="aligncenter" width="283"\][![orlov](https://mpz.brovary.org/wp-content/uploads/2016/12/orlov.jpg)](https://mpz.brovary.org/wp-content/uploads/2016/12/orlov.jpg) Сергій Орлов\[/caption\]

**UPD.** Загиблих поліцейських розстріляли просто в маркованій машині Державної служби охорони (нині - поліції охорони - _ред. МПЗ_). Таким чином, судячи з усього, були смертельно поранені двоє співробітників поліції охорони. Очевидно, що вогонь вели з боку співробітників КОРДу. Про це [повідомляє](https://112.ua/avarii-chp/chetvero-policeyskih-pod-knyazhichami-byli-rasstrelyany-pryamo-v-markirovannoy-mashine-gso-zhukovich-357099.html) "112 канал" із посиланням на слова **Миколи Жуковича**, прес-секретаря Національної поліції в Київській області.

**UPD.** До складу банди, проти якої проходила фатальна спецоперація, входили особи, які "мають відношення до правоохоронних органів". Про це із посиланням на тимчасового керівника Національної поліції [повідомляє](http://www.bbc.com/ukrainian/news-38202494?ocid=socialflow_facebook) українське представництво BBC.

**Фото – МВС України**
