---
title: "Якими будуть результати перевірок шкільних їдалень, що розпочала Київська ОДА?"
date: 2017-02-14
categories: 
  - "vlada"
  - "novyny"
tags: 
  - "brovary"
  - "dity"
  - "koda"
  - "novini"
  - "perevirka"
  - "shkilne-harchuvannya"
---

**Київська обласна держадміністрація розпочала масову перевірку шкільних їдалень загальноосвітніх шкіл області. Комісії у складі чиновників КОДА і Держспоживслужби за наслідками перевірок складатимуть акти, які передаватимуть до обласної прокуратури, а також притягатимуть винних у виявлених порушеннях до відповідальності.**

Як [зазначається](http://koda.gov.ua/news/v-kiivskiy-oblasti-masova-perevirka/) на офіційному сайті Київської облдержадміністрації, на Київщині стартувала масштабна перевірка їдалень загальноосвітніх шкіл області на предмет дотримання санітарних норм та технології приготування їжі. Для проведення такої перевірки при КОДА створена спільна комісія, куди увійшли: заступник голови облдержадміністрації, керівник департаменту освіти і науки, департаменту охорони здоров’я та представник Держспоживслужби. За результатами перевірок у кожному навчальному закладі буде складатись акт. В разі виявлення порушень, винних притягатимуть до відповідальності та вимагатимуть негайного усунення недоліків. Окрім того, усі акти з порушеннями передаватимуть до обласної прокуратури.

У КОДА повідомляють, що вже проведені перевірки у **6** школах **Васильківського, Бориспільського районів** та **міста Біла Церква**. У всіх перевірених школах є претензії до меню, системи обліку продуктів харчування, відзначається наявність несправного обладнання та застарілого битого посуду. Подекуди не дотримуються санітарно-гігієнічні норми у місцях приготування їжі. _«Коли відро з помиями стоїть біля чистого посуду – цим усе сказано»_, - зокрема зазначив перший заступник голови Київської ОДА **Олександр** **Савченко**, який особисто інспектував роботу Данилівської ЗОШ Васильківського району. Він також наголосив на тому, що робочий день кожного директора має розпочинатися з перевірки їдальні та туалетів.

[Нагадаємо](https://mpz.brovary.org/rezultaty-perevirky-harchuvannya-u-brovarskyh-navchalnyh-zakladah-gromadska-rada/), що в **Броварах** протягом **вересня-жовтня 2016 року** активісти з Громадської ради при управлінні освіти вивчали питання якості харчування у броварських навчальних закладах міста. При цьому була створена комісія, яка перевірила **9** шкіл та садочків щодо стану харчових блоків та умов праці персоналу на кухні, а також умови доставки харчових продуктів до навчальних закладів.

Також було проведене онлайн-опитування серед батьків, щоб з’ясувати головні проблеми організації харчування дітей у броварських дитячих навчальних закладах. У опитуванні взяли участь **627** людей. Із 100% опитаних лише **15,3%** задоволені якістю харчування, **39,6%** – не задоволені і **43,1%** – не завжди задоволені. Виявилося також, що у садочках харчування є смачнішим та більш «домашнім», ніж у школах. Головними проблемами стали: несмачна їжа, вузький асортимент страв, неповноцінне харчування та зовнішній «неїстівний» вигляд їжі.

Для обговорення цієї проблеми управління освіти та науки Броварської міськради у жовтні минулого року зібрало на нараду всіх працівників, причетних до організації харчування дітей, з тим, щоб змусити замислитися всіх відповідальних осіб: від управління освіти до рядового кухаря. В свою чергу, активні батьки з Громадської ради обіцяли і надалі моніторити якість харчування, досліджувати думки батьків та активно брати участь у процесі втілення «нової якості харчування» у броварських навчальних закладах.
