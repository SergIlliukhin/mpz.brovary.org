---
title: "Через відсутність освітлення та тротуарів на вулиці Симоненка збивають мешканців"
date: 2015-07-23
author: 
  username: "tatuuum"
  display_name: "Тетяна Панкратьєва"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "doroga"
  - "dtp"
  - "zhk-kupava"
  - "novini"
  - "simonenka"
---

**Вулиця Симоненка - новенька та з гарним покриттям. Водії почувають себе вільно на цій дорозі у новозбудованому кварталі Броварів. Проте пішоходам тут не раді: дорогу побудували, а тротуарів, освітлення, пішохідних переходів, знаків, зупинок громадського транспорту - досі нема. Місцеві мешканці обурюються: ДТП одне за одним, людей збивають, пішоходи ходять прямо по дорозі, в нічний час взагалі на вулицю хоч не потикайся. Активісти із житлового комплексу "Купава", який розташовано на початку вулиці Симоненка, навіть почали збирати підписи за благоустрій дороги біля їхнього ЖК. Проте в неофіційній розмові їм кажуть, що все буде... але колись потім, будьте вдячні хоча б за те, що вже є: нова дорога.**

[![симоненка дорога (15)](https://mpz.brovary.org/wp-content/uploads/2015/07/symonenka-doroga-15.jpg)](https://mpz.brovary.org/wp-content/uploads/2015/07/symonenka-doroga-15.jpg)

_"Ми купували квартири у тихому районі біля лісу,_ - розповідає місцева мешканка **Тетяна Кравцова**. - _А вийшло так, що спокою ми не побачили: з одного боку нас [травить котельня](https://mpz.brovary.org/brovarchani-napisali-skargu-na-smorid-vid-kotelni-shho-z-tsogo-viyshlo/), з іншого, з'явилася ця небезпечна траса. Я вже неодноразово ставала свідком ДТП та просто небезпечних ситуацій на нашій дорозі. Якось на свої власні очі бачила, як п'яний таксист збив двох людей прямо в мене під вікнами. Це було пізно ввечері, десь годині о 10-й вечора, а позаяк освітлення на нашій вулиці немає - от і сталася халепа. А навесні теж була свідком: трохи не збили хлопчика на велосипеді на виїзді з нашого ЖК. Там складна ділянка руху, треба поставити чи то обмежувачі швидкості, чи то попереджувальні знаки"._

[![симоненка дорога (1)](https://mpz.brovary.org/wp-content/uploads/2015/07/symonenka-doroga-1.jpg)](https://mpz.brovary.org/wp-content/uploads/2015/07/symonenka-doroga-1.jpg)

[![симоненка дорога (11)](https://mpz.brovary.org/wp-content/uploads/2015/07/symonenka-doroga-11.jpg)](https://mpz.brovary.org/wp-content/uploads/2015/07/symonenka-doroga-11.jpg)

Дійсно, місцеві мешканці розповідають про неодноразові випадки, коли на цій дорозі збивали людей. Так, на минулому тижні знову сталося лихо: в темряві водія засліпило зустрічне авто і він зачепив хлопця, який йшов по дорозі. Постраждалий отримав тяжку черепно-мозкову травму, лікарі діагностували гематому в голові та побоюються, чи не залишиться хлопець без слуху. Скільки ще потрібно аварій, аби нарешті встановити нормальне освітлення та тротуари на вулиці Симоненка, питають мешканці?

[![симоненка дорога (4)](https://mpz.brovary.org/wp-content/uploads/2015/07/symonenka-doroga-4.jpg)](https://mpz.brovary.org/wp-content/uploads/2015/07/symonenka-doroga-4.jpg)

[![симоненка дорога (3)](https://mpz.brovary.org/wp-content/uploads/2015/07/symonenka-doroga-3.jpg)](https://mpz.brovary.org/wp-content/uploads/2015/07/symonenka-doroga-3.jpg)

[![симоненка дорога (18)](https://mpz.brovary.org/wp-content/uploads/2015/07/symonenka-doroga-18.jpg)](https://mpz.brovary.org/wp-content/uploads/2015/07/symonenka-doroga-18.jpg)

Активна броварчанка та мешканка житлового комплексу "Купава" **Анна Калина** почала збирати підписи під зверненням до міського голови щодо поліпшення дорожніх умов на вулиці Симоненка.

[![симоненка дорога (9)](https://mpz.brovary.org/wp-content/uploads/2015/07/symonenka-doroga-9.jpg)](https://mpz.brovary.org/wp-content/uploads/2015/07/symonenka-doroga-9.jpg)

[![симоненка дорога (10)](https://mpz.brovary.org/wp-content/uploads/2015/07/symonenka-doroga-10.jpg)](https://mpz.brovary.org/wp-content/uploads/2015/07/symonenka-doroga-10.jpg)

Зокрема, жителі комплексу просять:

- прокласти тротуар на вулиці Симоненка;
- облаштувати зупинки громадського транспорту (адже по Симоненка пустили маршрут №810);
- провести освітлення на вулиці;
- встановити дорожні знаки та створити дорожню розмітку;
- покласти на двох виїздах з ЖК "лежачі поліцейські".

[![симоненка дорога (6)](https://mpz.brovary.org/wp-content/uploads/2015/07/symonenka-doroga-6.jpg)](https://mpz.brovary.org/wp-content/uploads/2015/07/symonenka-doroga-6.jpg)

[![симоненка дорога (7)](https://mpz.brovary.org/wp-content/uploads/2015/07/symonenka-doroga-7.jpg)](https://mpz.brovary.org/wp-content/uploads/2015/07/symonenka-doroga-7.jpg)

_"Машини розганяються, адже дорога нова. Зупинок немає: маршрутки зупиняються, де хочуть,_ - каже Анна Калина. - _Та ще й подейкують, що збираються розширювати дорогу до двох полос в один бік. І куди?"_

Також потрібно додати, що з протилежного боку від ЖК "Купава" мешканці приватних будинків повністю зайняли простір до самої проїзжджої частини. Там, де повинен би бути тротуар, зараз газони та кущі - красиво, проте неприйнятно для пішоходів.

[![симоненка дорога (17)](https://mpz.brovary.org/wp-content/uploads/2015/07/symonenka-doroga-17.jpg)](https://mpz.brovary.org/wp-content/uploads/2015/07/symonenka-doroga-17.jpg)

Отже, пішоходи на вулиці Симоненка наразі - дискріміновані учасники руху, вимушені й надалі пересуватися краєм дороги та переходити вулицю у непризначених для цього місцях. Бо де ж призначені?

[![симоненка дорога (2)](https://mpz.brovary.org/wp-content/uploads/2015/07/symonenka-doroga-2.jpg)](https://mpz.brovary.org/wp-content/uploads/2015/07/symonenka-doroga-2.jpg)

[![симоненка дорога (19)](https://mpz.brovary.org/wp-content/uploads/2015/07/symonenka-doroga-19.jpg)](https://mpz.brovary.org/wp-content/uploads/2015/07/symonenka-doroga-19.jpg)

[![симоненка дорога (16)](https://mpz.brovary.org/wp-content/uploads/2015/07/symonenka-doroga-16.jpg)](https://mpz.brovary.org/wp-content/uploads/2015/07/symonenka-doroga-16.jpg)

[![симоненка дорога (8)](https://mpz.brovary.org/wp-content/uploads/2015/07/symonenka-doroga-8.jpg)](https://mpz.brovary.org/wp-content/uploads/2015/07/symonenka-doroga-8.jpg)

Мешканці ЖК "Купава" вже днями планують подати своє колективне звернення. Будемо очікувати на відповідь: яка доля чекає на цю вулицю та коли по ній стане безпечно ходити та їздити.

**Фото - Світлана Яцив**
