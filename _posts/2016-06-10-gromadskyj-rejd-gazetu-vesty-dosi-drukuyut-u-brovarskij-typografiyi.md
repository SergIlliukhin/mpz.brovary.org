---
title: "Громадський рейд: газету «Вести» досі друкують у броварській типографії"
date: 2016-06-10
categories: 
  - "hromada"
  - "novyny"
tags: 
  - "brovary"
  - "vyesti"
  - "vidsich"
  - "vesty"
  - "vydannya"
  - "druk"
  - "drukarnya"
  - "novini"
  - "svoboda"
  - "typografiya"
  - "torgmash"
---

**9 червня громадські активісти та декілька броварських депутатів відвідали типографію на Торгмаші, де раніше** [**друкували пропагандистську газету «Вести»**](https://mpz.brovary.org/gazetu-vesty-drukuyut-u-brovarah-abo-pro-rosijsku-propagandu-v-nashomu-misti/)**. Делегація поставила за мету довідатися, чи справді підприємство досі випускає це періодичне видання. Працівники підтвердили інформацію та, навіть, винесли активістам свіжий примірник.**

Приводом для громадської перевірки, зі слів учасників походу, стала нещодавня публікація у броварській комунальній газеті «Нове життя». Журналісти видання нагадали, що «Вести» досі друкують у Броварах. Робить це ТОВ «Український газетний синдикат» на території заводу «Торгмаш».

[![комб](https://mpz.brovary.org/wp-content/uploads/2016/06/komb.jpg)](https://mpz.brovary.org/wp-content/uploads/2016/06/komb.jpg)

Активісти партії «Свобода» та руху «Відсіч» разом із депутатами Олегом Шевчуком та Сергієм Бойком зайшли на територію підприємства. Однак, далі прохідної не рушили. Вони попросили в охоронців викликати представників друкарні.

[![13418930_1062982063769212_2401262218013938597_n](https://mpz.brovary.org/wp-content/uploads/2016/06/13418930_1062982063769212_2401262218013938597_n.jpg)](https://mpz.brovary.org/wp-content/uploads/2016/06/13418930_1062982063769212_2401262218013938597_n.jpg)

Делегатів цікавив перш за все моральний аспект. «Як можна друкувати і поширювати в Україні під час війни пропаганду ворожої держави?» - запитували вони. Натомість, представники типографії апелювали до законодавства. Мовляв, усе роблять у правових рамках. До того ж, їх нібито постійно перевіряє Служба безпеки України.

У прес-службі СБУ міста Києва та Київської області не змогли ані підтвердити, ані спростувати факт друку газети «Вести» у броварській типографії. Лише запевнили, що ТОВ «Український газетний синдикат» не випускає видань із сепаратистським змістом. Водночас, правоохоронці зазначили: питання позбавлення ліцензії газети «Вести» вирішують у Мінюсті, але наразі видання не заборонене.

Тим часом, працівники цеху визнали, що продовжують віддруковувати газету. Не стали заперечувати, що роблять це протягом тривалого часу. Розпитуючи, що саме не влаштовує активістів у виданні, працівники винесли делегатам свіжий примірник газети.

\[caption id="attachment\_57229" align="aligncenter" width="600"\][![Копия img825](https://mpz.brovary.org/wp-content/uploads/2016/06/Kopyya-img825.jpg)](https://mpz.brovary.org/wp-content/uploads/2016/06/Kopyya-img825.jpg) Остання сторінка випуску газети "Вести" за 9 червня 2016 року. Вказана адреса друку: "вул. Красовського, 16Б"\[/caption\]

Варто зазначити, що розмова часто відбувалась на підвищених тонах. Активісти звинувачували працівників газети у неповазі до тих, хто воює і гине за Україну на Сході. Опоненти, натомість, погрожували викликати поліцію, «заламати» і вимагали покинути територію цеху. Один із представників компанії нецензурно лаявся на активістів.

Нагадаємо, що видання «Вести» стало чи не найскандальнішим в Україні протягом останніх років. Медіаексперти та журналісти неодноразово доводили, що матеріали цього ЗМІ [порушують журналістські стандарти](http://www.telekritika.ua/kontent/2015-02-27/104278), газета [поширює тези російської пропаганди](http://osvita.mediasapiens.ua/trends/mediacriticism/vesti_translyuyut_rosiysku_propagandu_kilkisne_dovedennya/) та [джинсу](http://vybory.mediasapiens.ua/2015/09/25/sposterihachi-opory-vyyavyly-dzhynsu-v-hazeti-vesty/), послідовно створює негативний образ суспільно-політичної реальності в Україні тощо.

У 2015 році Комітет Верховної Ради України з питань національної безпеки і оборони визнав діяльність видання такою, що становить загрозу національній безпеці України, дестабілізує суспільну ситуацію та створює сприятливий фон для російської агресії. Однак, з того часу газету так і не заборонили в Україні.

_Фото - [Громадянський рух "Відсіч"](https://www.facebook.com/vidsich/posts/1062982583769160)_
