---
title: "З нагоди Дня Конституції до Броварів приїде Віталій Кличко"
date: 2012-06-27
author: 
  username: "pravoZnaty"
  display_name: "Маєш право знати"
tags: 
  - "brovary"
  - "brovaryi"
  - "gromadskiy-zahist-kiyivshhini"
  - "zaborona"
  - "klichko"
  - "mirne-zibrannya"
  - "novini"
  - "rizanenko"
  - "udar"
coverImage: "wp-content/uploads/2012/06/Klichko3.jpg"
---

**[![](https://mpz.brovary.org/wp-content/uploads/2012/06/Klichko3.jpg "Кличко3")](https://mpz.brovary.org/wp-content/uploads/2012/06/Klichko3.jpg)У суботу, 30 червня, у Броварах відбудеться зустріч лідера партії «УДАР» Віталія Кличка з громадою міста. Зустріч розпочнеться о 12:00 на майдані Свободи. Про це «Маєш право знати» повідомили у прес-службі громадської організації «Громадський захист Київщини».**

Як сказано у прес-анонсі «Громадського захисту Київщини», у рамках перебування **Віталія Кличка** у Броварах запланована спільна з депутатом Броварської міської ради **Павлом Різаненком** прес-конференція під назвою «Бій за Україну починається на Київщині», а також виступи Віталія Кличка та Павла Різаненка перед громадою Броварів та їхні відповіді на запитання громадян. Крім того, з нагоди Дня Конституції України Віталій Кличко вручить своїм однодумцям на Броварщині подяки за активну життєву позицію та громадську діяльність.

Після Броварів Віталій Кличко та Павло Різаненко вирушать до міста Березань Баришівського району на зустріч з тамтешньою громадою, - повідомляють організатори.

Нагадаємо, на початку червня Віталій Кличко вже планував зустрітись з броварчанами, однак міськвиконком [заборонив проведення](http://docs.pravo-znaty.org.ua/p2364/29.05.2012/238) соціально-культурного зібрання громадян  на майдані Свободи з нагоди Дня захисту дітей, спочатку з формулюванням «у зв'язку з проведенням превентивних заходів, спрямованих на недопущення проявів тероризму та належного забезпечення охорони громадської безпеки», а потім просто й лаконічно - «[з технічних причин](http://docs.pravo-znaty.org.ua/p2917/01.06.2012/248)». У зв'язку з цим, [як повідомила тоді прес-служба](https://mpz.brovary.org/sapozhko-zaboroniv-zustrich-klichka-z-brovarchanami/) Київської обласної організації партії «УДАР», зустріч Віталія Кличка з громадою міста Бровари було перенесено.
