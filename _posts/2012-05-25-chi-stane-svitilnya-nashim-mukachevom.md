---
title: "Чи стане Світильня нашим Мукачевом?"
date: 2012-05-25
author: 
  username: "kachor"
  display_name: "Андрій Качор"
categories: 
  - "kolonka-avtora"
---

[![](https://mpz.brovary.org/wp-content/uploads/2012/05/615.gif "герб Світильня")](https://mpz.brovary.org/wp-content/uploads/2012/05/615.gif)Те, як «організовувались» позачергові вибори в селі Світильня броварського району сьогодні відомо вже не лише всій Україні, але і за кордоном. Безпрецедентні факти порушень при підготовці виборів на Броварщині преса та політикум наразі розглядає як репетицію перед виборами парламентськими, а маленькі населенні пункти типу Світильні влада перетворює на полігон для відпрацювання найчорніших технологій.

Логіка у влади доволі проста: поки до виборів у ВР ще півроку, можна потренуватись «на кошках», тобто у місцях, куди толком не дійшов навіть інтернет, а відтак і розголосу про безпредєл на виборах особливого бути не повинно. У випадку зі Світильнею влада прорахувалась: завдяки зусиллям громадськості, про «своєрідну» підготовку до виборів в селі на Броварщині передали центральні та іноземні ЗМІ, в т.ч. радіо «Свобода» та окремі європейські інформаційні агенції. Тепер очікуємо прибуття в Світильню 27 травня делегації журналістів центральних ЗМІ для висвітлення ходу виборів.

> _**Довідка:**_
> 
> Позачергові вибори сільського голови с. Світильня були оголошені в зв’язку із заявою про відставку попереднього сільського голови. За чутками, голова села написав таку заяву під тиском, а також після погроз заведення на нього кримінальної справи. Одразу після цієї заяви в селі розпочинається процес організації позачергових виборів. Цікаво, що ні про факт відставки попереднього голови, ні про призначення позачергових виборів в селі широкій громадськості не було відомо майже нічого. Так, на сайті Броварської районної ради інформація про вибори в Світильні з’явилась лише 14 травня, при тому, що в даній публікації не були перелічені навіть  кандидати на посаду сільського голови. В останній момент, за скаргою кандидата від Партії Регіонів Кругляка були зняті з реєстрації два кандидати від опозиції, члени партії «Батьківщина» Костенко та Лісний. Наразі дійсними кандидатами, крім члена ПР Кругляка лишились три кандидати-самовисуванці (Ігнатенко, Куценко і Ткаченко), яких незалежні спостерігачі вважають технічними.

**Гірше, ніж в Обухові?**

Ситуація на виборах в Світильні може бути ще більш печальною, ніж на виборах в Обухові та Погребах. Передусім через «беззубість» опозиції, яка намагалась бути представленою під час виборчого процесу. Зняті з реєстрації кандидати від «Батьківщини» вирішили взагалі не оскаржувати рішення виборчої комісії (яке відбулось з порушенням законодавства), а спокійнісінько собі зійшли з дистанції «без шуму и пыли».  Безініціативність, що межує із саботажем, продемонстрував і міський осередок «Батьківщини» на чолі з Кривоносом: ще тиждень тому очільник броварської «Батьківщини» не володів інформацією, кого з тимошенківців зареєстрували кандидатом в Світильні. А під час останнього засідання КОДу активісти партії Тимошенко взагалі зірвали обговорення щодо реагування КОДу на ситуацію із сільськими виборами. Виходить, що доля опозиції на цих перегонах цікавить кого завгодно, тільки не «Батьківщину», яка цю опозицію і прагне представляти на Броварщині.

Наразі ж хоча б якось проконтролювати проведення цих виборів намагаються лише активісти ГО «Гроза» та місцева «Свобода». А ще – незалежна преса як броварського масштабу, так і центральні ЗМІ. Тому в цьому випадку – надія тільки на них.

 

**Тренувальний майданчик для обох таборів**

З іншого боку, потреби в жорсткому контролі вже може і не бути. Враховуючи те, що з реєстрації зняли всіх опозиційних представників, влада може провести ці вибори порівняно чесно, адже конкурентів для кандидатів від ПР в Світильні більше немає. А відтак сенсу організовувати якісь фальсифікації, не допускати журналістів на дільниці та засідання виборчих комісій особисто я не бачу. Влада могла б підкреслено чесно і прозоро провести ці вибори, аби потім сказати: кандидаті від ПР виграв без фальсифікацій. Інше питання, що основні фальсифікації відбулись ще до дня голосування, таким чином опозиція програла бій ще перед його початком, навіть не намагаючись його виграти.

Проте все може бути зовсім інакше, якщо влада сприймає Світильню саме як полігон по відпрацюванню технологій, направлених на фальсифікацію результатів волевиявлення. В такому разі ми можемо бути свідками закритих засідань виборчих комісій, незаконному видаленню журналістів з дільниць, заборона бути присутніми при підрахунку, ігнорування законних вимог з боку працівників міліції. А ще – повної не кваліфікованості працівників ДВК, що обов’язково «аукнеться» під час парламентських виборів.

Тому навіть якщо влада перетворить ці вибори на тренувальний майданчик для відпрацювання нових схем фальсифікації, опозиція, преса та громадськість повинна чинити цьому опір навіть в такій, вже завідомо програшній з точки зору самих результатів, ситуації. Нам нічого не заважає і зі свого боку потренуватись на Світильні в плані відпрацювання технологій опору владі та здобути досвід, який ой як знадобиться нам на виборах парламентських. Світильня продемонструє, хто з місцевих опозиціонерів готовий боротись зі свавіллям влади безкомпромісно та в найвідповідальніший момент, а кого вистачає лише на дефіляди під партійними прапорами центральними вулицями міста в сонячний день. А ще ми дізнаємось, чи потерпить громада спроби влади нанести на мапу Броварщини такі собі мукачева зразка 2004-го року.

Тому запрошую всіх завітати в Світильню 27 травня і добряче там «погуляти»! : )
