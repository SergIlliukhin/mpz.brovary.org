---
title: "На броварському майдані Свободи міліція силоміць демонтувала намет \"Батьківщини\" - ВІДЕО"
date: 2012-09-11
author: 
  username: "Aleechka"
  display_name: "Аліна Дяченко"
categories: 
  - "video"
tags: 
  - "agitatsiya"
  - "brovary"
  - "vibir-redaktsiyi"
  - "vibori-2012"
  - "kishhuk"
  - "militsiya"
  - "nameti"
  - "novini"
coverImage: "wp-content/uploads/2012/09/namet.jpg"
---

[![](https://mpz.brovary.org/wp-content/uploads/2012/09/namet.jpg "Демонтаж намету Батьківщини")](https://mpz.brovary.org/wp-content/uploads/2012/09/namet.jpg)Щойно у центрі Броварів, на майдані Свободи, біля ринку "Нива" працівники броварської міліції розібрали агітаційний намет партії "ВО "Батьківщина". Людей, які протистояли цьому свавіллю, силоміць забрали до райвідділку для надання пояснень.

Близько шостої вечора "Маєш право знати" стало відомо, що у центрі Броварів біля агітаційного намету партії "**Батьківщина**" з'явились працівники міліції, які заявили, що приїхали демонтувати незаконно встановлений намет. Правоохоронці посилались на [рішення виконкому Броварської міської ради №395 21.08.2012](http://docs.pravo-znaty.org.ua/p3929/21.08.2012/395) про визначення та обладнання місць для розміщення агітаційних наметів, яким було відведено всього два місця для проведення агітації у Броварах: вул. Красовського, 25/1 (біля ТЦ «Форум») та вул. Гагаріна, 16 (біля супермаркету «Перекресток»). Відповідно, за словами міліціянтів, даний намет встановлено у недозволеному місці, а згідно з рішенням виконкому "заборонено встановлення агітаційних наметів в інших місцях, не передбачених даним рішенням".

Представники "Батьківщини" відмовились визнавати законність даного рішення виконкому, оскільки право на агітацію закріплене у законах, і це рішення не відповідає закону. Рядові міліціонери не поспішали виконувати вказівки своїх керівників та довго не насмілювались розбирати намет. Та потім усе ж зробили першу спробу:

<iframe src="http://www.youtube.com/embed/OQGkY0-ZzTg" frameborder="0" width="560" height="315"></iframe>

Спроба була явно невдалою, люди здійняли галас, почали привертати увагу перехожих, тому міліціянти відступили. При цьому їх попередили, що даний намет є власністю народного депутата України Костянтина Бондарєва і відповідно його не можна чіпати. Протягом півгодини правоохоронці вирішували, що робити, пробували домовитись з партійцями про мирне вирішення ситуації, однак останні відмовлялись поступатись своїм право на вільну агітацію. Кількість міліціонерів на площі поступово збільшувалась, а згодом прибули загони спецпризначенців. Лише після появи заступника начальника броварської міліції Хартановича правоохоронці перейшли до активних дій: стали силою розштовхувати людей та розбирати намет. Тих, хто чинив опір, силоміць відводили та саджали в службові автомобілі. Дісталось і кандидату у народні депутати від партії "Батьківщина" **Олегу Кищуку**, який до останнього боронив майно однопартійця:

<iframe src="http://www.youtube.com/embed/fRvjgZKxFrs" frameborder="0" width="560" height="315"></iframe>

Буквально за 5 хвилин намет було розібрано. "Затриманих" повезли до відділку. Нині триває процес надання пояснень. Люди на площі поступово стали розходитись. "Маєш право знати" стежитиме за подальшим розвитком подій та триматиме в курсі своїх читачів.
