---
title: "Адміністрація «Чистих матеріалів» за згодою влади саботує переговорний процес?"
date: 2013-02-08
author: 
  username: "trydence"
  display_name: "Дмитро Карпій"
tags: 
  - "andryeyev"
  - "bmr"
  - "vibir-redaktsiyi"
  - "kuzmenkov"
  - "novini"
  - "nochivlya"
  - "peremovini"
  - "robocha-grupa"
  - "simutin"
  - "sabotazh"
  - "smirnov"
  - "strayk"
  - "chisti-materiali"
coverImage: "wp-content/uploads/2013/02/Image000141.jpg"
---

[![Image00014](https://mpz.brovary.org/wp-content/uploads/2013/02/Image000141.jpg)](https://mpz.brovary.org/wp-content/uploads/2013/02/Image000141.jpg)5 лютого робоча група страйкарів та керівництва ТОВ «Чисті матеріали» за посередництва міської влади Броварів сіли за стіл перемовин. Здавалося, що сторони нарешті дійдуть згоди, оскільки в результаті суперечок «народжувались» компроміси. Однак, наступного дня представники адміністрації підприємства не приїхали на попередньо домовлене засідання, в результаті чого страйк півтори доби тривав у приміщенні Броварської міської влади. Ніч з 6 на 7 лютого робітники провели у міськраді без ексцесів. Однак учора ввечері міліція силоміць виштовхала страйкарів на вулицю.

**День І. Майже конструктивний діалог**

На 10:00 5 лютого було [призначене засідання](https://mpz.brovary.org/drugiy-strayk-chistih-materialiv-chi-dotrimayutsya-kerivnitstvo-ta-vlada-svoyih-obitsyanok/) робочої групи під головуванням **Василя Андрєєва**, заступника міського голови Броварів. З’явилися обидві сторони конфлікту. Одразу погодились із порядком денним розгляду: спочатку вирішення питань щодо проекту трудового договору, потім – щодо проекту колективного договору.

[![Image00011](https://mpz.brovary.org/wp-content/uploads/2013/02/Image000111.jpg)](https://mpz.brovary.org/wp-content/uploads/2013/02/Image000111.jpg)

**Роман Сімутін**, депутат Броварської міської ради, одразу нагадав, що проект колективного договору, наданий раніше представниками адміністрації та із внесеними правками представниками страйкарів, вже повернений до керівництва підприємства. Текст цього документу має стати основою тексту індивідуальних договорів.

[![Image00029](https://mpz.brovary.org/wp-content/uploads/2013/02/Image00029.jpg)](https://mpz.brovary.org/wp-content/uploads/2013/02/Image00029.jpg)

**Микола Смірнов**, член робочої групи від страйкарів, зачитав шість основних вимог до трудового договору:

1. фіксована ставка – три мінімальні зарплатні;
2. відсутність сортності виготовленої продукції;
3. вартість виготовленої продукції на рівні 10 грн./кг;
4. 20% доплати за нічні зміни;
5. оплата за роботу у вихідні та святкові дні – в 2 рази більша;
6. збільшення зарплатні з кожним новим роком – на 20%.

[![Image00020](https://mpz.brovary.org/wp-content/uploads/2013/02/Image00020.jpg)](https://mpz.brovary.org/wp-content/uploads/2013/02/Image00020.jpg)

Вимогу фіксованої ставки у сумі трьох мінімальних зарплат страйкарі обґрунтували тим, що саме така оплата забезпечить «прожиття робітника». До того ж, за їхніми словами, робота важка, небезпечна, тому заслуговує саме такої оплати, не меншої. Однак, працівники зауважили, що мова не йде про оплату простоїв з вини оператора, якщо такі раптом траплятимуться. **Сергій Кузьменков**, директор ТОВ «Чисті матеріали», сказав, що готовий оплачувати одну мінімальну заробітну плату, але не три.

[![Image00050](https://mpz.brovary.org/wp-content/uploads/2013/02/Image00050.jpg)](https://mpz.brovary.org/wp-content/uploads/2013/02/Image00050.jpg)

Як компроміс, депутат Броварської міської ради **Петро Кузик** запропонував встановити фіксовану зарплату на рівні середньої заробітної плати міста Бровари. Присутні на цьому погодились, однак Кузьменков зауважив, що потрібно провести деякі економічні розрахунки, після чого він дасть остаточну відповідь.

[![Image00045](https://mpz.brovary.org/wp-content/uploads/2013/02/Image00045.jpg)](https://mpz.brovary.org/wp-content/uploads/2013/02/Image00045.jpg)

Окреме обговорення викликало питання відсутності виробничого процесу. Домовились простої з вини робітників оплачувати згідно з чинним законодавством; простої, викликані форс-мажорними обставинами, - однією мінімальною зарплатою. А от питання простоїв, що виникли з вини виробника, так і «зависло у повітрі».

Потребу відсутності сортності (різності оплати за виготовлену продукцію) працівники аргументували тим, що якість продукції залежить не від оператора (вони за це не відповідають), а від технолога, який, на їхню думку, має контролювати технологічний процес не один раз за зміну, а три.

[![Image00025](https://mpz.brovary.org/wp-content/uploads/2013/02/Image000251.jpg)](https://mpz.brovary.org/wp-content/uploads/2013/02/Image000251.jpg)

За словами активістів, пункти 3 та 6 продиктовані інфляційними процесами. Щороку в Україні через це явище підвищуються ціни. А продукція, яку виробляють працівники, вже 5 років коштує сталих 8 грн./кг. Те саме стосується і вимоги збільшувати зарплатн кожен рік на 20%. Всі ці питання не отримали чіткої відповіді від адміністрації підприємства.

[![Image00063](https://mpz.brovary.org/wp-content/uploads/2013/02/Image00063.jpg)](https://mpz.brovary.org/wp-content/uploads/2013/02/Image00063.jpg)

Присутні погодились, що вимоги, окреслені у пунктах 4 та 5, слід узгодити із законодавством. Тому домовились їх доопрацювати та відповідно сформулювати.

Деякі питання, особливо ті, що стосуються грошей, викликали незадоволення у присутніх. Кузьменков зауважив, що нині підприємство працює собі у збиток, на що Смірнов звернув увагу, що нещодавно відбулася закупівля нового обладнання. Директор пояснив це інвестиціями. Страйкарі піддали сумніву таке пояснення, оскільки, на їхню думку, інвестувати у збиткове підприємство ніхто не стане. У той самий час на слова керівництва про підвищення зарплат, яке нібито відбувалося у минулому, страйкарі незадоволено  зауважили, що раніше у багатьох були зарплати по 6-10 тис. грн., а зараз – не більше 2 тис. грн.

[![Image00027](https://mpz.brovary.org/wp-content/uploads/2013/02/Image00027.jpg)](https://mpz.brovary.org/wp-content/uploads/2013/02/Image00027.jpg)

Після напруженої роботи, Андрєєв запропонував подати вимоги страйкарів до адміністрації, на що активісти сказали, що їм потрібно їх доопрацювати аби врахувати те, що було домовлено на цьому засіданні. Робота тривала близько 1,5 години та не була завершена. Робоча група домовилась, що страйкарі цього дня допрацюють вимоги та передадуть їх до 16:00 керівництву підприємства, а наступного дня зберуться для продовження обговорення на 10:00. Передача доопрацьованих вимог разом із проектом трудового договору відбулася, хоч і з невеликим запізненням – о 17:30.

[![Image00001](https://mpz.brovary.org/wp-content/uploads/2013/02/Image000012.jpg)](https://mpz.brovary.org/wp-content/uploads/2013/02/Image000012.jpg) [![Image00002](https://mpz.brovary.org/wp-content/uploads/2013/02/Image000022.jpg)](https://mpz.brovary.org/wp-content/uploads/2013/02/Image000022.jpg)

**День ІІ. Зрив перемовин адміністрацією «Чистих матеріалів»**

6 лютого на домовлену зустріч у міськраді з’явилась лише одна сторона конфлікту – страйкарі. Керівництво «Чистих матеріалів» проігнорувало засідання, не повідомивши причину. Василь Андрєєв спробував зв’язатися телефоном з Кузьменковим. Через декілька хвилин заступник міськголови повідомив, що адміністрація підприємства зараз перебуває у відділенні міліції. Їх допитують з приводу відкриття кримінального провадження щодо ТОВ «Чисті матеріали».

[![Image00007](https://mpz.brovary.org/wp-content/uploads/2013/02/Image000072.jpg)](https://mpz.brovary.org/wp-content/uploads/2013/02/Image000072.jpg)

> _Нагадаємо, що Броварська міжрайонна прокуратура внесла до Єдиного реєстру досудових розслідувань відомості про кримінальне правопорушення за фактом грубого порушення трудового законодавства посадовими особами ТОВ «Чисті матеріали». Попередня кваліфікація - **ч.1 ст.172** - «Грубе порушення законодавства про працю»._

Однак, вже через декілька годин з’ясувалося, що Кузьменков з’явився на підприємстві. Також активісти повідомили, що на території заводу з’явилися міліціонери, що при собі мають автоматичну зброю.

Страйкарі вирішили, що лишатимуться у будівлі Броварської міської ради, поки керівництво не приїде на продовження перемовин. Під вечір активістам передали листа від адміністрації підприємства, з якого, на думку робітників, не випливає жодної конкретики та не зрозуміло, чому протилежна сторона порушила домовленість.

[![Image00014](https://mpz.brovary.org/wp-content/uploads/2013/02/Image000141.jpg)](https://mpz.brovary.org/wp-content/uploads/2013/02/Image000141.jpg)

Як повідомили активісти, Василь Андрєєв намагався переконати страйкарів їхати на підприємство, на що ті заперечили та розташувались у холі міськради. Ніч робітники провели також у будівлі «під пильним наглядом» двох правоохоронців без ексцесів.

**День ІІІ. Робітників ігнорують, а потім виштовхують з міськради**

Вчора, 7 лютого, страйкарі перебували у Броварській міській раді протягом дня. За словами протестувальників, ані адміністрація підприємства, ані міська влада не зробили жодних кроків назустріч робітникам. Близько 17:00 міліція неочікувано витіснила працівників на вулицю. Згодом до будівлі стали стягуватися сили спецпідрозділу «Беркут».

**Костянтин Кузнєцов**, керуючий справами міськвиконкому, перебуваючи всередині приміщення, разом із міліцією забороняв пройти страйкувальникам, депутатам, журналістам, мотивуючи це закінченням робочого дня. Однак, потім причиною став називати те, що Броварська міська рада – нібито режимний об’єкт з обмеженим допуском, куди не мають права проходити навіть депутати.

<iframe src="http://www.youtube.com/embed/ufrM_DFXIKs" height="315" width="560" allowfullscreen frameborder="0"></iframe>

Страйкарі робили спроби пройти до міськради через «чорні ходи», однак вони виявлялись заблокованими чиновниками. Згодом робітники покинули місце інциденту. За словами активістів, вони вирішили поїхати з-під міськради, аби підготуватися до [акції протесту](https://mpz.brovary.org/zavtra-brovarski-straykari-rozirvut-kaydani-trudovogo-rabstva-bilya-miskradi/), яка запланована на 13:00 8 лютого (сьогодні).

**Роль броварської влади**

Ще з часу [першого маршу](https://mpz.brovary.org/u-brovarah-vidbuvsya-marsh-straykuyuchih-pratsivnikiv-chistih-materialiv/) 30 січня міська влада у особі Василя Андрєєва під час розмов зі страйкарями та засідань робочої групи показово демонструвала свій «нейтралітет» та «миротворчість», незважаючи на критику, що раз-по-раз виринала з боку страйкарів. Однак, Броварська міська рада на своєму сайті [заявляє](http://docs.pravo-znaty.org.ua/p6664/05.02.2013), що страйкарі станом на 5 лютого _«__до цих пір не спромоглися виконати власне рішення і підготувати трудову угоду для передачі її на розгляд і погодження адміністрації підприємства»_. У той самий час робітники заявили, що ще за декілька днів до цієї дати передали проект колективного договору зі своїми правками керівництву підприємства, що останні підтвердили. До того ж, активісти зауважували, що трудовий договір майже не відрізнятиметься за текстом від колективного. Остаточний текст саме трудової угоди не складали, оскільки на засіданні 5 лютого було підтверджено, що підприємство має узгодити положення документу. Їх робоча група склала ще 1 лютого, доказом чого є протокол, під яким підписалися щонайменше дві людини, які представляють інтереси адміністрації:

[![Image00003](https://mpz.brovary.org/wp-content/uploads/2013/02/Image000031.jpg)](https://mpz.brovary.org/wp-content/uploads/2013/02/Image000031.jpg)  [![Image00004](https://mpz.brovary.org/wp-content/uploads/2013/02/Image000042.jpg)](https://mpz.brovary.org/wp-content/uploads/2013/02/Image000042.jpg)

> Дивним виглядає той факт, що висловлюючи претензії до страйкарів, влада не висловлює претензій до керівництва, наприклад, щодо поганих умов праці, низької зарплатні на підприємстві, проти чого, зокрема, протестують активісти.

Окрім того, влада принципово називає мітинги [30 січня](http://docs.pravo-znaty.org.ua/p6647/30.01.2013) та 4 лютого _«несанкціонованими»_, що є нікчемним формулюванням, оскільки мирні зібрання в Україні носять не дозвільний, а повідомчий характер.

Останнім доказом того, що влада не прагне з невідомих причин допомогти вирішити конфлікт, стало вчорашнє «витурення» страйкарів з приміщення міськради міліцією за сприяння чиновників, що перебували всередині адмінбудівлі. Це відбулося при тому, що робітники аж ніяк не заважали своєю присутністю роботі апарату.
