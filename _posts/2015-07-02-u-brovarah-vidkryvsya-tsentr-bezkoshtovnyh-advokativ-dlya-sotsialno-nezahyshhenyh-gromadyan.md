---
title: "У Броварах відкрився центр \"безкоштовних адвокатів\" для соціально незахищених громадян"
date: 2015-07-02
categories: 
  - "novyny"
tags: 
  - "advokat"
  - "brovary"
  - "brovarskyj-mistsevyj-tsentr-z-nadannya-vtorynnoyi-bezoplatnoyi-pravovoyi-dopomogy"
  - "novini"
  - "pravova-dopomoga"
  - "yuridichna-konsultatsiya"
---

**Відтепер малозабезпечені, переселенці, діти-сироти, учасники бойових дій та інші соціально незахищені мешканці Броварів зможуть отримати безкоштовний адвокатський супровід у цивільному та адміністративному процесах. З 1 липня 2015 року 100 місцевих центрів з надання безоплатної вторинної правової допомоги відкрили двері для жителів місцевих громад у всіх регіонах України, зокрема на Київщині і відповідно у Броварах. Про це [повідомляється](http://kyivreg.legalaid.gov.ua/ua/holovna/vidkryttia-tsentriv-z-nadannia-bezoplatnoi-vtorynnoi-pravovoi-dopomohy) на офіційному сайті Регіонального центру з надання безоплатної вторинної правової допомоги у Київській області.**

> Броварський місцевий центр з надання безоплатної вторинної правової допомоги розташований за адресою: **м. Бровари, вул. Київська, 135**, який обслуговуватиме: Баришівський, Бориспільський, Броварський, Згурівський, Переяслів-Хмельницький, Яготинський райони та м. Березань, м. Бровари, м. Бориспіль, м. Переяслав-Хмельницький. В.о. директора Броварського міського центру - **Березинець Валерій Васильович**, тел: (063) 077 37 04. Електронна адреса: brovary.kyivreg@legalaid.gov.ua.

Місцеві центри забезпечуватимуть доступ до безоплатної правової допомоги у _**цивільному**_ та _**адміністративному**_ процесах для цілої низки соціально незахищених категорій громадян, таких як: малозабезпечені (особи, чий середній місячний сукупний сімейний дохід не перевищує двох прожиткових мінімумів), учасники бойових дій (у тому числі, це стосується учасників АТО із відповідним статусом, та членів сімей загиблих), діти-сироти, діти, позбавлені батьківського піклування, біженці, та ін.

Усім цим незахищеним категоріям осіб будуть надаватися послуги адвокатів для представництва їх інтересів у цивільних та адміністративних судових спорах, а також потерпілим і свідкам у кримінальних провадженнях, якщо вони належать до категорій, що мають право на безоплатну вторинну правову допомогу, як це визначено ст. 14 Закону України «Про безоплатну правову допомогу».

[![Адвокат](https://mpz.brovary.org/wp-content/uploads/2015/07/Advokat.jpg)](https://mpz.brovary.org/wp-content/uploads/2015/07/Advokat.jpg)

Особа, яка потребує представництва своїх інтересів у суді та немає достатніх фінансових можливостей для здійснення цього представництва, матиме змогу звернутися до центру та отримати допомогу кваліфікованого захисника – адвоката – який надаватиме свої послуги безоплатно для клієнта. Послуги адвоката оплачує держава.

Що стосується інших районів Київської області, то з 1 липня 2015 рорку, окрім Броварського центру, відкрито ще два: Вишневський та Білоцерківський місцеві центри з надання безоплатної вторинної правової допомоги.

Щодо фінансування нових центрів, то джерелом коштів може виступати як Державний бюджет України, так і інші не заборонені законодавством джерела. _"Канада виділила 9,7 млн канадських доларів на створення системи центрів безоплатної вторинної правової допомоги в Україні_, - [повідомляє](http://ukranews.com/news/174576.Kanada-profinansirovala-otkritie-tsentrov-besplatnoy-pravovoy-pomoshchi-v-Ukraine.uk) ресурс "Українські новини". - _Посол зазначив, що ця сума є частиною допомоги, яку Канада надає Україні на реалізацію принципу верховенства права й проведення судової реформи й загальна сума якої становить 90 млн канадських доларів. Прем'єр-міністр Арсеній Яценюк уточнив, що ця допомога буде спрямована на проведення підготовки фахівців для роботи в центрах. Яценюк підкреслив, що в державному бюджеті на 2015 рік передбачено 300 млн гривень на функціонування системи центрів безоплатної вторинної правової допомоги. Міністр юстиції Павло Петренко повідомив, що Україна розраховує збільшити фінансування програми з створення центрів за рахунок міжнародної допомоги"_.

> Слідкувати за новинами по темі можна також на сторінці [Координаційного центру з надання правововї допомоги](https://www.facebook.com/Centre.4.Legal.Aid) у Фейсбуці.

Крім того, як відомо, з 1 січня 2013 року в обласному центрі працює Регіональний центр з надання безоплатної вторинної правової допомоги, який протягом 2.5 років забезпечує надання такої допомоги громадян у кримінальному процесі – кожному затриманому, а також засудженим та підозрюваним, обвинуваченим особам, у кримінальних провадженнях щодо яких участь захисника є обов’язковою згідно норм КПК.

Також [нагадаємо](https://mpz.brovary.org/de-v-brovarah-mozhna-otrimati-bezkoshtovnu-pravovu-dopomogu/), що у Броварах є дві установи, у яких можна отримати безкоштовну юридичну консультацію (первинну правову допомогу) у відповідного спеціаліста – у міськрайонному управлінні юстиції та у відділі по роботі зі зверненнями громадян.
