---
title: "Виконком визначив порядок відбору та направлення юних броварчан до літніх таборів"
date: 2013-05-28
author: 
  username: "pravoznaty"
  display_name: "Маєш право знати"
tags: 
  - "brovary"
  - "vibir-redaktsiyi"
  - "litniy-tabir"
  - "novini"
  - "ozdorovlennya-ditey"
  - "sluzhba-u-spravah-ditey"
  - "shkilni-tabori"
coverImage: "wp-content/uploads/2013/05/Ozdorovlennya-ditey.jpg"
---

**[![Оздоровлення дітей](https://mpz.brovary.org/wp-content/uploads/2013/05/Ozdorovlennya-ditey.jpg)](https://mpz.brovary.org/wp-content/uploads/2013/05/Ozdorovlennya-ditey.jpg)Рішенням [№ 202](https://docs.brovary.org/p7485/14.05.2013/202) виконавчий комітет Броварської міськради затвердив Порядок підбору та направлення дітей міста Бровари до закладів відпочинку та оздоровлення.**

Відповідно до цього рішення, до літніх таборів направляються діти, які потребують особливої соціальної уваги та підтримки, віком від 7 до 18 років (перебувають самостійно) та діти, які потребують особливих умов для оздоровлення (самостійно перебувати не можуть) на підставі поданих заяв від їх батьків, з урахуванням дати їх подання.

Категорії дітей, які направляються на відпочинок та оздоровлення віком від 7 до 18 років:

> \- діти-сироти та діти, позбавлені батьківського піклування; - бездоглядні та безпритульні діти; - діти-інваліди (за відсутності медичних протипоказань та здатності до самообслуговування); - діти з багатодітних та малозабезпечених сімей; - діти, батьки яких загинули від  нещасних  випадків  на  виробництві  або  під  час  виконання службових  обов'язків; - діти, які перебувають на диспансерному обліку; - талановиті, обдаровані діти (переможці міжнародних, всеукраїнських, обласних, міських, районних олімпіад, конкурсів, фестивалів, змагань, спартакіад, відмінники навчання, лідери дитячих громадських організацій; дитячі творчі колективи та спортивні команди); - відмінники навчання.

А також діти, які потребують особливих умов для оздоровлення віком від 3 до 18 років.

_**При вирішенні питання щодо першочерговості оздоровлення та відпочинку дітей враховується соціальний статус дитини і матеріальне становище сім'ї, у якій вона виховується.**_

Відбір дітей на оздоровлення та відпочинок здійснюється Службою у справах дітей та сім’ї Броварської міської ради відповідно до категорій дітей на підставі поданих заяв та документів, що підтверджують категорію дитини. З переліком необхідних документів можна ознайомитись за [**цим посиланням**](https://skydrive.live.com/view.aspx?resid=72571393D4771099!711&app=Word&authkey=!AIu2L_Ihd9CFu_o).

За рахунок коштів державного, обласного та місцевого бюджетів дитина має право на забезпечення путівкою до закладів оздоровлення та відпочинку лише один раз на рік (не враховуючи пришкільні, профільні табори, табори праці та відпочинку).

Перед відправленням діти, яким надається путівка, повинні пройти медичний огляд у встановленому законодавством порядку та отримати медичну довідку.

Для направлення до дитячого закладу оздоровлення та відпочинку формується група дітей, її склад затверджується не пізніше, як **за два дні до від'їзду**.

Перевезення групи дітей на оздоровлення до закладів оздоровлення та відпочинку та їх повернення у зворотному напрямку організовує Служба у справах дітей та сім’ї у встановленому законодавством порядку.

Проїзд дітей до закладів оздоровлення та відпочинку проводиться організовано, групами. З метою належного контролю за збереженням життя і здоров’я дітей, під час перевезення організованих груп дітей до таборів наказом по Службі призначаються супроводжуючі, які проходять інструктаж з питань збереження життя і здоров’я дітей при організації оздоровлення дітей. Особи, які супроводжують дітей, повинні мати досвід роботи з дітьми.

Кожна група до 15 дітей забезпечується особою, яка їх супроводжує. На кожну групу від 30 до 45 дітей додатково призначається один медичний працівник.

Витрати на проїзд дітей до закладів оздоровлення та відпочинку здійснюється за рахунок коштів батьків (осіб, які їх замінюють), а також інших джерел, не заборонених чинним законодавством.

Дітям, їх батькам (особам, які їх замінюють),  путівки на руки не видаються.

Батьки (особи, які їх замінюють) не мають права забрати дитину із закладу оздоровлення та відпочинку достроково (без поважних причин) без погодження із Службою у справах дітей та сім’ї.

> У міському бюджеті на 2013 рік на фінансування міської [Програми відпочинку та оздоровлення дітей](https://docs.brovary.org/p6424/20.12.2012/796-27-06) у цьому році [закладено **400 тис. грн**](https://docs.brovary.org/f?u=https%3A%2F%2Fskydrive.live.com%2Fredir%3Fresid%3D72571393D4771099!217%26amp%3Bauthkey%3D!AERZspBK8cAZfBg), яких має вистачити згідно з планом на закупівлю майже 130 путівок.

**Про те, скільки дітей, яких категорій та у яких саме таборах відпочивали та оздоровлювались минулого року, можна дізнатись за** [**цим посиланням**](https://docs.brovary.org/f?u=https%3A%2F%2Fskydrive.live.com%2Fredir%3Fresid%3D72571393D4771099!215%26amp%3Bauthkey%3D!ADrjmrgECZNk73E).
