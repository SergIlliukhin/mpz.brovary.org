---
title: "Поліси \"автоцивілки\" для броварських водіїв здорожчають"
date: 2016-07-07
categories: 
  - "brovary"
  - "novyny"
tags: 
  - "avtotsyvilka"
  - "brovary"
  - "motorne-byuro"
  - "novini"
  - "polisy-strahuvannya"
  - "strahuvannya"
---

**Поліси страхування цивільної відповідальності власників транспортних засобів можуть здорожчати. Особливо від цього постраждають водії міст-супутників Києва, зокрема це стосується і Броварів. Подорожчають також поліси на транспортні засоби, що перевозять людей. Вперше будуть оформлятися поліси на електрокари.**

Вартість полісів страхування цивільної відповідальності власників транспортних засобів (в народі - «автоцивілки») незабаром може зрости. Таке рішення було прийнято 9 червня 2016 р. на засіданні Президіуму Моторно-транспортного страхового бюро України (МТСБУ) після розгляду актуарних розрахунків Інституту ризику щодо рентабельності «автоцивілки». Найбільше це зачепить водіїв, транспорт яких зареєстрований в приміських зонах, а також в містах-супутниках Києва, зокрема це стосується Броварів, Борисполя, Боярки, Бучі, Василькова, Вишгорода, Вишневого, Ірпеня і Софіївскої Борщагівки.

Для таких міст пропонується застосовувати підвищуючий коефіцієнт К-2 в залежності від місця реєстрації транспортного засобу: **2,3 – 3,4** замість існуючого зараз **1 – 2,5**. Це відповідним чином відіб'ється на вартості полісу.

Зараз багато страхових компаній на власний розсуд вже застосовують ці рекомендації МТСБУ. Проте для того, щоб нововведення були узаконені і застосовувалися всіма учасниками ринку страхування «автоцивілки», їх повинна затвердити Нацкомфінпослуг, куди документи про рішення, винесене Президією МТСБУ, повинні були надійти в двохтижневий термін. Але цього не відбулося по сьогоднішній день.

Прогнозують також, що зміни стосуватимуться і транспорту для перевезення пасажирів, а також таксі (коефіцієнт К-3): зараз він становить 1,1 – 1,5, а пропонується - 2 – 4. Планують ввести новий коефіцієнт 0,9 для автомобілів випуску до 2000 року. Не передбачається стимулювання безаварійних водіїв. Так, якщо раніше вони могли розраховувати на 50%-ву знижку вартості поліса, то зараз страхові компанії надають її у розмірі максимум 20%.

МТСБУ врахувало появу електромобілей на шляхах України і, оскільки критерій об’єму двигуна до них застосувати не можна, було прийнято рішення встановити коефіцієнти у прив’язці до потужності двигуна:

- автомобілі потужністю до 50 кВт (еквівалент об’єму двигуна до 1600 куб.см) – коефіцієнт 1 – 1,25
- автомобілі потужністю 51-100 кВт (еквівалент об’єму двигуна 1600-2000 куб.см) – коефіцієнт 1,22-1.53
- автомобілі потужністю 101-120 кВт (еквівалент об’єму двигуна 2001-3000 куб.см) – коефіцієнт 1,31-1,64
- автомобілі потужністю від 121 кВт (еквівалент об’єму двигуна від 3001 куб.см) – коефіцієнт 1,68-2,1.
