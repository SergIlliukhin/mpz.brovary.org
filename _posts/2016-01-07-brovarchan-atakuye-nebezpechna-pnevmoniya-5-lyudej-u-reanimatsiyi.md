---
title: "5 людей у реанімації: броварчан атакує геморагічна пневмонія?"
date: 2016-01-07
author: 
  username: "yschenko"
  display_name: "Ірина Ющенко"
categories: 
  - "brovary"
  - "novyny"
tags: 
  - "brovary"
  - "brovarska-likarnya"
  - "btsl"
  - "vibir-redaktsiyi"
  - "gemoragichna-pnevmoniya"
  - "gryp"
  - "novini"
  - "pnevmoniya"
---

**"Не так страшний грип, як його ускладнення", - кажуть лікарі. Лише за  три дні нового року в реанімаційному відділенні Броварської ЦРЛ опинилося п’ятеро місцевих мешканців, у яких, за неофіційними даними, діагностовано досить агресивну - геморагічну (грипозну) пневмонію. Пневмонію не можна побачити неозброєним оком, її легко сплутати із застудою і грипом. Але варто прогавити момент, і людина "згоряє" за лічені дні.** **Наразі у Вінниці від ускладнень грипу вже померло 7 людей. Серед броварчан ширяться чутки, що з початку нового  року в  нашому місті вже померло двоє людей, не перенісши новий вид грипу. Чи підтверджують лікарі ці чутки, і який саме штам вірусу цьогоріч атакує мешканців нашого міста, дізнавалися наші журналісти.**

За неофіційною інформацією, саме геморагічна пневмонія лише за 3 дні (4, 5, 6 січня) вклала на лікарняні ліжка в реанімаційне відділення Броварської ЦРЛ  п'ятеро людей, серед яких, за словами заступника головного лікаря **Григорія Павліна**, і одна дитина. На щастя, станом на 6 січня, померлих від ускладнень грипу в Броварах немає, однак за інформацією наших джерел, у надважкому стані перебуває 22-річна дівчина та 55-річний чоловік.

![грип](https://mpz.brovary.org/wp-content/uploads/2016/01/2.jpg)

![грип](https://mpz.brovary.org/wp-content/uploads/2016/01/1.jpg)

У коридорі реанімаційного відділення двоє чоловіків очікують на реаніматолога: він має винести черговий список ліків, які необхідні для порятунку життя їхньому 55-річному родичу. _«У Миколи_ (ім’я з етичних міркувань змінено) _все почалося із слабкості, кашлю і аритмії,_ - розповідає один із двох молодиків. _\- А потім він_ _почав задихатися. Сьогодні (6 січня) ранком ми привезли його в лікарню. Коли зробили рентген, виявилося, що у Миколи запалення легень»._ І хоча  стан  хворого вдалося стабілізувати, однак, за словами реаніматолога, він залишається дуже тяжким: пневмонія ускладнилася набряком легень. Медик пояснює: пневмонія може виникнути і на пізніх стадіях грипу, коли тем­пература тіла нормалізувалася і клінічні прояви грипу зменшились. Так починається нова хвиля захворювання, виклика­на пневмонією. На чоловіка очікує дороговартісне лікування, яке включає  цілу низку заходів: як реанімаційних, так і терапевтичних.

«_Сьогодні ми говоримо про найбільш небезпечну пневмонію, яка часто спостерігається під час грипу, - швидкоплинну геморагічну пневмонію (грипозну), -_ розповідає керівник консультативно-діагностичного центру Броварської ЦРЛ **Наталія Дєдушева.** – _Запалення легень вражає як дорослих, так і дітей. Усе відбувається блискавично. Геморагічна пневмонія розвивається за лічені години два-три дні, і якщо вчасно не надати необхідну допомогу, то людина гине, адже відбувається  сильна інтоксикація  організму, відмічається легенева і серцево-судинна недостатність. Вивести з цього стану людину досить складно_».

Як каже фахівець, попри всі зусилля лікарів, бувають випадки, коли вивести людину з тяжкого стану не вдається, адже хворі звертаються за допомогою надто пізно. Тож якщо маєте хоча б один із **симптомів грипу**, а саме:

- різке підняття температури до 38-39 С;
- загальна слабкість;
- сильний головний біль;
- ломота в тілі;
- нежить;
- сухий кашель

Наталія Дєдушева радить не займатися самолікуванням, а негайно звертатися до лікаря. Також рекомендує звертати увагу і на температуру, нижчу за норму. Якщо при цьому присутній ще і кашель, то в 90% це -  пневмонія.

За словами медиків, рекордно теплий грудень ускладнив ситуацію із захворюваністю на грип  - кількість хворих значно зросла. До всього, щороку грип мутує, тож діагностувати його і лікувати  стає все складніше. Скільки броварчан вже захворіло на грип,  Наталія Дєдушева цифри не озвучує. Не коментують ситуації і лікарі-пульмонологи.  У свою чергу заступник головного лікаря **Григорій Павлін** переконує: про епідемію грипу мова  в даний час не йде: епідеміологічний поріг захворюваності в Броварах станом на зараз не перевищено. І стверджує: хоча клінічний перебіг пневмонії і схожий на перебіг вірусної інфекції, та лабораторні  дослідження вірусної природи захворювання не підтвердили. Тож поки що лікарі не дають однозначної відповіді, який штам грипу вкладає броварчан на лікарняні ліжка. Однак попереджають: **щоб  грип не зіпсував свят,** варто:

- не нехтувати елементарними правилами гігієни, адже грип і ОРВІ передаються повітряно-крапельним шляхом: після відвідування громадських місць - ретельно помити руки, прополоскати водою ніс та рот;
- уникати місць скупчення народу;
- провітрювати кімнати;
- не переохолоджуватися;
- вести здоровий спосіб життя та загартовуватися;
- вживати достатню кількість вітамінів (вітамін С - квашена капуста, цитрусові, яблука), а також овочі, що містять фітонциди – цибуля, часник.
- мастити в носі оксоліновою маззю (засіб для профілактики грипу).

 **Фото автора та з Інтернету**
