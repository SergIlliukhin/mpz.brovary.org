---
title: "Будинки-смердючки на вул. Димитрова не дають броварчанам ні дихати, ні жити"
date: 2015-07-27
author: 
  username: "yschenko"
  display_name: "Ірина Ющенко"
categories: 
  - "rozsliduvannya"
  - "brovary"
tags: 
  - "budinok-vonyuchka"
  - "vibir-redaktsiyi"
  - "vigribna-yama"
  - "dimitrova"
  - "kanalizatsiya"
  - "komunalni-tarifi"
  - "novini"
coverImage: "wp-content/uploads/2015/05/Image00000.jpg"
---

**Бровари. Район вокзалу. Вулиця Димитрова. Це - місточок, а це -** **річечка-смердючка. Поряд - двоповерхові будинки, які, власне, протягом десятків років і є причиною нестерпного запаху, що розноситься у радіусі кількох кілометрів. Чому так трапилося, що людська сеча, фекалії та інші каналізаційні відходи витікають із двоповерхівок безпосередньо на вулицю, і чи довго ще труїтися броварчанам залишками чиєїсь життєдіяльності, спробували з'ясувати наші журналісти.**

Вкотре забили на сполох жителі приватного сектора, розташованого навпроти "смердючих" будинків і попросили журналістів "Маєш право знати" не залишати цю ситуацію без уваги. Також у черговий раз активні мешканці написали заяву в броварську мерію.

_«Ми неодноразово зверталися як до попереднього мера міста Антоненка, так і нинішнього Сапожка з проханням поліпшити санітарний стан в районі наших будинків, адже по вулиці Димитрова постійно тече смердюча вода з вигрібних ям жителів будинків №4 та 4-А, -_ розповідає жителька приватного сектора **Тамара Руденко**. - _Мало того, що це постійний сморід, так ще й джерело інфекції, яке загрожує не лише жителям району вокзалу, але й іншим громадянам Броварів. І така безвідповідальність з боку мешканців будинків та мерії міста продовжується протягом багатьох років»._

[![1 Будинок-вонючка](https://mpz.brovary.org/wp-content/uploads/2015/05/15.jpg)](https://mpz.brovary.org/wp-content/uploads/2015/05/15.jpg)

[![2 Будинок-вонючка](https://mpz.brovary.org/wp-content/uploads/2015/05/24.jpg)](https://mpz.brovary.org/wp-content/uploads/2015/05/24.jpg)

[![ ](https://mpz.brovary.org/wp-content/uploads/2015/05/Image000081.jpg)](https://mpz.brovary.org/wp-content/uploads/2015/05/Image000081.jpg)

Особливо тхне від будинку 4-А в спеку, тоді сморід чутно не лише в магазині та СТО, що неподалік, а й на залізничному вокзалі та Масиві. Взимку, окрім смороду, додається ще й інша біда: від постійного витікання на вулицю каналізаційних відходів, проїжджа частина перетворюється на каток із намерзлими льодяними горами, які комунальники не в змозі розбити навіть відбійними молотками. Лише за останні п'ять років на «зачарованій» ділянці дороги навпроти двоповерхівки 4-А трапилося кілька аварій. Так у 2013 році авто збило 68-річного велосипедиста, який намагався об'їхати калюжу із запахом.

Від такого «пахучого» життя страждають як мешканці приватного сектора, так і самі жителі двоповерхівки. Останні стверджують: стали заручниками обставин, адже балансоутримувач будинку - Ніжинська дистанція колії Південно-Західної залізниці - за викачування каналізації гроші забирає, однак свої зобов'язання не виконує. Аргументи в них більш, ніж переконливі - відсутність коштів на бензин для машини із викачки каналізаційних відходів.

[![5 Будинок-вонючка](https://mpz.brovary.org/wp-content/uploads/2015/05/51.jpg)](https://mpz.brovary.org/wp-content/uploads/2015/05/51.jpg)

**Люба** із сином-інвалідом мешкає в однокімнатній квартирі на другому поверсі 28 років. Назвати «квартирою» те, де проживають, каже жінка, складно: комірчина без гарячої води та каналізації. Понад 45 років тому Ніжинська дистанція колії збудувала для своїх працівників такі бараки на кожній із станцій. Ніяких благ цивілізації там не передбачалося, тому в туалет залізничники ходили на вулицю, а милися - над мискою.

[![6 Будинок-вонючка](https://mpz.brovary.org/wp-content/uploads/2015/05/61.jpg)](https://mpz.brovary.org/wp-content/uploads/2015/05/61.jpg)

З часом люди в приміщеннях зробили покращення: облаштували туалет, ванну, а на узбіччі дороги, щоб машині було зручніше під'їжджати, викопали вигрібну яму. Так і жили десятиліттями: двічі-тричі на місяць машина викачувала відходи, а мешканці 16-квартирного будинку сплачували бухгалтеру, який  раз у місяць приїздив у Бровари із Ніжина, і квартплату, і за каналізаційні стоки.

Любі її 16,8 кв. м обходяться в 140 грн за місяць. Із них каналізація – 30 грн (1,79 грн за квадратний метр житлової площі). Жінка не проти платити й більше, лишень би будинок не потопав у фекаліях, адже коли яма переповнена, всі нечистоти не тільки течуть вздовж вулиці Димитрова, а й повертаються у будинок та розливаються по всьому подвір'ю. Однак підстанція надавати послуги із відкачування відходів раптово відмовилася. Коли востаннє чистилася вигрібна яма, люди й не пам'ятають.

Начальник Ніжинської дистанції колії **Олександр Мазур**, із яким нам вдалося поговорити телефоном, повідомив, що і сьогодні згоден передати будинок на баланс міста, як це зробив із бараками на інших станціях та одноповерхівкою по вул. Димитрова, 14 [(рішенням міської ради від 5.03.2015 р.)](http://brovary.kiev.ua/rіshennya-mіskoї-radi-vіd-05032015-№1413-53-06-pro-nadannya-zgodi-na-bezoplatne-priinyattya-u-komuna), однак у мерії вимагають докласти до споруди рук – провести каналізацію. Навіть надали технічні умови. Та це, каже пан Олександр, їхній організації обійдеться значно дорожче, ніж вартість самого будинку, від якого не мають зовсім ніякого доходу, одні збитки. _«Частина мешканців квартплату не сплачує роками, -_ каже  начальник, _- а утримання в Броварах машини для відкачування нечистот перекриває усі доходи з будинку. Нині залізниця є спонсором споруди, де залізничники давно не проживають, адже квартири кілька разів перепродавалися»,_ - резюмує начальник.

[![11 Будинок-вонючка](https://mpz.brovary.org/wp-content/uploads/2015/05/112.jpg)](https://mpz.brovary.org/wp-content/uploads/2015/05/112.jpg)

[![13 Будинок-вонючка](https://mpz.brovary.org/wp-content/uploads/2015/05/131.jpg)](https://mpz.brovary.org/wp-content/uploads/2015/05/131.jpg)

[![12 Будинок-вонючка](https://mpz.brovary.org/wp-content/uploads/2015/05/121.jpg)](https://mpz.brovary.org/wp-content/uploads/2015/05/121.jpg)

Сусідня двоповерхівка №4, де проживає **Іван,** \- колишній барак Броварського автопарку, який нині обслуговує ЖЕК №1, - також немає каналізації. Та чоловік для себе цю проблему вирішив: скільки споживає води по лічильнику, стільки і викачує з вигрібної ями. До порядку закликає і сусідів. Люди наймають приватника по 35 грн за 1 куб.  Від послуг КП «Броваритепловодоенергія» Іван, як й інші мешканці будинку, відмовився ще два роки тому. На той час люди перестали сплачувати, бо за воду та чищення вигрібних ям комунальники виставили  захмарний тариф - 40 грн за 1 куб. Нині й того дорожче. Тоді, як розповідає чоловік, «Бровариводоканал» також став у позу і [вигрібні ями у дворі не чистили](https://mpz.brovary.org/tsn-u-brovarah-cherez-boykot-zhitelyami-komunalnikiv-teche-richka-iz-fekaliy-video) пару місяців - річка-смердючка так розрослася, що не давала жителям приватного сектора ні дихати, ні жити, адже фекалії текли вже з двох будинків. Нині також тече, адже не всі мешканці будинку №4 такі відповідальні, як пан Іван, і не вчасно оплачують викачку вигрібної ями. Тоді те, що не тоне у воді, підпирає під люки, а потім  розповзається по всьому подвір’ю та витікає на дорогу.

[![Будинок-смердючка](https://mpz.brovary.org/wp-content/uploads/2015/07/Image00001.jpg)](https://mpz.brovary.org/wp-content/uploads/2015/07/Image00001.jpg)

Щоб не тхнуло прямо під носом, винахідливі мешканці знайшли вихід: трубу вивели на дорогу – нехай смердить усім, у першу чергу мерії, адже за десяток років вона так і не спромоглася прокласти каналізацію. У мерії ж кажуть, що каналізація для одного будинку - надто дороге задоволення. _«Коли на нашому балансі буде два будинки, тоді й розглядатимемо доцільність виділення коштів на  прокладання 600 м каналізації,_ - каже заступник міського голови **Григорій Голубовський.** - _До цього часу ми не отримали офіційного звернення від власника будинку №4-А про передачу двоповерхівки на баланс міста. Також балансоутримувавач цього будинку не надав відповіді на наш припис щодо невиконання угоди з вивезення каналізаційних відходів_».

[![7 Будинок-вонючка](https://mpz.brovary.org/wp-content/uploads/2015/05/71.jpg)](https://mpz.brovary.org/wp-content/uploads/2015/05/71.jpg)

Однак Олександр Мазур вирішення цього питання бачить по-своєму: мешканцям двоповерхівки радить створити ОСББ та самим дбати про свій будинок. А щоб забезпечити покриття реальних витрат та хоч-якось  призупинити річку-смердючку, звернувся до броварської мерії погодити зміну [тарифів на компослуги в бік здорожчання](http://brovary.kiev.ua/nіzhinska-distantsіya-kolії-pіvdenno-zakhіdnoї-zalіznitsі-іnformuє-pro-namіri-zmіniti-tarifi-na-utri). Люди не проти платити за очищення вигрібної ями і більше, лишень би не текло. А от на пропозицію про створення ОСББ пристає не більше 20% мешканців будинку.

[![Image00000 Будинок-вонючка](https://mpz.brovary.org/wp-content/uploads/2015/05/Image00000.jpg)](https://mpz.brovary.org/wp-content/uploads/2015/05/Image00000.jpg)

Коли ми навідалися до будинків-смердючок через місяць, картина практично не змінилася. Тільки тепер постійно тече смердюча рідина від будинку №4. Мешканці кажуть - пора літніх відпусток, тож люди зовсім перестали контролювати черговість викачування вигрібної ями. А у двоповерхівці 4-А радіють: Ніжинська дистанція колії хоча і підняла ціну за викачування вигрібної ями до 1,64 грн, та машина поки що навідується справно і нечистоти вивозить. Та чи надовго так буде? А от самі мешканці другого поверху ніяк не візьмуть до тями, що каналізаційні труби дуже старі, тож навіть туалетний папір створює у "мережі" пробки, які проривають прямо в під\`їзд. Позбутися моче-фекального озера мешканці першого поверху намагаються відрами. Тільки ж сухо в під\`їзді практично ніколи не буває.

[![Будинок-смердючка](https://mpz.brovary.org/wp-content/uploads/2015/07/Image00002.jpg)](https://mpz.brovary.org/wp-content/uploads/2015/07/Image00002.jpg)

[![Будинок-смердючка](https://mpz.brovary.org/wp-content/uploads/2015/07/Image00003.jpg)](https://mpz.brovary.org/wp-content/uploads/2015/07/Image00003.jpg)

Тож поки люди роздумують, як їм жити далі, а броварська мерія та Ніжинська дистанція колії продовжують роками шукати компроміси, будинки-смердючки топлять і труять броварчан. Наскільки довго це продовжуватиметься - вирішувати  мешканцям двоповерхівок, адже, щоб навести лад у своєму спільному домі, люди мають не сподіватися на доброго дядька, а взяти владу в свої руки. Тільки б вистачило часу не задихнутися і не захлинутися в лайні.
