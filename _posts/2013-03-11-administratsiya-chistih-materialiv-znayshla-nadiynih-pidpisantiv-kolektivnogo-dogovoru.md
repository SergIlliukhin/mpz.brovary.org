---
title: "Адміністрація «Чистих матеріалів» знайшла «надійних» підписантів колективного договору"
date: 2013-03-11
author: 
  username: "trydence"
  display_name: "Дмитро Карпій"
tags: 
  - "boyko"
  - "vibir-redaktsiyi"
  - "visotskiy"
  - "deshha"
  - "zasidannya"
  - "zbori"
  - "kolektiv"
  - "konflikt"
  - "kuzmenkov"
  - "mogilevskiy"
  - "novini"
  - "pidpriyemstva"
  - "smirnov"
  - "strayk"
  - "harik"
  - "chisti-materiali"
---

[![Image00014](https://mpz.brovary.org/wp-content/uploads/2013/03/Image00014.jpg)](https://mpz.brovary.org/wp-content/uploads/2013/03/Image00014.jpg)У четвер, 7 березня, на території ТОВ «Чисті матеріали» відбулося засідання колективу підприємства. Метою проведення заходу, організованого адміністрацією, було призначення осіб, що підписуватимуть колективний договір. Нагадаємо, що на [минулому засіданні](https://mpz.brovary.org/kolektivniy-dogovir-na-chistih-materialah-zatverdila-menshist-trudovogo-kolektivu/) 1 березня нерозгляд цього питання був одним із небагатьох рішень, які задовольнили страйкарів.

Як повідомили представники страйкарів, про засідання їм стало відомо випадково. На територію «Заводу пластмас» робітники та журналісти пройшли без проблем. Біля входу до самих «Чистих матеріалів» страйкарі чекали хвилин 10, поки їх впустять. Ворота відчинились тільки із приходом **Петра Дещі**, начальника виробництва, який пропустив на засідання робітників, але журналістам дав пройти лише після нетривалої словесної перепалки на тему законності їхнього перебування.

[![Image00024](https://mpz.brovary.org/wp-content/uploads/2013/03/Image00024.jpg)](https://mpz.brovary.org/wp-content/uploads/2013/03/Image00024.jpg)

Перед початком зборів голова страйкового комітету **Микола Смірнов**, вручив директору підприємства **Сергію Кузьменкову** заяву з проханням надати кожному робітнику інформацію про забезпечені їм відпустки, нарахування доплат, премій тощо. У документі страйкарі також висловили прохання надати копії статутів, положень, сертифікацій виробничого обладнання та іншу інформацію, що підтверджує законність діяльності підприємства та використання обладнання на ньому.

[![Image00003](https://mpz.brovary.org/wp-content/uploads/2013/03/Image00003.jpg)](https://mpz.brovary.org/wp-content/uploads/2013/03/Image00003.jpg)  [![Image00004](https://mpz.brovary.org/wp-content/uploads/2013/03/Image00004.jpg)](https://mpz.brovary.org/wp-content/uploads/2013/03/Image00004.jpg)

Через відмову Кузьменкова поставити підпис, що засвідчував би отримання заяви, виникла чергова словесна перепалка.

[![Image00035](https://mpz.brovary.org/wp-content/uploads/2013/03/Image00035.jpg)](https://mpz.brovary.org/wp-content/uploads/2013/03/Image00035.jpg)

**Засідання**

На збори трудового колективу зареєструвались 39 робітників із 72-х, однак ще 10 страйкарів були присутні у приміщенні під час проведення зборів. На початку зібрання Сергій Кузьменков зачитав заяву **Івана Харіка**, уповноваженого на підписання колективного договору, про те, що він відмовляється ставити свій підпис під документом через неврахування у ньому низки важливих для страйкарів положень. Зокрема, йдеться про неврахування  вимоги щорічного збільшення зарплатні на 10% задля захисту працівників від інфляції, відсутність пункту щодо визначення поняття «простою підприємства» та оплати праці робітників у разі простою, відсутність технолога на підприємстві тощо.

[![Кузьменков](https://mpz.brovary.org/wp-content/uploads/2013/03/Kuzmenkov.jpg)](https://mpz.brovary.org/wp-content/uploads/2013/03/Kuzmenkov.jpg)

У зв’язку із цією заявою, не зачитавши порядку денного, після обрання лічильної комісії та керівництва зборів Кузьменков поставив на голосування питання про призначення особами, уповноваженими на підписання колективного договору, трьох працівників від нестрайкарів – Маковія, Блінова, Фокіна. У цей час, повстававши з місць, протестувальники стали переконувати присутніх у нелегітимності  як цих, так і попередніх зборів (на останніх затвердили документ). Основними аргументами страйкарів були недоопрацювання колективного договору, а також те, що голосування на обох зборах відбувалося і відбувається більшістю присутніх, а не більшістю колективу. Водночас представники адміністрації наполягали на законності такого голосування.

[![Image00017](https://mpz.brovary.org/wp-content/uploads/2013/03/Image00017.jpg)](https://mpz.brovary.org/wp-content/uploads/2013/03/Image00017.jpg)

Після затвердження осіб більшістю присутніх, адміністрація поставила на голосування ще одне питання, яке прийняли за таким самим принципом. Пропозиція – звернутися від імені трудового колективу з відкритим листом до лідерів політичних партій, щоб вони не втручалися у вирішення трудових суперечок. За словами ініціаторів, їхня участь у цьому процесі незаконна. Водночас, страйкарі це заперечили та зауважили, що вони вибрали самі представника власних інтересів, на що, на їхню думку, мають право згідно з Конституцією та законодавством України.

[![Image00024](https://mpz.brovary.org/wp-content/uploads/2013/03/Image000241.jpg)](https://mpz.brovary.org/wp-content/uploads/2013/03/Image000241.jpg)

**Невдала спроба звільнитися**

Після завершення зборів один зі страйкарів, **Володимир Лисохмара**, вирішив звільнитися із підприємства. За словами чоловіка, він знайшов нову роботу, тому хоче завершити «тяганину зі страйком» та забрати трудову книжку, щоб приступити до обов’язків на новому місці. Однак, керівник відділу кадрів **Тетяна Шарапа** відмовилася звільняти робітника за власним бажанням або у зв’язку з влаштуванням на нову роботу. Працівниця адміністрації хотіла, щоб Лисохмара написав офіційне письмове пояснення про те, де він перебував у період з 6 лютого, на що страйкар не погодився.

[![Image00042](https://mpz.brovary.org/wp-content/uploads/2013/03/Image00042.jpg)](https://mpz.brovary.org/wp-content/uploads/2013/03/Image00042.jpg)

[![Image00043](https://mpz.brovary.org/wp-content/uploads/2013/03/Image00043.jpg)](https://mpz.brovary.org/wp-content/uploads/2013/03/Image00043.jpg)

\[caption id="attachment\_14760" align="aligncenter" width="560"\][![Image00007](https://mpz.brovary.org/wp-content/uploads/2013/03/Image00007.jpg "Володимир Лисохмара")](https://mpz.brovary.org/wp-content/uploads/2013/03/Image00007.jpg) Володимир Лисохмара\[/caption\]

За словами представників адміністрації, з 6 лютого страйкарі, зокрема і Лисохмара, були відсутні на робочому місці у робочий час. На їхню думку, це є порушенням «Кодексу законів про працю» та закону «Про порядок вирішення колективних трудових спорів». Дирекція висловилася за те, що робітники, які беруть участь у страйку, будуть звільнені за порушення трудової дисципліни після визнання страйку незаконним.

> _Нагадаємо, що 22 лютого суд визнав страйк [незаконним](https://mpz.brovary.org/sud-viznav-strayk-na-chistih-materialah-nezakonnim/). Однак робітники подали на апеляцію. У разі незадоволення апеляційної скарги, рішення про незаконність страйку набере сили._

Водночас страйкарі не заперечують, що після 6 лютого не перебували на робочому місці. Однак вони запевняють, що мали право на це згідно із законом «Про порядок вирішення колективних трудових спорів» та «Положенням про порядок проведення страйку як крайнього засобу».

[![Image00015](https://mpz.brovary.org/wp-content/uploads/2013/03/Image000151.jpg)](https://mpz.brovary.org/wp-content/uploads/2013/03/Image000151.jpg)

Як пояснив юрист **Олексій Скочко**, робітників можуть притягти до дисциплінарної відповідальності у разі визнання страйку незаконним. Однак, прогуляними вважатимуться ті дні, коли робітники не виходили на роботу після набуття законної сили рішення суду. За словами юриста, навіть у разі притягнення до дисциплінарної відповідальності, найбільше, що загрожує робітникам, - догана.

**У переддень пікетували посольство США**

За день до події страйкарі провели пікетування посольства Сполучених Штатів Америки з вимогою втрутитися у ситуацію та вплинути на власника підприємства, громадянина США, **Родіона Могилевського**. Учасники акції передали представнику амбасади звернення,у якому містився перелік із **14-х порушень** на підприємстві, які раніше встановила Державна інспекція України з питань праці за депутатським запитом **Павла Різаненка**.

[![001](https://mpz.brovary.org/wp-content/uploads/2013/03/0011.jpg)](https://mpz.brovary.org/wp-content/uploads/2013/03/0011.jpg)  [![002](https://mpz.brovary.org/wp-content/uploads/2013/03/0021.jpg)](https://mpz.brovary.org/wp-content/uploads/2013/03/0021.jpg)  [![003](https://mpz.brovary.org/wp-content/uploads/2013/03/0031.jpg)](https://mpz.brovary.org/wp-content/uploads/2013/03/0031.jpg)

Це був вже другий пікет посольства, організований страйкарями: 15 лютого робітники [передали](https://mpz.brovary.org/straykari-chistih-materialiv-prosyat-vtrutitisya-u-konflikt-ssha/) звернення зі своїми вимогами. Як і тоді, представник посольства пообіцяв втрутитися у ситуацію та вплинути на свого громадянина у разі виявлення неправомірних дій з боку його підприємства.

Як повідомили страйкарі, у день проведення останнього пікетування Броварська санстанція видала припис на тимчасове припинення виробництва на «Чистих матеріалах» до усунення порушень. 7 лютого адміністрація дозволила пройти журналістам до цеху. У приміщенні, у порівнянні зі станом 8-го лютого, було значно чистіше. Незважаючи на присутність на робочих місцях робітників, обладнання не працювало під час візиту.

**Звинувачення до страйкарів**

Ще 25 лютого Родіон Могилевський видав прес-реліз, у якому [звинуватив](https://mpz.brovary.org/rodion-mogilevskiy-breshe-vipravdovuyuchis-za-podiyi-na-chistih-materialah/) страйкарів та політичні партії у проявах насилля та шовінізму під час [подій](https://mpz.brovary.org/miting-straykariv-bilya-miskradi-zavershivsya-shturmom-pidpriyemstva-chisti-materiali/) 8 лютого, коли відбувся штурм підприємства. На засіданні 7 березня декілька робітників з числа нестрайкарів звинуватили страйкарів у тому, що вони того дня _«привели проплачених людей за 150 гривень»_, які їх побили, а також висловлювали антисемітські фрази. Водночас, нестрайкуючий робітник **Олег Блінов** запевнив, що не чув публічних скандувань «Зіг хайль», про які розповідав Могилевський.

Активістів політичних партій, які були присутні під час штурму, звинуватили також у побитті робітників на зупинці громадського транспорту «Порошковий завод» після завершення [засідання](https://mpz.brovary.org/kolektivniy-dogovir-na-chistih-materialah-zatverdila-menshist-trudovogo-kolektivu/) колективу 1 березня. Як розповів працівник **Олексій Гайовий**, він з напарником не встиг сісти у маршрутку, як на них _«налетіли діти, побили Едіка. В них нічого не вийшло, щоб попасти мені по ліцу – вони бризнули мені з газового балончика»_.

\[caption id="attachment\_14763" align="aligncenter" width="561"\][![Image00002](https://mpz.brovary.org/wp-content/uploads/2013/03/Image00002.jpg "Олексій Гайовий")](https://mpz.brovary.org/wp-content/uploads/2013/03/Image00002.jpg) Олексій Гайовий\[/caption\]

За словами **Едуарда Висоцького**, на нього напали члени ВО «Свобода», серед яких він впізнав свого сусіда **Сергія Бойка**.

\[caption id="attachment\_14764" align="aligncenter" width="561"\][![Image00001](https://mpz.brovary.org/wp-content/uploads/2013/03/Image00001.jpg "Едуард Висоцький")](https://mpz.brovary.org/wp-content/uploads/2013/03/Image00001.jpg) Едуард Висоцький\[/caption\]

Однак, як повідомив Бойко, він нічого не чув про ці події. Сергій стверджує, що не знає, хто такий Едуард Висоцький, а того дня не брав участі у жодній бійці.

\[caption id="attachment\_14787" align="aligncenter" width="560"\][![lhPppN-NcuA](https://mpz.brovary.org/wp-content/uploads/2013/03/lhPppN-NcuA.jpg "Сергій Бойко (фото із соцмереж)")](https://mpz.brovary.org/wp-content/uploads/2013/03/lhPppN-NcuA.jpg) Сергій Бойко (фото із соцмереж)\[/caption\]

За словами Миколи Смірнова, Едуард був одним з тих робітників, хто писав скаргу на нього до міліції про нібито побиття 8 лютого. Голова страйкому не здивованй, що цей хлопець _«знову написав на когось скаргу»_.

>  _«Маєш право знати» продовжує слідкувати за подіями на «Чистих матеріалах». Ми і надалі повідомлятимемо читачів про розвиток подій._
