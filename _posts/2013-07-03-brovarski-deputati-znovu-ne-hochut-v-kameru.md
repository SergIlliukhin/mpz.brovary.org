---
title: "Броварські депутати знову «не хочуть в камеру»?"
date: 2013-07-03
author: 
  username: "pravoZnaty"
  display_name: "Маєш право знати"
tags: 
  - "vikanov"
  - "vibir-redaktsiyi"
  - "zemelna-komisiya"
  - "kachor"
  - "krat"
  - "novini"
  - "sachavskiy"
  - "semenyuk"
  - "fedorenko"
  - "tsenzura"
  - "cherednik"
coverImage: "wp-content/uploads/2013/07/zemelna-komisiya.jpg"
---

\[caption id="attachment\_19076" align="alignleft" width="300"\][![Євген Віканов, член земельної комісії, депутат від Партії регіонів](https://mpz.brovary.org/wp-content/uploads/2013/07/vik3.jpg)](https://mpz.brovary.org/wp-content/uploads/2013/07/vik3.jpg) Євген Віканов, член земельної комісії, депутат від Партії регіонів\[/caption\]

**Після появи журналіста «Маєш право знати» з відеокамерою на засіданні земельної комісії Броварської міськради його оголосили закритим.** Сьогодні вранці депутати від Партії регіонів вирішили провести засідання земельної комісії в закритому режимі через присутність журналіста «Маєш право знати». Відразу після виступу першого доповідача – директора СКП «Броварська ритуальна служба» **Володимира Корнієнка** – член комісії, «регіонал» [**Євген Віканов**](http://www.odnoklassniki.ru/profile/467705134311) заявив, що виступає проти проведення відео зйомки засідання та пригрозив відібрати камеру в журналіста **Андрія Качора.**

Його ініціативу підтримав голова комісії **Сергій Федоренко** та ще один депутат від Партії регіонів **Анатолій Сачавський.** Кореспондент «Маєш право знати» у свою чергу зауважив, що продовжуватиме зйомку на підставі Закону України «Про інформацію», адже комісія працює у відкритому режимі й ніхто не може обмежити права журналіста здійснювати свої професійні обов’язки. У відповідь Федоренко припустив, що Качор не є журналістом та представляє «якийсь сайт, що не являється ЗМІ». На вимогу членів комісії Качор продемонстрував журналістське посвідчення та повідомив, що сайт «Маєш право знати» офіційно зареєстрований як ЗМІ, про що [є відповідне свідоцтво](https://mpz.brovary.org/zareyestrovano-gazetu-mayesh-pravo-znati-gotuyetsya-pershiy-nomer-2/). Утім ця інформація ніяк не вплинула на присутніх, а Віканов заявив, що якщо журналіст негайно не покине приміщення, депутат викличе власну охорону, як «винесе Качора із зали». Свою погрозу власник будівельної компанії «Укрбудінвест» так і не виконав, проте демонстративно уточнив прізвище журналіста та записав його.

<iframe src="//www.youtube.com/embed/eFQGU5W3Irw" height="315" width="420" allowfullscreen frameborder="0"></iframe>

Після чергової відмови Качора припинити зйомку та покинути приміщення члени комісії шляхом голосування прийняли безглузде рішення про видалення кореспондента з засідання комісії. Утім журналіст заявив, що вважає дане рішення незаконним та протиправним, а тому не збирається його виконувати. Тоді Євген Віканов запропонував оголосити засідання земельної комісії закритим, що не дозволить перебувати там стороннім особам. Присутній депутат **Юрій Чередник** намагався з’ясувати аргументацію або підстави такого рішення, на що Сергій Федоренко дослівно відповів: «_Аргумент один – ми Качора сюди не запрошували_».

Зрештою Федоренко поставив на голосування питання про оголошення засідання комісії закритим. За подібне рішення проголосували усі присутні члени комісії: **Євген Віканов, Анатолій Сачавський, Андрій Крат та Сергій Федоренко**. Усі – депутати від Партії регіонів.

[![kol13](https://mpz.brovary.org/wp-content/uploads/2013/07/kol131.jpg)](https://mpz.brovary.org/wp-content/uploads/2013/07/kol131.jpg)

> Зазначимо, що на дане засідання комісії було винесено кілька десятків земельних рішень, окремі з яких мають явні ознаки корупції, що, скоріш за все, й стало головною причиною, чому місцеві депутати від Партії регіонів намагались приховати розгляд питань від преси та громадськості.
