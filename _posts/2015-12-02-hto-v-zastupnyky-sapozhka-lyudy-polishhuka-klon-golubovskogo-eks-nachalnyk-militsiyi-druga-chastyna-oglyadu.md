---
title: "Хто в заступники Сапожка? Люди Поліщука, \"клон\" Голубовського і екс-начальник міліції. Друга частина огляду"
date: 2015-12-02
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "vibir-redaktsiyi"
  - "novini"
coverImage: "wp-content/uploads/2015/12/1574298491.jpg"
---

**У [попередній частині огляду](https://mpz.brovary.org/kandydaty-v-zastupnyky-sapozhka-kyyany-bilorusy-polityky-ta-komunalnyky-persha-chastyna-oglyadu/) кандидатів на посади заступників міського голови ми познайомились з першою сімкою претендентів: Євгеном Несеном, Дмитром Паробком, Володимиром Масленком, Олексієм Скляренком, Валерієм Кусташем, Аллою Цигічко та Андрієм Супруном. Загалом же за головні крісла в команді Ігоря Сапожка прагнуть позмагатися загалом 15 чоловік. Що собою являють інші вісім кандидатів – читайте у сьогоднішньому матеріалі.**

Особливу інтригу викликає персона з іменем **Голубовський Олександр Павлович.** Цей кандидат у своїй заявці зазначає, що претендує на посаду заступника мера з питань ЖКГ, котру зараз займає… теж Голубовський, теж Павлович, але Григорій. Достеменно невідомо, чи є Голубовський-кандидат родичем Голубовському-заступнику мера, однак з огляду на резюме претендента, це цілком ймовірно.

Більшу частину свого дорослого життя Олександр Голубовський провів в лавах Збройних Сил – з 1993 по 2014 рік. Лише з серпня 2015-го Олександр Григорович влаштувався головним інженером у броварський ЖЕК №4, але вже за рік створив та очолив власне підприємство із «суржиковою» назвою «Житло Уют Сервіс».  Простий пошук дав цікаву інформацію: щойностворене підприємство під керівництвом інженера з ЖЕКу визначено «виконавцем послуг з утримання споруд» (а простіше кажучи – приватним ЖЕКом) для найбільш «козирного» ЖК Броварів – «Зелений квартал». Прикметно, що в ЗМІ також достатньо інформації про незадоволення мешканців діяльністю цього «Житло Уют Сервісу», однак в публікаціях директором ТОВ називають іншу людину: Віталія Сурая, а не Олександра Голубовського. В будь-якому випадку з цим кандидатом наразі більше незрозумілого, ніж відомого, тож сподіваємося з’ясувати подробиці на публічній презентації кандидатів 4 грудня.

Наступним по списку йде **Євген Олександрович Кладієв**, молодий броварчанин 1991 року народження. Євген подав заявку відразу на посаду першого заступника мера, яку зараз займає Василь Андрєєв, однак у своєму резюме Кладієв чесно вказав, що не має жодного досвіду роботи на державній службі або хоча би подібної діяльності.

\[caption id="attachment\_49069" align="aligncenter" width="600"\][![10532800_749674548415726_5718640862942616026_n](https://mpz.brovary.org/wp-content/uploads/2015/12/10532800_749674548415726_5718640862942616026_n.jpg)](https://mpz.brovary.org/hto-v-zastupnyky-sapozhka-lyudy-polishhuka-klon-golubovskogo-eks-nachalnyk-militsiyi-druga-chastyna-oglyadu/10532800_749674548415726_5718640862942616026_n/) Євген Кладієв\[/caption\]

Натомість Євген працює аналітиком у французькій корпорації Sanofi, до того був торговим агентом і кур’єром. Навчався в КНТЕУ, здобув спеціальність менеджера митної справи, захоплюється страйкболом.

Спробувати свої сили на новій важливій посаді вирішив і вже колишній начальник вже колишньої міліції **Микола Федорович Клименко.**

\[caption id="attachment\_49070" align="aligncenter" width="600"\][![12079237_1630649793851860_6643730895895208514_n](https://mpz.brovary.org/wp-content/uploads/2015/12/12079237_1630649793851860_6643730895895208514_n.jpg)](https://mpz.brovary.org/hto-v-zastupnyky-sapozhka-lyudy-polishhuka-klon-golubovskogo-eks-nachalnyk-militsiyi-druga-chastyna-oglyadu/12079237_1630649793851860_6643730895895208514_n/) Микола Клименко\[/caption\]

Микола Федорович має певний кредит довіри від міських громадських активістів, великий досвід роботи в органах внутрішніх справ, натомість жодного дня роботи в органах місцевого самоврядування. Враховуючи те, що міська та районна влада не те, що не сприяли Клименку на посаді начальника броварської міліції, а часто – протидіяли і переважно критикували, шанси Миколи Федоровича отримати посаду заступника міського голови навряд чи можна розцінювати як реальні. У своїй заявці Микола Клименко, як і більшість кандидатів, не зазначає, на яку саме посаду претендує.

Наступним охочим отримати крісло заступника Сапожка став відомий громадський активіст, що спеціалізується на урбаністиці прокладанню та експлуатації дорожньої інфраструктури **Олександр Короленко.** Олександр здобув освіту магістра з будівництва за спеціальністю «будівництво доріг та аеродромів», з 2009 року очолює власне підприємство ТОВ «Імперія доріг», до цього працював інженером в ДП «Укрдіпродор».

\[caption id="attachment\_49071" align="aligncenter" width="600"\][![korolenko2-629x325](https://mpz.brovary.org/wp-content/uploads/2015/12/korolenko2.jpg)](https://mpz.brovary.org/hto-v-zastupnyky-sapozhka-lyudy-polishhuka-klon-golubovskogo-eks-nachalnyk-militsiyi-druga-chastyna-oglyadu/korolenko2-629x325/) Олександр Короленко\[/caption\]

Досвіду державної служби або роботи в органах місцевого самоврядування Олександр Сергійович досі не має. Водночас Короленко балотувався кандидатом в броварські депутати від «Самопомочі». І хоча голова фракції партії Садового у броварській міськраді нещодавно заявив, що його політична сила не висуває жодних кандидатів на посаду заступника мера міста, висування Короленка натякає на зворотнє.

До гурту охочих позмагатися за крісло заступника по ЖКГ долучився і головний інженер ЖЕК №2 **Сергій Луценко.** Сергій Іванович, як і багато інших претендентів, жодним чином не знайомий з державною службою. Натомість все життя пропрацював в організаціях, так чи інакше пов'язаних з комунальною сферою. До роботи в ЖЕКу Луценко працював у столичному «Київмонтажліфт», до цього – у броварській «Службі замовника», ще раніше – спеціалістом в управлінні комунальної власності Броварської міської ради. Сергію Івановичу 34 роки, серед особистих якостей інженер в ЖЕК №2 зазначає, що він «одружений, тактовний, креативний».

Наступний претендент ще раніше викликав особливу увагу не лише журналістів, але й правоохоронних органів. Ідеться про **Ігоря Володимировича Мотузку** – 40 річного підприємця, а раніше – працівника правоохоронних органів. Цього року Ігор Володимирович балотувався до міської ради від партії «Наш край», але разом з усіма однопартійцями вибори програв. Ігоря Мотузку вважають одним з «людей Віктора Поліщука» у Броварах: Мотузка є одним з учасників схеми з відчудження 96 гектарів земель Радіопередавального центру, він і члени його родини отримали там по 2 гектари, які потім були продані ТОВ «Альянс Новобуд» - одному з найбільших забудовників Броварів, що належить вже згаданому Поліщуку. «За дивним збігом обставин», станом на сьогодні Мотузка працює юрисконсультом в тому ж ТОВ «Альянс Новобуд».

\[caption id="attachment\_49072" align="aligncenter" width="248"\][![Ігор Мотузка](https://mpz.brovary.org/wp-content/uploads/2015/12/motuzka.jpg)](https://mpz.brovary.org/hto-v-zastupnyky-sapozhka-lyudy-polishhuka-klon-golubovskogo-eks-nachalnyk-militsiyi-druga-chastyna-oglyadu/motuzka/) Ігор Мотузка\[/caption\]

На своєму трудовому шляху Ігор Володимирович змінив понад десять місць роботи, однак в органах державної влади працює лише з 2013 року. Два роки тому Мотузка став заступником начальника відділу державної виконавчої служби Броварського міськрайонного управління юстиції, але вже за рік перебрався в ГУ юстиції в м. Києві, куди влаштувався головним спеціалістом одного з відділів. І вже звідти його забрали у фірму Поліщука «Альянс Новобуд» юрисконсультом. У своїх документах пан Мотузка зазначив, на яку посаду претендує: ідеться про місце Василя Андрєєва – першого заступника мера Сапожка.

Ще одним кандидатом на місце в козирному кабінеті виконкому став **Юрій Миколайович Немчин**, законний чоловік не менш відомої у Броварах Тетяни Немчиної – постійної кандидатки майже на всіх виборах останніх десяти років. У своєму резюме Юрій Миколайович зазначає, що «бере активну участь у громадсько-політичному житті міста» і навіть дає перелік своїх досягнень на цій ниві: з 2002-го працював у виборчих штабах кандидатів, у 2006-му балотувався на посаду міського голови, у 2010-му – кандидат в депутати до Київської обласної ради (посів 10-те місце, здобув 313 голосів виборців або 2,5%). Однак про політичну карєру останніх пяти років Немчин чомусь не згадує, хоч вона була.

У 2012 році Юрій Немчин став уповноваженої особою на виборах в парламент від Соціалістичної партії України, яка в той час підтримувала політичний курс Януковича, а місцевим осередком партії керувала дружина Юрія Миколайовича - Тетяна. А вже на останніх місцевих виборах Немчин балотувався за списками проекту екс-регіоналів «Наш край»: так само, як і низка інших претендентів на посаду заступника Сапожка. Зайве нагадувати, що «Наш край» навіть не подолав 5% бар’єр і депутатом Немчин не став і цього разу. У травні 2013-го Юрій Миколайович пішов служити у зону АТО, звідки благополучно повернувся у серпні цього року.

Щодо трудової діяльності, то в цьому плані Юрій Миколайович має багатий досвід роботи у владі. З 2002 по 2006 рік Немчин очолював спецвідділ з благоустрою (начальником якого сьогодні є сумнозвісний Єжаков), з 2007-го пан Юрій пішов шукати щастя в столиці і знайшов його на посаді головного спеціаліста КП «Київблагоустрій». З 2009-го Немчин – заступник голови правління Комітету громадського самоврядування Київської області по роботі з органами державної влади, а з листопада 2011-го – спеціаліст відділу контролю за благоустроєм Шевченківської РДА у Києві.

Останнім претендентом на посаду заступника міського голови стала друга представниця прекрасної статі **Ірина Нікітчина.** Ірина Володимирівна – фаховий архітектор, у 1986 році закінчила КНУБА за відповідною спеціальністю. Однак і після здобуття диплому продовжила вже менш формальне навчання за різноманітними освітніми програмами від українського МЗС та посольства Німеччини, володіє німецькою мовою. У Броварах Ірина Нікітчина відома як головний розробник від громадськості нового Генерального плану міста, брала участь в багатьох заходах щодо покращення благоустрою міста Бровари, вважається фаховим урбаністом та спеціалістом з містобудування. На минулих місцевих виборах балотувалась до міськради від партії «Демократичний Альянс».

\[caption id="attachment\_49073" align="aligncenter" width="600"\][![12042917_1470957866544893_6885827526832177359_n](https://mpz.brovary.org/wp-content/uploads/2015/12/12042917_1470957866544893_6885827526832177359_n.jpg)](https://mpz.brovary.org/hto-v-zastupnyky-sapozhka-lyudy-polishhuka-klon-golubovskogo-eks-nachalnyk-militsiyi-druga-chastyna-oglyadu/12042917_1470957866544893_6885827526832177359_n/) Ірина Нікітчина\[/caption\]

Протягом двадцятирічної кар'єри встигла попрацювати архітектором, дизайнером,  керівником іноземних підприємств, а з 1992 по 1998 рік навіть працювала на національному телебаченні. Сьогодні Ірина Нікітчина – приватний підприємець.

Познайомитися ближче з усіма охочими стати заступниками Сапожка мешканці міста зможуть під час публічної презентації, котра має відбутися 4 грудня: конкретний час та місце проведення презентації міська рада обіцяє повідомити на своєму сайті додатково.

> Слід вкотре підкреслити, що сам конкурс з відбору претендентів на посади заступників міського голови – неформальний і не несе за собою жодних юридичних наслідків. Згідно із законом, рішення про призначення заступників приймає міська рада на своєму пленарному засіданні й лише за поданням міського голови. При цьому нинішній мер Ігор Сапожко неодноразово наголошував, що не бажає змінювати наявних заступників, позаяк вважає їх якісними функціонерами. Як вважають оглядачі, Сапожко погодився на проведенні даного конкурсу лише після тиску на нього з боку групи депутатів, які вимагали оновити склад виконавчої вертикалі міста хоча би в цій частині. Вочевидь, щоб не нагнітати ситуацію, Сапожко погодився на проведення такого неформального конкурсу. Однак по суті ситуацію це не змінює і лише мер вирішуватиме, хто стане його заступником. Максимум, що можуть зробити депутати – це не проголосувати за запропоновані Сапожком кандидатури на сесії. В такому випадку усі нинішні заступники міського голови все одно залишаться на своїх посадах, лише з приставкою «т.в.о.» – «тимчасово виконуючі обов’язки».
