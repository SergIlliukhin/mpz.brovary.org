---
title: "Справа броварської менеджерки-шахрайки прокуратурою направлена до суду"
date: 2016-08-30
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "brovarska-prokuratura"
  - "natspolitsiya"
  - "novini"
  - "shahrayi"
coverImage: "wp-content/uploads/2016/08/1468491132-2320-foto-wwwdepoua.jpg"
---

**Прес-служба прокуратури Київської області [повідомила](https://kobl.gp.gov.ua/ua/news.html?_m=publications&_t=rec&id=191431) про те, що справа по обвинуваченню співробітниці одного із товариств, яка своїми шахрайськими діями нанесла шкоду підприємству в Броварах на суму понад 700 тисяч гривень, направлена до суду. Жінці загрожує покарання у вигляді штрафу або позбавлення волі на строк до 3 років.**

Національна поліція Київської області **18 серпня 2016 року** на своєму офіційному сайті [повідомила,](https://kv.npu.gov.ua/uk/publish/article/214531) що в Броварах була затримана жінка – менеджер одного із місцевих підприємств, яка шляхом шахрайства обікрала власне підприємство на суму **понад 700 тисяч гривень.**

Як встановили слідчі Броварського відділу поліції, 36-річна броварчанка упродовж 3-х років роботи на посаді менеджера зі збуту в одному з місцевих товариств з обмеженою відповідальністю, користуючись довірою керівництва, підробляла офіційні документи. Вона оформлювала «липові» видаткові накладні на оплату та подальшу видачу товару клієнтам-покупцям. Свідомо вносячи в документи завідомо неправдиві дані, проставляла на підроблених видаткових накладних штамп «СПЛАЧЕНО». Після цього вона передавала документи зацікавленим особам, які, в свою чергу, незаконно отримували товар зі складу товариства. Але грошові кошти за товарно-матеріальні цінності в дохід підприємства  не надходили.

Таким чином, як встановила судово-економічна експертиза, працівниця за цей період здійснила **178** подібних махінацій, чим заподіяла фірмі, на якій працювала,  майнову шкоду на суму понад 700 тисяч гривень. Стосовно шахрайки Броварським відділом поліції була порушена кримінальна справа, велось досудове розслідування.

Станом на сьогодні, Броварська місцева прокуратура вже направила до суду обвинувальний акт стосовно жінки, яка обвинувачується у вчиненні кримінальних правопорушень, передбачених **чч. 1, 2 ст. 190** (шахрайство) та **чч. 1, 4 ст. 358** (підробка офіційного документа, використання завідомо підробленого документа) КК України. Про це повідомлено на офіційному сайті прокуратури Київської області. За вчинення вказаних злочинів жінці загрожує покарання у вигляді штрафу від 50 до 100 неоподатковуваних мінімумів доходів громадян або виправних робіт на строк від 1 до 2 років, або обмеження волі на строк до 5 років, або позбавлення волі на строк до 3 років.
