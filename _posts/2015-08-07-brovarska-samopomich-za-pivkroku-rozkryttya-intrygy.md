---
title: "Броварська Самопоміч: за півкроку до розкриття інтриги"
date: 2015-08-07
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "brovary"
  - "ostrogrud"
  - "sadoviy"
  - "samopomich"
  - "sauk"
coverImage: "wp-content/uploads/2015/08/DSC_0491-1024x680.jpg"
---

**До виборів лишилося вже менше трьох місяців, однак найпопулярніша партія у Броварах – Об’єднання «Самопоміч» - досі не представила своїх лідерів у нашому місті.**

Багатьом відомо, що віднедавна у Броварах існувало відразу кілька ініціативних груп «по створенню осередку партії», які з часом то утворювались, то зникали, інколи об’єднувались між собою, а інколи – одна одною поглинались. Однак функціонери центрального офісу Садового понад півроку вагалися з відповіддю, яка ж із цих груп отримає карт-бланш на створення міського осередку, а відтак право на формування, вірогідно, найбільшої депутатської фракції у Броварській міській раді наступного скликання. Станом на зараз у місті лишилося дві такі ініціативні групи з майже протилежними принципами діяльності, ставленням до діючої міської влади та великою різницею в ресурсах. І саме між цими групами центральному керівництву «Самопомочі» доведеться зробити свій остаточний вибір вже найближчими днями.

Ініціативна група з умовною назвою **«група Саука»** [утворилась у Броварах найпершою](https://mpz.brovary.org/vizmi-i-zrobi-u-brovarah-prezentuvali-initsiativnu-grupu-samopomochi-foto/) та вирізняється тим, що майже повністю сформована з громадських активістів. Переважно це учасники [стратегічної сесії «Нове місто – Бровари»](https://mpz.brovary.org/viziya-novih-brovariv-pershiy-krok-na-pochatku-velikogo-shlyahu/), представники ОСББ, молоді підприємці, волонтери тощо. Ця група не надто чисельна і не може похвалитися масштабними заходами, надаючи перевагу локальним акціям в тому числі й через певний брак коштів. В «групі Саука» зокрема присутні власне голова ОСББ «Купава», нинішній координатор групи **Андрій Саук** (який ще раніше заявляв про власні наміри балотуватись в мери), **Тетяна Крилова**, яка свого часу об’єднала свою групу із групою Саука, організатор показів фільмів про АТО та борець проти стихійних атракціонів **Олександр Корж**, його дружина, акторка **Ірина Бардакова**, велоактивіст **Олександр Короленко**, молодіжна активістка **Анна Калина** та інші. Загалом у групу входить близько 15 осіб, вона побудована за горизонтальною структурою та з правилом періодичної ротації координатора, а ще ця група вирізняється категоричною антипатією до нинішньої міської влади та мера Сапожка зокрема. Група Саука декларує повне перезавантаження міської влади та зміни правил гри у броварському політикумі, радикальне переформатування принципів взаємодії між владою та громадою. Слід зазначити, що в центральному офісі «Самопомочі» вважають цю групу наближеною до народного депутата Павла Різаненка, який виграв останні парламентські вибори в нашому окрузі в якості безпартійного мажоритарника, а потім увійшов до фракції БПП. Звісно, що через це київські партійці Садового не в захваті.

<iframe src="http://24tv.ua/jsp/nodecorate/jwpvideo.html?videoUrl=2015/01/535083&amp;imgUrl=_main.mp4.jpeg&amp;h=315&amp;w=560" width="560" height="315" frameborder="0" scrolling="no"></iframe>

Інша група, що досі зберігає свої позиції – т.зв. **«група Острогруда»** - сформувалась у Броварах однією з останніх та представляє інтереси місцевого великого бізнесу. Вже на самому початку своєї діяльності ця група провела відразу кілька великих та ресурсномістких заходів із залученням місцевих знаменитостей як то плавця-чемпіона Олега Лісогора для проведення спортивних зарядок в парку «Перемога». Лідер групи – директор ТОВ «Київгума» **Андрій Острогруд** - замість горизонтальної структури вибудував чітку виконавчу вертикаль, ефективність роботи якої забезпечується щедрим та постійним фінансуванням. Група відчуває брак учасників, які мають хоча б деякий досвід громадсько-політичної діяльності, через що лідери групи маловідомі широкій громадськості. Так, "фронтменами" групи Острогруда можна назвати працівника тієї ж «Київгуми» **Володимира Кріпкого**, колишнього співробітника СБУ **Олександра Бойка**, власника ресторанно-готельного комплексу «У лісі» **Віктора Красного**.  Натомість Острогруд чимдалі, тим активніше залучає до групи представників середнього та великого місцевого бізнесу, присутність яких гарантує групі як певний політичний вплив, так і здатність витрачати достатні ресурси на діяльність майбутнього осередку та проведення масштабної передвиборчої кампанії. Ці останні два фактори відчутно впливають на майбутнє рішення центрального офісу «Самопомочі», вочевидь, схиляючи шальки терезів на користь Острогруда.

\[caption id="attachment\_43448" align="aligncenter" width="600"\][![Андрій Садовий та Андрій Острогруд на заводі "Київгума" у Броварах](https://mpz.brovary.org/wp-content/uploads/2015/08/DSC_0534.jpg)](https://mpz.brovary.org/wp-content/uploads/2015/08/DSC_0534.jpg) Андрій Садовий та Андрій Острогруд на заводі "Київгума" у Броварах\[/caption\]

Важливою метою даної групи є захист власних бізнес-інтересів шляхом, зокрема, збереження наявних у місті правил гри як для бізнесу, так і для політикуму. Група Острогруда цілком лояльно ставиться до нинішньої влади Броварів та міського голови Ігоря Сапожка і, можливо, саме через це не має наміру висувати свого кандидата в мери на найближчих виборах. Важливо, що свого часу саме Острогруд вивіз працівників власного підприємства «Київгума» на мітинг у підтримку Ігоря Сапожка під час революційних подій у Броварах. Тоді кілька автобусів з робітниками Острогруда, що вийшли під стіни міськради на захист мера від Партії регіонів, неабияк вплинули на розстановку сил в найбільш критичний момент для Ігоря Сапожка, фактично врятувавши його від «народної люстрації» та відставки.

<iframe src="https://www.youtube.com/embed/uq_mEvB7DZ8" width="420" height="315" frameborder="0" allowfullscreen="allowfullscreen"></iframe>

Днями Самопоміч [оприлюднила імена своїх потенційних кандидатів](http://samopomich.ua/vybory2015/#kyiv) на місцеві вибори майже в кожному регіоні України. Є серед них і Київська область, однак розділ «Бровари» - на відміну від інших міст Київщини – досі порожній.

[![smpmch2](https://mpz.brovary.org/wp-content/uploads/2015/08/smpmch2.jpg)](https://mpz.brovary.org/wp-content/uploads/2015/08/smpmch2.jpg)

Партійці Садового до останнього тягнуть інтригу з презентацією своїх офіційних представників у нашому місті, вочевидь переймаючись про наслідки такого рішення для іміджу всієї партії. Адже ті, кому «Самопоміч» надасть партійну печатку в Броварах, автоматично отримають контрольний пакет при формуванні нової міської ради з огляду на останні рейтинги партій. Це усвідомлюють більшість ключових фігур броварської передвиборчих процесів, багато з яких мають вплив на політичні розклади в загальнонаціональному контексті: як у парламентських кулуарах, так і в медійному просторі.

Тож Бровари вкотре можуть стати лакмусовим папірцем в масштабі всеукраїнської політики, цього разу – що стосується репутації однієї з найпопулярніших політичних сил станом на сьогодні. Рішення «Самопомочі» по Броварах обов’язково відгукнеться на передвиборчих перспективах партії Садового в усій Україні, питання лише наскільки відчутно та головне - в який бік.
