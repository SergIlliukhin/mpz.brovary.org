---
title: "На жалобну акцію «Я – Волноваха» у Броварах зібрались молодь, ветерани АТО та бюджетники - ВІДЕО"
date: 2015-01-19
author: 
  username: "pravoznaty"
  display_name: "Маєш право знати"
tags: 
  - "aktsiya-zhalobi"
  - "brovary"
  - "byudzhetniki"
  - "vibir-redaktsiyi"
  - "maydan-svobodi"
  - "novini"
  - "ya-volnovaha"
coverImage: "wp-content/uploads/2015/01/foto-1-2.jpg"
---

[![фото 1 (1)](https://mpz.brovary.org/wp-content/uploads/2015/01/foto-1-1.jpg)](https://mpz.brovary.org/wp-content/uploads/2015/01/foto-1-1.jpg)**Близько двох сотень людей зібрались на броварському Майдані Свободи вдень 18 січня, аби долучитись до всеукраїнської акції зі вшанування пам’яті жертв російського тероризму на Донбасі.**

Серед присутніх були й учасники бойових дій, що перебувають у відпустці або на ротації, а також представники молодіжних організацій, місцеві депутати, члени виконкому і власне міський голова. Однак основну масу учасників складали працівники бюджетних установ, що напередодні отримали розпорядження від начальства зібратись в неділю на жалобний захід.

Акція, запланована на 12:00, розпочалась із невеликим запізненням. В той час на Майдані Свободи вже зібрались керівники міських комунальних установ, відділів та управлінь, а також їхні підлеглі. Зокрема, серед місцевих високопосадовців нашим журналістам вдалося помітити мера Броварів **Ігоря Сапожка**, начальника управління освіти **Володимира Онищенка**, керуючого справами виконкому **Костянтина Кузнецова**, заст. міського голови **Ларису Виноградову**, начальника відділу культури **Наталію Багмут**, а також низку провладних депутатів. На захід також завітали й опозиційні до місцевої влади депутати, зокрема **Роман Сімутін**, однак вони, разом з гуртом ветеранів АТО, стояли окремо від "команди Сапожка".

[![фото 1 (2)](https://mpz.brovary.org/wp-content/uploads/2015/01/foto-1-2.jpg)](https://mpz.brovary.org/wp-content/uploads/2015/01/foto-1-2.jpg)

В той час, поки присутні підходили ближче до імпровізованої сцени, що облаштували на східцях нового адмінбудинку, заступник Сапожка **Григорій Голубовський** похапцем роздавав людям в перших рядах плакати з антивоєнним гаслами. На подив багатьох, цього разу чиновники не виступали зі сцени, відтак єдиними спікерами на заході стали священники різних конфесій.

[![фото 2 (2)](https://mpz.brovary.org/wp-content/uploads/2015/01/foto-2-2.jpg)](https://mpz.brovary.org/wp-content/uploads/2015/01/foto-2-2.jpg)

Першим слово взяв настоятель храму Покрови Пресвятої Богородиці УПЦ Київського патріархату о. Михайло, який повідомив, що прямо зараз на Донбасі точаться тяжкі бої з ворогом, під час яких гинуть не лише наші захисники, але й мирні люди. Священник зазначив, що на цій акції броварчани вшановують не лише загиблих під Волновахою, але й всіх жертв тероризму на Донбасі, котрі загинули не лише під обстрілами, але й від голоду та холоду. Після цього настоятель храму закликав присутніх помолитися за Україну та в пам'ять про загиблих.

За тим слово взяв настоятель храму Петра і Павла УПЦ Московського патріархату о. Олександр.  У своєму виступі священнослужитель церкви, яка підтримує політику Путіна щодо України, уникав оцінки ситуації на Донбасі обмежившись лише загальними фразами про християнські цінності. Після цього оголосили хвилину мовчання, а над Майданом Свободи знову лунала вже всім відома "Плине кача".

<iframe src="//www.youtube.com/embed/Zuspv_hXFe0" width="640" height="360" frameborder="0" allowfullscreen="allowfullscreen"></iframe>

Акція тривала не більше години, після чого деякі з її учасників разом з чиновниками попрямували до церкви на спільний молебень.
