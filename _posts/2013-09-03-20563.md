---
title: "Куди заведе розслідування «інциденту 22 серпня»?"
date: 2013-09-03
author: 
  username: "kachor"
  display_name: "Андрій Качор"
categories: 
  - "kolonka-avtora"
---

**[![svoboda-otzyv14-1-687x357](https://mpz.brovary.org/wp-content/uploads/2013/09/svoboda-otzyv14-1-687x357.jpg)](https://mpz.brovary.org/wp-content/uploads/2013/09/svoboda-otzyv14-1-687x357.jpg)Історія з [голосуванням броварських депутатів-«свободівців»](https://mpz.brovary.org/svoboda-razom-z-partiyeyu-regioniv-obmezhili-prava-brovarskih-zhurnalistiv/) за [скандальне рішення](https://docs.brovary.org/p8479/22.08.2013) про заборону пересування журналістів сесійною залою Броварської міської ради набирає обертів.**

Спеціальне розслідування з цього приводу поступово завершується і, сподіваюсь, днями буде опубліковане. З поганих новин: шкода, що «героїня» цього інциденту, депутат від «Свободи» **Ганна Брусенська** наразі ухиляється від коментарів, натомість певну інформацію надав ще один депутат-«свободівець», котрий також підтримав ініціативу Партії регіонів **Петро Базишин.** В той же час на інформацію відреагував [**Олександр Аронець**](https://www.facebook.com/olexandr.aronets?fref=ts) – один з лідерів «Свободи» в Києві, відповідальний за зв’язки з громадськістю у КМО ВО «Свобода». Пан Аронець наразі просить надати докази голосування фракції «Свободи» за скандальне рішення, яке ми, звісно, йому передамо вже завтра, адже маємо повне відео підтвердження голосування Базишина та Брусенської. З іншого боку ми спробуємо отримати офіційний коментар безпосередньо в [Київській обласній організації ВО «Свобода»](https://www.kyiv.svoboda.org.ua/) - в цій ситуації принципово важливо знати офіційну інформацію «вищих інстанцій» партії, аби зробити повні висновки. Нижче – текст мого запиту в КОО ВО «Свобода» 

> Голові Київської обласної організації ВО «Свобода»
> 
> **Марченку Олександру**
> 
> **Качора Андрія**
> 
> Журналіста видання «Маєш право знати»
> 
> **Запит на інформацію**
> 
> **Щодо голосування фракції ВО «Свобода» за обмеження прав журналістів у Броварах**
> 
> Я, журналіст видання «Маєш право знати», звертаюся до Вас з приводу ситуації, що склалась під час останньої сесії Броварської міської ради в частині голосування за [рішення про заборону пересування журналістів сесійною залою.](https://docs.brovary.org/p8479/22.08.2013)  Дане рішення було формально ініційоване секретарем Броварської міської ради, членом Партії регіонів **Оленою Семенюк**, підтримано міським головою, членом Партії регіонів **Ігорем Сапожко**, а також депутатською фракцією Партією регіонів разом з депутатами, котрі входять в провладну більшість, контрольовану Партією регіонів. Фактично ж це рішення було розроблено за ініціативою голови Партії регіонів в Броварах **Сергія Федоренка**, більш відомого в місті як «особистий масажист Азарова», котрий [обурився](https://mpz.brovary.org/brovarski-deputati-znovu-ne-hochut-v-kameru/) з приводу присутності журналістів на відкритому засіданні земельної комісії, яку він очолює, а також [висловив незгоду](https://mpz.brovary.org/znovu-za-stare-brovarski-deputati-namagalis-zaboroniti-zyomku-sesiyi-miskradi/) з перебуванням журналістів в сесійній залі під час відкритих пленарних засідань сесії Броварської міської ради.
> 
> Рішення про заборону пересування журналістів по сесійній залі під загрозою їх видалення суперечить Конституції України, Закону України «Про інформацію», а також ще низці нормативних актів чинного законодавства. Утім, це не завадило депутатам від Партії регіонів включити його до порядку денного та проголосувати «за» подібні зміни до регламенту Броварської міської ради.
> 
> **В той же час, це протизаконне рішення, котре викликало неабиякий резонанс у Броварах, також [підтримали депутати від ВО «Свобода»](https://mpz.brovary.org/svoboda-razom-z-partiyeyu-regioniv-obmezhili-prava-brovarskih-zhurnalistiv/), присутні в Броварській міській раді.** За обмеження прав незалежної преси проголосувала керівник фракції ВО «Свобода», голова Броварської міської організації ВО «Свобода» **Ганна Брусенська** та **Петро Базишин** – депутат-«свободівець», член міської партійної організації. Прикметно, що напередодні, [під час засідання профільної депутатської комісії,](https://mpz.brovary.org/brovarski-deputati-hochut-zaboroniti-zhurnalistam-peresuvatis-po-zali-pid-chas-sesiy/) Ганна Брусенська виступила проти обмеження прав журналістів на вільне пересування, проте менше ніж за добу, вже в сесійній залі, змінила власну позицію на протилежну, підтримавши фракцію Партії регіонів. Таке своє рішення Брусенська журналістам не коментує, однак ще один депутат від ВО «Свобода» Петро Базишин повідомив, що це рішення є позицією фракції ВО «Свобода» в Броварській міській раді. Зазначу, що дане голосування – зокрема позиція депутатів від ВО «Свобода» -  зафіксовано на відео, а сам розгляд даного питання транслювався наживо в мережу Інтернет.
> 
> З огляду на це прошу Вас надати офіційний коментар з приводу подібного голосування фракції ВО «Свобода» в Броварській міській раді та відповісти на наступні запитання:
> 
> \-          Чи є голосування фракції ВО «Свобода» в Броварській міській раді з даного питання узгодженою та консолідованою позицією партії «Свобода»?
> 
> \-          Чи вважає ВО «Свобода» логічним та правильним рішенням обмежити базові права журналістів, коли йдеться про висвітлення діяльності органів влади?
> 
> \-          Чим можна вважати результати даного голосування початком системної співпраці фракції ВО «Свобода» в Броварській міській раді з фракцією Партії регіонів та міським головою?
> 
> \-          Якщо ж центральне або обласне керівництво ВО «Свобода» засуджує подібні дії своїх депутатів-партійців у Броварах, чи будуть зроблені відповідні кадрові висновки та яких заходів буде вжито щодо недопущення розвитку співпраці Броварської міської організації ВО «Свобода» з Партією регіонів?
> 
> Відповідь прошу надіслати електронною поштою на адресу **info****@****pravo****\-****znaty****.****org****.****ua.**
> 
> _З повагою, **Андрій Качор**_
> 
> _Журналіст видання «Маєш право знати»._   

**P.S.** 

З моменту початку цієї історія я встиг вислухати неймовірну кількість звинувачень – як анонімних, так і ні – в багатьох «смертних гріхах», починаючи від «травлі опозиційної партії», закінчуючи «продажністю»,  роботою «на замовлення» та навіть «співпраці з режимом». Я не вперше отримую подібні абсурдні звинувачення, проте в даному випадку, зважаючи на чутливість питання, все ж вважаю за потрібне сказати кілька слів.

Я, як журналіст та громадянин, а заразом і команда «Маєш право знати» завжди залишалися на позиціях торжества демократії та верховенства права. Дане рішення міської ради, яке підтримала фракція «Свободи» особисто я розцінюю не інакше, як наступ на свободу слова, незалежну пресу та права журналістів. Пояснення окремих осіб про те, що рішення про заборону пересування журналістів покликане лише «покращити» порядок в сесійній залі не витримує жодної критики, позаяк абсолютна більшість журналістів в сесійній залі поводили та поводять себе підкреслено коректно та жодним чином не заважають депутатам здійснювати свою діяльність під час пленарних засідань. В процесі своєї роботи ми керуємось виключно чинним законодавством і ніхто не може нас аргументовано звинуватити в «біганнях по столам» і подібних абсурдних речах, про що намагались говорити представники Партії регіонів.

Більше того – в 99% випадків порушення громадського порядку та некоректну поведінку до оточуючих дозволяють собі лише депутати – у своїх виступах та діях – чому неодноразово були свідками наші читачі. Окрім того, попередні дії броварських чиновників вже наочно доводили, до чого може призвести рішення про заборону пересування журналістів, операторів, фотографів: всі ми [добре пам’ятаємо](https://www.youtube.com/watch?v=77lwLGI6AKQ) дії начальника спецвідділу з благоустрою **Русанова**, який банально закривав об’єктив камери спиною, аби перешкодити зйомці. Проте тепер, після вступу в силу даного рішення, оператор навіть не матиме змоги відійти від такої спини, бо за це його можуть просто видалити із зали.

Тому позиція журналістів в даній ситуації природня та абсолютно однозначна: ті, хто подібним чином перешкоджає вільній пресі та свободі слова грають на руку діючий владі та своїми діями перешкоджають людям знати правду. І партійна приналежність тут абсолютно ні до чого.
