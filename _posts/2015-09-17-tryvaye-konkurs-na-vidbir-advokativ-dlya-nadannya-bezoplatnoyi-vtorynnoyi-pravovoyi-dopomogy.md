---
title: "Триває конкурс на відбір адвокатів для надання безоплатної вторинної правової допомоги"
date: 2015-09-17
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "advokat"
  - "konkurs"
  - "novini"
  - "pravova-dopomoga"
coverImage: "wp-content/uploads/2015/09/1-1.jpg"
---

**По всій Україні шукають адвокатів, яких залучатимуть до надання безоплатної вторинної правової допомоги на постійній основі за контрактом або на тимчасовій основі на підставі договору. Відбір кандидатів триває до 30 вересня, а письмове тестування учасників із Київської області відбудеться 13 жовтня. Про це [йдеться](http://kyivreg.legalaid.gov.ua/ua/holovna/oholosheno-konkurs-z-vidboru-advokativ-iaki-zaluchaiutsia-dlia-nadannia-bezoplatnoi-vtorynnoi-pravovoi-dopomohy) на сайті державного Координаційного центру з надання правової допомоги.**

У повідомленні зазначено, що конкурс проводять на виконання наказу Міністерства юстиції України. Заявки приймають із 31 серпня по 30 вересня цього року. Далі - 6 жовтня - документи від претендентів Київської області [розглянуть](http://www.kyivobljust.gov.ua/novyny/golovne-terytorialne-upravlinnya-yustyciyi-u-kyyivskiy-oblasti-informuye-21) за адресою: м. Київ, вул. Ярославська, 5/2. Після цього - 10 жовтня - за тією самою адресою відбудеться письмове тестування кандидатів. А 13 жовтня там само проведуть співбесіди із заявниками. Точний час співбесіди кожного претендента мають окремо повідомити під час реєстрації для проходження анонімного письмового тестування.

В оголошенні визначені вимоги до кандидатів:

- знати нормативно-правові акти у сфері захисту прав людини;
- знати норми процесуального та матеріального права;
- знати та дотримуватися Правил адвокатської етики;
- знати законодавство у сфері безоплатної правової допомоги;
- вміти складати процесуальні заяви, скарги та інші документи правового характеру;
- вміти користуватися комп'ютером;
- знати стандарти якості надання безоплатної правової допомоги;
- володіти державною мовою (володіння англійською мовою та/або мовами національних меншин, які на території відповідної адміністративно-територіальної одиниці становлять значну частину населення, є перевагою);
- мати право на зайняття адвокатською діяльністю.

Для участі в конкурсі необхідно особисто подати за встановленою Міністерством юстиції формою [заяву](http://legalaid.gov.ua/images/competition/forms/Application_hand.doc) разом з такими документами:

- копії паспорта, реєстраційного номера облікової картки платника податків, свідоцтва про право на зайняття адвокатською діяльністю, трудової книжки, документів про освіту, витяг з Єдиного реєстру адвокатів України, виданий не пізніше 10 днів до подання документів;
- біографічну довідку та анкету за встановленою Мін'юстом формою, мотиваційний лист (до 500 слів) у довільній формі за підписом претендента.

На сайті Координаційного центру з надання правової допомоги [вказано](http://legalaid.gov.ua/ua/konkurs-advokativ/vosmyi-konkurs), що станом на 11 вересня з Київської області надійшло лише 4 заявки від претендентів. Водночас, як [ідеться](http://www.kyivobljust.gov.ua/novyny/golovne-terytorialne-upravlinnya-yustyciyi-u-kyyivskiy-oblasti-informuye-21) в повідомленні іншої профільної установи, у Київській області заяви та документи, необхідні для участі в конкурсі, можна подавати до обласного головного територіального управління юстиції за адресою: 04073, м. Київ, вул. Ярославська, 5/2; тел. (044) 462-53-91. У Броварах документи прийме Броварське міськрайонне управління юстиції, розташоване в адміністративній будівлі по вул. Гагаріна 18; тел. (04594) 5-34-42. Адреса та контактний телефон Київського обласного [центру](http://koda.gov.ua/news/article/ogolosheno_konkurs_z_vidboru_advokativ_jaki_zaluchajutsja_do_nadannja_bezoplatnoji_vtorinnoji_pravovoji_dopomogi_u_kijivskij_oblasti) з надання безоплатної вторинної правової допомоги: м. Біла Церква, вул. Гайок, 4-а; (0456) 31-21-85.
