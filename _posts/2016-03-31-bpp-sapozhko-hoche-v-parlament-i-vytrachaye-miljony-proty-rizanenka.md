---
title: "БПП: Сапожко хоче в парламент і витрачає мільйони проти Різаненка"
date: 2016-03-31
author: 
  username: "pravoZnaty"
  display_name: "Маєш право знати"
categories: 
  - "vlada"
  - "aktsiyi-zahodi"
tags: 
  - "ivanenko"
  - "batyuk"
  - "bpp"
  - "brovary"
  - "vibir-redaktsiyi"
  - "vibori"
  - "gredunov"
  - "miska-rada"
  - "novini"
  - "pres-konferentsiya"
  - "rizanenko"
  - "sapozhko"
  - "solidarnist"
  - "cherepeynik"
coverImage: "wp-content/uploads/2016/03/IMG_8492.jpg"
---

**[Услід за «Самопоміччю»](https://mpz.brovary.org/vasylenko-samopomich-perebuvaye-mizh-dvoh-vogniv-sapozhka-ta-rizanenka/), свою прес-конференцію за результатами перших місяців діяльності міської ради вчора дала і найбільша депутатська фракція, президентська «БПП-Солідарність».**

В анонсі заходу вказувалося, що говорити планують про історію створення команди БПП у Броварах, підсумки роботи фракції у міськраді за період з виборів, про ситуацію у броварській владі та звісно, про плани на майбутнє. Цього вечора журналістів та всіх бажаючих броварчан вирішили зібрати у конференц-залі на Незалежності, 14.

[![IMG_8444](https://mpz.brovary.org/wp-content/uploads/2016/03/IMG_8444-1.jpg)](https://mpz.brovary.org/wp-content/uploads/2016/03/IMG_8444-1.jpg)

Готовими до запитань виявилися уся фракція у повному складі: **Євген Гредунов, Леонід Черепейник, Галина Негода та Ірина Веремчук, Валерій Іваненко, Володимир Опалько та Сергій Батюк.** Однак зі вступним та найбільш тривалим словом виступив голова фракції та екс-кандидат в мери від БПП Євген Гредунов.

Євген Валерійович спочатку досить стисло розповів, як у Броварах формувалась «Солідарність». Виявилося, що сталося це завдяки об’єднанню "кількох сильних особистостей" та їхніх команд. Зокрема малися на увазі партійці міського осередку «УДАРу» та команди Олега Іваненка і Євгена Гредунова. Сам Євген неодноразово підкреслив, що іншого законного варіанту, аніж балотуватися від партії на останніх виборах не було, і всі нинішні броварські депутати від БПП – безпартійні, хоча «поважають партію «Солідарність» та реалізують її політику». Разом з цим депутат зазначив, що якби останні вибори відбулися за старою виборчою системою, то згідно з отриманою кількістю голосів броварська БПП отримала б у міській раді 23, а не 8 мандатів.

[![IMG_8557](https://mpz.brovary.org/wp-content/uploads/2016/03/IMG_8557.jpg)](https://mpz.brovary.org/wp-content/uploads/2016/03/IMG_8557.jpg)

«Проте сьогодні нас семеро і це вже справжні бійці, які пройшли випробування водою, вогнем і мідними трубами», - упевнено заявив лідер фракції Гредунов.

<iframe src="https://www.youtube.com/embed/G8xhlt0TFGU" width="560" height="315" frameborder="0" allowfullscreen="allowfullscreen"></iframe>

Звісно, у цьому контексті не можна було не згадати про вже колишнього члена фракції, депутата Юрія Чередника, якого [зі скандалом виключили з лав «Солідарності».](https://mpz.brovary.org/den-tushky-shestero-osib-otrymaly-usyu-povnotu-vlady-u-brovarah/) Як зазначив Євген Гредунов, мало не з першого дня після виборів Чередник намагався виторгувати для себе бодай якусь посаду: від начальника управління економіки до секретаря міської ради або заступника мера. «Однак коли Юра зрозумів, що ми прийшли  сюди не за посадами, від нас пішов сам Юра», - сказав Євген Гредунов.

Колеги по фракції додали, що як і «Свобода» та «Самопоміч», БПП буде вимагати від Чередника скласти мандат – про це є одноголосне рішення фракції. «І коли всі ці «тушки», що перейшли на бік Сапожка, втратять мандати, ми побачимо, як зміниться ситуація у міській раді», - спрогнозував депутат Володимир Опалько.

**Ситуація в місті очима «Солідарності»**

«Ситуація у Броварах у принципі відтворює ситуацію загальноукраїнську», - розпочав цю частину прес-конференції Євген Гредунов. «Стара система піднімає голову на різних щаблях і в усіх сферах. Сьогодні місто пішло по найгіршому сценарію: міський голова відмовився від будь-якого діалогу з депутатським корпусом і, фактично, узурпує владу».

[![IMG_8482](https://mpz.brovary.org/wp-content/uploads/2016/03/IMG_8482.jpg)](https://mpz.brovary.org/wp-content/uploads/2016/03/IMG_8482.jpg)

За словами Гредунова, мерській групі не подобається, що депутати почали руйнувати стару систему «договорняків» у броварській владі. «Раніше все у цьому місті вирішувалося кількома сірими кардиналами за зачиненими кабінетами, без урахування думки громади. Після виборів ситуація начебто змінилася, однак стара влада намагається взяти реванш. Коли вони зрозуміли, що не можуть з принциповими депутатами домовитися за своїми алгоритмами, почався тиск на депутатів: безкінечні перевірки підприємств, якими керують «незручні» депутати, [спалення автомобіля **Юрія Скотнікова**](https://mpz.brovary.org/tsiyeyi-nochi-brovarskomu-deputatu-znovu-spalyly-avto-foto-video/)**,** [розбійний напад на фірму Леоніда Черепейника](https://mpz.brovary.org/ozbroyeni-zlochyntsi-pograbuvaly-pidpryyemstvo-deputata-cherepejnyka/) – це все ланки одного ланцюга», - вважає Гредунов.

Після цього Гредунов висловив припущення, більше схоже на політичну заяву: на його думку, команда Ігоря Сапожка розпочинає підготовку до можливих осінніх парламентських виборів, в якій **Ігор Сапожко** може бути висунутий кандидатом на противагу діючому нардепу від нашого округу **Павлу Різаненку.**

[![IMG_8514](https://mpz.brovary.org/wp-content/uploads/2016/03/IMG_8514.jpg)](https://mpz.brovary.org/wp-content/uploads/2016/03/IMG_8514.jpg)

Продовжив думку Гредунова його заступник у фракції, депутат Леонід Черепейник: «Зверніть увагу на тиражі газет, які останнім часом з'явилися в місті і які працюють чітко на імідж міського голови Ігоря Сапожка та проти Павла Різаненка! За нашими підрахунками, їхній сукупний наклад в місяць становить близько 320 тис. примірників. Якщо перевести на гроші, то за друк і систему розповсюдження таких накладів потрібно щомісяця платити близько 600 тисяч гривень. Вдумайтеся: понад півмільйона гривень щомісяця ці люди витрачають на те, щоб очорнити Різаненка!», - емоційно виступив Черепейник. За його словами, наразі броварська команда БПП готується створити і своє видання, в якому мають намір подавати альтернативну точку зору на події в місті. Окрім того, у якості «відповіді» на подібний тиск команди мера на депутатів, фракція «Солідарність» запланувала створення міжфракційного об'єднання депутатів міської ради. «Ми готові співпрацювати з усіма депутатами, котрі розділяють наші цінності без огляду на їхню партійну приналежність», - підкреслив Євген Гредунов.

**Напрацювання «Солідарності»**

Після виголошення описаних вище політичних заяв, знову ж таки Євген Гредунов перейшов до зачитування пропозицій «Солідарності» щодо розвитку міста. Цей блок був, напевно, найбільш тривалим. Так, Євген Валерійович розповів, що серед ініціатив броварської БПП – запровадити новий сайт міської влади, де кожен депутат міг би вести власну сторінку, запровадити систему щомісячних звітів кожного депутата. Окрім того, «Солідарність» пропонує створити інститут «депутатських фондів», коли б кожен депутат мав певну кількість бюджетних коштів та міг їх витрачати на потреби свого округу.

[![IMG_8475](https://mpz.brovary.org/wp-content/uploads/2016/03/IMG_8475.jpg)](https://mpz.brovary.org/wp-content/uploads/2016/03/IMG_8475.jpg)

Вже вкотре згадали щодо налагодження загальноміської системи роздільного збору сміття, покриття публічних просторів Броварів бездротовим Інтернетом, встановлення камер спостереження, покращення автомобільного руху містом шляхом впровадження системи «зеленої хвилі» на світлофорах найбільших доріг.

Зачепили тему безпеки і в контексті будівництва нових багатоповерхівок: «Солідарність» вважає, що подібне будівництво не потрібно дозволяти, якщо забудовники не фінансуватимуть придбання спеціальної техніки для пожежогасіння на всіх поверхах. «Ми вже направляли запит в МНС, де нам чітко сказали: у Броварах можуть гасити пожежі лише до 9-го поверху. Усі, хто мешкає вище – це, фактично, смертники у разі пожежі. А зважаючи на те, що фасади часто утеплюють горючими матеріалами на кшталт пінопласту, ця проблема ще більш загрозлива», - сказав Гредунов.

[![IMG_8492](https://mpz.brovary.org/wp-content/uploads/2016/03/IMG_8492.jpg)](https://mpz.brovary.org/wp-content/uploads/2016/03/IMG_8492.jpg)

Окрему увагу у своїй розповіді голова фракції приділив рідному Торгмашу. З його слів, БПП пропонує створити для тамтешніх мешканців парк на території ЦОСу (вул. Оникієнка поблизу вокзалу), відновити будинок культури на вул. Москаленка і там же – нещодавно зруйнований дитячий майданчик. Не забули і про резонансну тему реконструкції чи демонтажу шляхопроводу на Оникієнка. «Ми зверталися до відділу капітального будівництва, аби нам нарешті порахували вартість демонтажу, аби порівняти його з вартістю ремонту. Однак таких розрахунків нам досі не надали», - скаржився Гредунов. Окрім мосту, «Солідарність» повідомила, що також переймається питанням створення маршруту Торгмаш-«Лісова» через окружну дорогу. Зі слів депутатів, наразі з цього приводу тривають консультації на рівні КОДА.

Завершував тему пропозицій своєї фракції депутат **Леонід Черепейник.** Він говорив про те, що у Броварах, фактично, не займаютья ні аналізом економічної ситуації та потенціалу міста, ні його розвитком, а управління економіки існує тільки «для галочки». «Інвестиції у Бровари відбуваються пасивним шляхом: ми беремо тих інвесторів, які приходять самі, а не які реально потрібні місту. В результаті цього Бровари перетворюються на місто-склад та місто-гіпермаркет. У нас дуже мало сучасних виробництв, ІТ-сектору, усього того, на чому тримається сучасний світ. Через це підприємці відмовляютья платити податки, тому що не вірять, що нинішня місцева влада їх не розкраде і ці гроші підуть на розвиток. Запевняю, якби місцевий бізнес довіряв би владі, надходження від податків збільшилися би в три-чотири рази», - упевнений Черепейник.

[![IMG_8539](https://mpz.brovary.org/wp-content/uploads/2016/03/IMG_8539.jpg)](https://mpz.brovary.org/wp-content/uploads/2016/03/IMG_8539.jpg)

Блок про пропозиції та напрацювання «Солідарності» був досить інформативним, однак коли справа дійшла до запитань, то виявилося, що з їхньою реалізацією у фракції поки не все гладко. На питання журналіста, а скільки ж подано проектів рішень міської ради депутатами для реалізації своїх планів, учасники конференції не змогли дати чіткої відповіді. Так, Ірина Веремчук пояснила, що деякі пропозиції депутатів були враховані при складанні переліку будинків, які цього року мають відремонтувати, Черепейник наголосив, що розглядається можливість отримання канадського гранту на встановлення камер спостереження по місту, а Сергій Батюк зазначив, що робота ще «в процесі».

**Про кадри, які вирішують все**

Коли прес-конференція перейшла у формат запитання-відповіді, захід значно пожвавішав. У контексті оцінки депутатами роботи міськвиконкому як незадовільної, природньо виникло питання, а що ж цим усім робити. Так, Євген Гредунов вкотре згадав про необхідність проведення конкурсів на вакантні посади, «але нормальних конкурсів, а не таких, які начебто були». Проте яким чином «Солідарність» збирається запрошувати висококласних фахівців на зарплати в 3-4 тисячі гривень , депутати задумалися. Сергій Батюк, зокрема, повідомив, що це проблема загальнодержавна і на місцевому рівні її так просто не вирішити.

[![IMG_8565](https://mpz.brovary.org/wp-content/uploads/2016/03/IMG_8565.jpg)](https://mpz.brovary.org/wp-content/uploads/2016/03/IMG_8565.jpg)

Як вихід, Батюк запропонував оптимізувати роботу виконкому шляхом радикального скорочення його працівників і за рахунок цього – збільшити зарплатний фонд у розрахунку на кожного окремого чиновника. «Зверніть увагу: у 2006-му році у броварському міськвиконкомі працювало 176 чоловік, а зараз – близько трьохсот!», - повідомив Батюк і додав, що рухати адміністративну реформу у Броварах ще є куди.

**Про Радіопередавальний центр**

Традиційною темою депутатів від «Солідарності» є «війна» за землі багатостраждального Радіопередавального центру, яка триває у судових інстанціях між представниками нардепа **Павла Різаненка** та найбільшого броварського забудовника **Віктора Поліщука.** Депутат Володимир Опалько повідомив, що наразі тривають судові тяжби, і він сподівається, що невдовзі справа зрушить з мертвої точки. «Ми хотіли створити тимчасову контрольну депутатську комісію з цього приводу на одній з минулих сесій, однак тоді була така ситуація, що не всі депутати зорієнтувалися, як за цю пропозицію проголосувати. Зокрема, два члени фракції «ДемАльянсу» не підтримали цю мою пропозицію, однак я думаю, що на наступній сесії результати голосування будуть інакшими», - поділився прогнозами Опалько.

[![IMG_8583](https://mpz.brovary.org/wp-content/uploads/2016/03/IMG_8583.jpg)](https://mpz.brovary.org/wp-content/uploads/2016/03/IMG_8583.jpg)

Окрім того п. Володимир зазначив, що розповсюджує інформацію про ситуацію навколо РПЦ серед ветеранів АТО, які теоретично можуть отримати там земельні ділянки, якщо землю визнають комунальною. «Я думаю, що позиція цих хлопців вплине і на позицію міського голови Сапожка, аби і він посприяв у вирішені питання», - сказав депутат Опалько.

**Про наступного мера**

Повертаючись до політики, журналіст Олексій Комаровський поставив запитання з приводу прізвища вірогідного кандидата від «Солідарності» на наступні мерські вибори, акцентуючи увагу передусім на фігурі Леоніда Черепейника. На це відповіли відразу два депутати: Валерій Іваненко та сам Леонід.

[![IMG_8587-1024x683](https://mpz.brovary.org/wp-content/uploads/2016/03/IMG_8587-1024x683-1.jpg)](https://mpz.brovary.org/wp-content/uploads/2016/03/IMG_8587-1024x683-1.jpg)

Іваненко на запитання Комаровського поставив своє «От воно тобі треба, Олексію?», але далі ініціативу перехопив Черепейник. З його слів, він ще не думав над таким варіантом розвитку подій, але й не заперечив, що подібне може статися.

 **Про втрачену можливість відставки мера**

Одним з останніх запитань до команди «Солідарності» було про вірогідну відставку міського голови шляхом висловлення йому недовіри. Андрій Качор з «Маєш право знати» нагадав присутнім, що саме в цьому приміщенні, де зараз триває прес-конференція, невдовзі після виборів відбувся круглий стіл «Недовіра міському голові: «за» і «проти».

[![IMG_8535](https://mpz.brovary.org/wp-content/uploads/2016/03/IMG_8535.jpg)](https://mpz.brovary.org/wp-content/uploads/2016/03/IMG_8535.jpg)

На тому круглому столі, як і в соцмережах та різноманітних заявах, окремі депутати від «Солідарності» неодноразово наголошували: відставка мера не на часі, треба поважати вибір людей, які за нього проголосували, демократичні депутати мають переважну більшість у міській раді, а тому утримають владу в місті у своїх руках.

[![IMG_8615](https://mpz.brovary.org/wp-content/uploads/2016/03/IMG_8615.jpg)](https://mpz.brovary.org/wp-content/uploads/2016/03/IMG_8615.jpg)

На противагу цим аргументам наводилися інші: про те, що Ігор Сапожко швидко переформатує більшість міської ради, візьме її під свій контроль, заблокує будь-які кадрові реформи і наповнить виконком виключно лояльними до себе людьми, в той час як медіа-ресурси, наближені до мерії, проведуть «зачистку» всіх опозиціонерів. Як показав час, ситуація наразі розвивається саме по останньому сценарію. У зв'язку з цим у «Солідарності» запитувалося: чи не шкодують депутати за тодішнім своїм рішенням «поважати вибір людей» і не педалювати тему відставки Сапожка.

На це депутат Гредунов відповів однозначно, що не шкодує, адже за Сапожка справді проголосувало досить багато людей, Валерій Іваненко підтримав колегу і зазначив, що вони – не прихильники радикальних методів і «все має відбуватися розумно і плавно», а риску підвів депутат Черепейник: «Люди проголосували так, як проголосували. Значить, вони хотіли цього. Люди мають ту владу, на яку заслуговують».

Фото Катерини Мамайсур-Негоди
