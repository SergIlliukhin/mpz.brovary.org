---
title: "У Броварах на «гарячому» затримали магазинного злодія, - ДСО"
date: 2015-07-03
categories: 
  - "novyny"
tags: 
  - "dso"
  - "zatrimannya"
  - "kradizhka"
  - "militsiya"
  - "novini"
---

**Вчора, близько другої години ночі, на пульт централізованого спостереження Державної служби охорони надійшов сигнал – спрацювала охоронна сигналізація в меблевому магазині у Броварах. На місце події прибули два наряди, які затримали молодика, що намагався заховатись під господарським інвентарем. У разі доведення вини, чоловіку загрожує від трьох до шести років позбавлення волі - за крадіжку, поєднану із проникненням у приміщення. Про це на своєму сайті [повідомляє](https://www.dso.gov.ua/novini/derzhohorontsi-kijivschini-na-garjachomu-zatrimali-magazinnogo-zlodija) Управління ДСО при ГУМВС України в Київській області.**

Після спрацювання сигналізації до магазину прибули аж два наряди груп затримання ДСО - через складність та специфічність об’єкту. В ході обстеження міліціонери виявили пошкоджене металопластикове вікно на другому поверсі магазину. Правоохоронці блокували увесь периметр об’єкта та викликали власника магазину, - зазначають на сайті із посиланням на начальника Броварського відділення Державної служби охорони **Олександра Чернявського**.

Під час внутрішнього огляду магазину на другому поверсі підсобного приміщення міліціонери охорони виявили невідомого громадянина. Молодик намагався заховатись під господарським інвентарем. Затриманим виявився 22-річний мешканець Броварів, який раніше неодноразово мав проблеми із законом.

Зловмисник піднявся по газовій трубі на другий поверх будівлі. Там, за допомогою обрізу арматури та балонного автомобільного ключа, витиснув вікно до магазину, внаслідок чого проник до приміщення. Оскільки у магазині на вікнах встановлені датчики руху, при їхньому відкритті спрацювала сигналізація, - наводять слова Олександра Чернявського на сайті ДСО.

Працівники держохорони передали підозрюваного слідчо-оперативній групі Броварського відділку міліції, де за фактом відкрили кримінальне провадження за **ч. 3 ст. 185** Кримінального кодексу України - крадіжка, поєднана з проникненням у житло, інше приміщення чи сховище або, що завдала значної шкоди потерпілому. Відповідно до статті, затриманому загрожує покарання у вигляду позбавлення волі на строк від трьох до шести років. Триває слідство.

**Джерело: [УДСО при ГУМВС України](https://www.dso.gov.ua/novini/derzhohorontsi-kijivschini-na-garjachomu-zatrimali-magazinnogo-zlodija)** **[в Київській області](https://www.dso.gov.ua/novini/derzhohorontsi-kijivschini-na-garjachomu-zatrimali-magazinnogo-zlodija).**
