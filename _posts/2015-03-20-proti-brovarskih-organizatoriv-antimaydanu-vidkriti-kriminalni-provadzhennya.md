---
title: "Проти броварських організаторів Антимайдану відкриті кримінальні провадження"
date: 2015-03-20
author: 
  username: "kachor"
  display_name: "Андрій Качор"
tags: 
  - "antimaydan"
  - "vibir-redaktsiyi"
  - "kriminalne-provadzhennya"
  - "novini"
  - "prokuratura"
  - "rda"
coverImage: "wp-content/uploads/2015/03/20952.jpg"
---

**[![20952](https://mpz.brovary.org/wp-content/uploads/2015/03/20952.jpg)](https://mpz.brovary.org/wp-content/uploads/2015/03/20952.jpg)**

**За результатами розгляду звернення народного депутата України П. Різаненка Броварською міжрайонною прокуратурою розпочато кримінальне провадження за фактами зловживання службовим становищем службовими особами Броварської районної ради та Броварської РДА, котрі примушували підлеглих працівників у робочий час брати участь у акціях на підтримку Антимайдану. Про це йдеться у [повідомленні Генеральної прокуратури](https://www.gp.gov.ua/ua/reegions_news_detail.html?_m=publications&_c=view&_t=rec&id=152735), опублікованому вчора на офіційному сайті ГПУ.**

У публікації, зокрема, повідомляється, що _"до прокуратури Київської області звернувся народний депутат України Павло Різаненко, який надав аудіо, відео та текстові матеріали про конкретних осіб, які на території Броварського району організовували залучення за грошові кошти працівників бюджетної сфери до різних заходів на підтримку діючої на той час влади під час Революції Гідності._

_Дії посадовців указаних державних органів та інших осіб щодо перешкоджання вільному волевиявленню своєї політичної позиції, примусовому залученню працівників бюджетних організацій до різних заходів на підтримку тодішньої влади під час Революції Гідності кваліфіковано за ст. 340 (незаконне перешкоджання організації або проведенню зборів, мітингів, походів і демонстрацій) та ч. 2 ст. 364 (зловживання владою або службовим становищем, яке спричинило тяжкі наслідки) КК України. Досудове розслідування триває, його хід контролюється прокуратурою Київської області"._

Згідно з оприлюдненою інформацією, місцевим організаторам антимайдану загрожує позбавлення волі на строк до шести років з конфіскацією майна та забороною обіймати певні посади на строк до трьох років.

> ст. 340 Кримінального кодексу України - Незаконне перешкоджання організації або проведенню зборів, мітингів, походів і демонстрацій: карається виправними роботами на строк до двох років або арештом на строк до шести місяців, або обмеженням волі на строк до п'яти років, або позбавленням волі на той самий строк.
> 
> ч.2 ст. 364 Кримінального кодексу України - Зловживання владою або службовим становищем, що спричинило тяжкі наслідки: **карається позбавленням волі на строк від трьох до шести років з позбавленням права обіймати певні посади чи займатися певною діяльністю на строк до трьох років**, зі штрафом від п’ятисот до однієї тисячі неоподатковуваних мінімумів доходів громадян та зі спеціальною конфіскацією.

Нагадаємо, що раніше журналісти "Маєш право знати" [закликали читачів надати інформацію щодо протизаконної організації Антимайданів броварськими чиновниками](https://mpz.brovary.org/dotisnuti-brovarskiy-antimaydan-kritichno-neobhidni-svidchennya/), зокрема - про примушування місцевими посадовцями своїх підлеглих, працівників бюджетних установ брати участь в мітингах на підтримку режиму Януковича під час Революції Гідності. Зібрана нашими журналістами інформація була передана безпосередньо Броварському міжрайонному прокурору Роману Олефіренку, народному депутату від нашого округу Павлу Різаненку та стала підставою для відкриття даних кримінальних проваджень.
