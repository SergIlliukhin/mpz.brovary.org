---
title: "У Броварах створили робочу групу з контролю стану повітря. Які перші результати?"
date: 2017-07-13
author: 
  username: "yschenko"
  display_name: "Ірина Ющенко"
categories: 
  - "vlada"
  - "novyny"
tags: 
  - "brovary"
  - "vibir-redaktsiyi"
  - "zhymajlov"
  - "zabrudnennya-povitrya"
  - "novini"
coverImage: "wp-content/uploads/2017/04/Kotelnya-bilya-ZHK-Kupava-.-Foto-z-sotsmerezh.jpg"
---

**Невже у Броварах, нарешті, розпочали боротьбу за чисте повітря і проти [безконтрольного його забруднення](https://mpz.brovary.org/dymovyj-genotsyd-brovariv-chy-zupynyt-jogo-miska-vlada/)? Міська влада створила робочу групу, яка зайнялася розробкою програми контролю стану атмосферного повітря. Програма передбачає встановлення в місті необхідного обладнання. Що вже встигли зробити чиновники за півтора місяці з дня оприлюднення розпорядження міського голови?**

Результатом щорічних численних скарг броварчан на забруднення повітря в місті промисловими підприємствами стало [розпорядження](http://brovary-rada.gov.ua/documents/27279.html) міського голови «Про утворення робочої групи з розробки програми контролю стану атмосферного повітря». Як зазначено в розпорядженні, розробка міської програми автоматизованого контролю атмосферного повітря – необхідність, позаяк «місто Бровари має значне промислове навантаження, яке постійно зростає, що призводить до збільшення викидів в атмосферне повітря, та враховуючи недостатній рівень контролю за підприємствами-забруднювачами з незалежних від міста причин».

**1 червня** робоча група на чолі із заступником міського голови **Григорієм Голубовським** приступила до роботи. Про діяльність робочої групи, її перші кроки та подальші плани розповів ініціатор створення робочої групи, її член – головний спеціаліст із питань екології міськвиконкому **[Юрій Жимайлов](https://mpz.brovary.org/golovnyj-ekolog-brovariv-yurij-zhymajlov-pro-shkidlyvi-vykydy-ta-perevirky-pidpryyemstv/).**

\[caption id="attachment\_72406" align="aligncenter" width="600"\][![](https://mpz.brovary.org/wp-content/uploads/2017/07/1-1.jpg)](https://mpz.brovary.org/wp-content/uploads/2017/07/1-1.jpg) Юрій Жимайлов\[/caption\]

_«Основне завдання робочої групи полягає в опрацюванні світового досвіду боротьби з забрудненням повітря в містах та адаптування його до наших умов, визначенні шляхів подолання безконтрольного забруднення повітря промисловими підприємствами, розробці рекомендацій керівництву міста із обмеження діяльності недисциплінованих забруднювачів та, як головний підсумок, – **розробка дієвої системи автоматизованого контролю стану повітря в місті**»,_ - розповідає фахівець. І додає: за півтора місяці зроблено тільки перші кроки на довгому шляху боротьби за чисте повітря в місті. Це буде конкретна системна робота, обіцяє Юрій Жимайлов, і її реалізація буде довгою. Найскладніше в цій роботі, пояснює спеціаліст, знайти баланс між інтересами виробників, мешканців міста та міської влади. _«Навіть в таких містах-гігантах як Пекін, Париж, Берлін, де влада має в своєму розпорядженні бюджети в десятки мільярдів, питання забруднення повітря до кінця не вирішено._ _Чомусь завжди є порушник закону, навіть незважаючи на дуже великі штрафи__», -_ каже Юрій Жимайлов.

За інформацією спеціаліста, на сьогодні робочою групою проведено **одне засідання**, на якому визначено конкретні завдання для кожного члена групи. Загалом, каже спеціаліст, склад робочої групи підібраний таким чином, що одночасно працюють 2-3 члени групи, інші ж будуть задіяні, коли виконання частини програми дійде до їхніх посадових повноважень та фахових знань. Про те, чим на сьогодні займається він, Юрій Жимайлов повідомив: досить детально вивчив питання стосовно світового досвіду, методики здійснення контролю стану повітря, наявного обладнання; здійснив перемовини з українськими виробниками обладнання. «_На щастя, в Україні вижило спеціалізоване підприємство, яке випускає необхідну для нашої програми продукцію, яка не гірша світових зразків, але значно дешевша»,_ - розповідає фахівець. І в той же час конкретно назви не говорить: це лише перші кроки, каже Юрій Жимайлов, тож не хотілося б забігати наперед і робити остаточні висновки. Із того, що вдалося з’ясувати: **станції нагадуватимуть сервери, які автоматично здійснюватимуть заміри повітря та передаватимуть дані на центральний  сервер, де інформація і оброблятиметься. Спочатку вимірювальні прилади планується розташувати в районі найбільших забруднювачів повітря.**

Також, інформує спеціаліст, спільно із завідуючим Броварським районним відділому лабораторних досліджень **Віталієм Прокопенком** опрацьовано попередній перелік забруднюючих елементів, які будуть контролюватись.

У рамках реалізації програми проведено консультації з фахівцями НАНУ та спеціалізованими державними закладами, перемовини з директорами комунальних підприємств щодо можливості розташування обладнання на їхній території, порядку його обслуговування та подальшу балансову приналежність.

Позаяк програма контролю стану атмосферного повітря дуже складна, тому заплановано розробляти її в тісній співпраці з Національною Академією Наук України, Мінприроди України, іншими державними органами. «_До речі, виявилос__я__, що деякі відповідальні працівники НАНУ проживають в нашому місті і виявили велике бажання прийняти участь в розробці програми__»,_ - каже Юрій Жимайлов. Коли відбудеться безпосередня реалізація програми - поки що невідомо. Щонайменше кілька років, каже спеціаліст, адже все залежатиме від ухваленої моделі програми та обсягів її фінансування. Останнє передбачає  залучення коштів із різних джерел.

За інформацією спеціаліста, терміни виконання поставлених завдань перед робочою групою дещо зсуваються у часі, так як старт і робота групи припала на період відпусток. Розроблену програму з автоматизованого контролю забруднення атмосферного повітря планувалося винести на сесію у вересні, однак період літніх відпусток цей термін може значно посунути.

**Фото - авторки та з Фейсбуку**
