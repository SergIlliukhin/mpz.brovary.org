---
title: "\"Маєш право знати\" оголошує конкурс запитань до Павла Різаненка"
date: 2012-12-03
tags: 
  - "intervyu"
  - "brovary"
  - "verhovna-rada-ukrayini"
  - "vibir-redaktsiyi"
  - "vibori-2012"
  - "narodniy-deputat"
  - "novini"
  - "okrug-97"
  - "rizanenko"
  - "rezultati-viboriv"
---

[![](https://mpz.brovary.org/wp-content/uploads/2012/11/vopros.jpg "вопрос")](https://mpz.brovary.org/wp-content/uploads/2012/11/vopros.jpg)**У середині грудня команда "Маєш право знати" планує зробити інтерв'ю з **Павлом Різаненком**, якого мешканці нашого міста **28 жовтня** делегували до Верховної Ради України представляти свої інтереси.**

12 грудня новообрані народні депутати України мають зібратись на свою першу сесію та вступити у повноваження. Відповідно ми плануємо поцікавитись у переможця виборчих перегонів у 97 мажоритарному окрузі його планами на майбутнє, при чому не лише в загальнодержавному контексті, а на рівні округу та Броварів зокрема. Також ми маємо намір з певної часової дистанції проаналізувати спільно з нашим співрозмовником ключові моменти виборчої кампанії, яка проходила у Броварах дуже бурхливо та навіть скандально.

Зрозуміло, що свій перелік запитань ми готуватимемо, керуючись власним журналістським чуттям та досвідом. При цьому ми не виключаємо, що якісь питання та важливі моменти, які цікавлять броварську громадськість, ми можемо випустити з уваги. І щоб цього не сталось, ми пропонуємо нашим читачам долучитись до процесу формування пулу запитань до Павла Різаненка.

_**Для цього вам потрібно у коментарях до цієї публікації написати те запитання, яке ви б хотіли, щоб наші журналісти поставили майбутньому співрозмовнику. І зробити це потрібно до 10 грудня. Після цього ми проведемо на сторінках "Маєш право знати" у соцмережах голосування та визначимо три найрейтинговіших запитання, відповіді на які ми зобов'язуємося отримати від Павла Різаненка.**_
