---
title: "АНОНС: 5 лютого в ТРЦ «Термінал» пройде дитячий фестиваль «БравоKids.Зима»"
date: 2017-01-30
categories: 
  - "announce"
  - "novyny"
tags: 
  - "anons"
  - "bravokids-zyma"
  - "brovary"
  - "dytyachyj-festyval"
  - "novini"
  - "terminal"
---

**Цієї неділі, 5 лютого, у броварському ТРЦ «Термінал» відбудеться вже традиційний, щосезонний дитячий фестиваль «БравоKids.Зима». Про це [повідомляють](https://www.facebook.com/bravokidsbrovary/) організатори на своїй сторінці у Фейсбуці. Захід проходитиме з 11:00 до 18:00. Вхід вільний, а всі розваги будуть безкоштовні і безлімітні.**

Вже третій, на цей раз зимовий, дитячий фестиваль **«БравоKids»** пройде **5 лютого** у приміщенні торгівельно-розважального центру **«Термінал»** у Броварах за адресою: **вул.Київська, 316.** Цього разу організатори приготували дійство під назвою «Зимові пригоди у савані».

[![](https://mpz.brovary.org/wp-content/uploads/2017/01/16114583_375262942838553_2303271233068522978_n.jpg)](https://mpz.brovary.org/wp-content/uploads/2017/01/16114583_375262942838553_2303271233068522978_n.jpg)

Вперше на фестивалі пройдуть **танцювальні батли** на кубок «БравоKids» 2017. Час проведення: **з 12:05 до 13:25**. В ньому візьмуть участь представники будь-якого танцювального стилю. Вік учасників – **10-17 років**. Переможець отримає звання «Золотий призер танцювального кубку «БравоKids» і власне сам кубок. Окрім того, на переможця чекає цінний приз, але який – тут організатори зберігають інтригу.

**Ольга Кунцевська**, організаторка фестивалю, наголошує на новизні такого формату змагань серед танцівників, де змагання проходять не поміж колективами із завчасно підготовленим танцювальним номером, а поміж самими танцівниками, які зважаться імпровізувати - виступати під випадкову музику, яку вмикає DJ із плей-листа.

[![](https://mpz.brovary.org/wp-content/uploads/2017/01/16195318_375818419449672_5170389422917546884_n.jpg)](https://mpz.brovary.org/wp-content/uploads/2017/01/16195318_375818419449672_5170389422917546884_n.jpg)

На святі будуть присутні представники різноманітних розважальних та освітніх закладів для дітей: центри розвитку, технічні, студії, гуртки, секції, клуби тощо. І кожна дитина, сподіваються організатори заходу, зможе і відпочити, і спробувати обрати на майбутнє заняття до вподоби. Традиційно вже оргкомітет не забуває і про дітей з особливими потребами. Соціалізації таких дітей сприятиме їхня участь у концертній програмі, а також розваги серед звичайних дітей.

Блок розваг під назвою «Калейдоскоп зимових свят» ще раз нагадає дітям про Новий рік і Різдво, цій темі будуть присвячені виступи аніматорів і різноманітні шоу-програми.  А оскільки після новорічних свят наступне свято – День закоханих, то йому організатори приділять неабияку увагу: спеціально для «БравоKids» декоратори свята обіцяють виростити справжнє «дерево любові».

Нагадаємо, минулого року в Броварах вже проходили дитячі фестивалі [«БравоKids.Весна»](https://mpz.brovary.org/bravokids-vesna-fotoreportazh-z-dytyachogo-festyvalyu-v-terminali/) та [«БравоKids.Осінь»](https://mpz.brovary.org/u-brovarah-vidbuvsya-ii-dytyachyj-festyval-bravokids/).
