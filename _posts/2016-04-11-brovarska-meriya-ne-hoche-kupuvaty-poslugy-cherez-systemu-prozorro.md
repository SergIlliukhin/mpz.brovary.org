---
title: "Броварська мерія не хоче купувати послуги через систему Prozorro"
date: 2016-04-11
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "prozorro"
  - "berestovyj"
  - "vibir-redaktsiyi"
  - "golubovskyj"
  - "zakupivli"
  - "novini"
  - "publichni-zakupivli"
  - "rozporyadzhennya"
  - "sapozhko"
  - "tovary-ta-poslugy"
coverImage: "wp-content/uploads/2016/04/3_in.jpg"
---

**В.о. міського голови Броварів Григорій Голубовський, відповідаючи на звернення депутата Броварської міської ради Олега Берестового повідомив, що броварський міськвиконком не буде проводити закупівлі робіт та послуг за бюджетний кошт через автоматизовану систему Prozorro. Відтак найбільша доля місцевих бюджетних закупівель відбуватиметься за старим алгоритмом у «ручному режимі». Про це повідомив сам депутат Берестовий на своїй сторінці у Фейсбук, опублікувавши копію відповіді Голубовського.**

У відповіді зокрема йдеться про те, що згідно з [розпорядженням міського голови від 24 лютого 2016 року](http://brovary.kiev.ua/rozporyadzhennya-m%D1%96skogo-golovi-v%D1%96d-24022016-%E2%84%9641-od-pro-vnesennya-zm%D1%96n-v-dodatok-rozporyadzhennya-m%D1%96) «Про впровадження та експлуатацію в місті Бровари Пілотного проекту «Система електронних закупівель» в 2016 році», у Броварах система Prozorro застосовуватиметься **лише для придбання товарів, а не робіт чи послуг.** Також Голубовський зазначає, що вимога Берестового включити в перелік також роботи і послуги – які, на думку депутата, становлять значно більше витрат, ніж закупівля виключно самих товарів – «не узгоджена із ч.1 ст.2 ЗУ «Про здійснення державних закупівель» та п.1 розпорядження КМУ від 20.05.2015 № 501-р».

[![12963770_982267271860634_2494774127548559178_n](https://mpz.brovary.org/wp-content/uploads/2016/04/12963770_982267271860634_2494774127548559178_n.jpg)](https://mpz.brovary.org/wp-content/uploads/2016/04/12963770_982267271860634_2494774127548559178_n.jpg)

Водночас в рамках впровадження системи Prozorro в інших містах України, ідеться про закупівлі саме **товарів і послуг,** а не лише товарів, як це відбувається у Броварах. Так, зокрема, [рішенням Львівської міської ради від 13.01.2016](http://www8.city-adm.lviv.ua/pool/info/doclmr_1.nsf/abd51db1d13348ff422566e6004002dd/5312aa5f5af32f06c2257f3a002c32ac?OpenDocument) вирішено «Затвердити Положення про здійснення закупівель **товарів і послуг** виконавчими органами, комунальними закладами, установами та підприємствами Львівської міської ради у системі електронних державних закупівельProZorro (htpp://prozorro.org)». Аналогічне рішення прийняла і [житомирська міська влада](http://www.zhitomir.info/news_155716.html), яка вже закупила **товарів та послуг** на 1,5 млн грн. На систему Prozorro [вже перейшли 150 держустанов Дніпропетровської області](https://www.rbc.ua/ukr/news/sistemu-prozorro-perehodyat-eshche-gosuchrezhdeniy-1441783691.html), а нещодавно рішення про закупівлю товарів та послуг через систему Prozorro [прийняла міськрада Краматорська.](http://dn.depo.ua/ukr/kramatorsk/kramatorsk-priednavsya-do-zakupivel-cherez-sistemu-prozorro-30032016134700)

Водночас керівник Департаменту регулювання держзакупівель МЕРТ **Олександр Стародубцев** в інтерв’ю «Громадському радіо» [повідомив](http://hromadskeradio.org/programs/hromadska-hvylya/monopolisty-ta-centralni-organy-vykonavchoyi-vlady-perehodyat-na-prozorro), що згідно з вимогами ЗУ «Про публічні закупівлі», вже з 1 серпня цього року на систему Prozorro при закупівлі **товарів і послуг** мають перейти усі регіональні органи влади та комунальні підприємства.
