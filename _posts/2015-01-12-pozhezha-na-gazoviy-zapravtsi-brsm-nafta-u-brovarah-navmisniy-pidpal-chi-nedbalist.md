---
title: "Пожежа на газовій заправці «БРСМ-Нафта» у Броварах: навмисний підпал чи недбалість?"
date: 2015-01-12
tags: 
  - "brovary"
  - "brsm"
  - "brsm-nafta"
  - "vibir-redaktsiyi"
  - "vibuh"
  - "zapravka"
  - "militsiya"
  - "mns"
  - "novini"
  - "np"
---

**[![заправка 1](https://mpz.brovary.org/wp-content/uploads/2015/01/zapravka-1.jpg)](https://mpz.brovary.org/wp-content/uploads/2015/01/zapravka-1.jpg)На газовій заправці «БРСМ –Нафта» бахнуло так, що було чути не лише на Торгмаші, а й на околицях міста в радіусі майже 10 км**.

Цієї суботи, 10 січня, на території автозаправочного комплексу «БРСМ» на 28-му кілометрі автодороги Київ-Чернігів о 21:24 стався вибух, у результаті якого загорівся газовий модуль двох підземних ємностей по 9150 м кубічних кожен. На місце події відразу прибули броварські рятувальники на чолі з начальником частини **Сергієм Черкасом**, працівники броварської міліції зі своїм очільником **Миколою Клименком**, міськрайонний прокурор **Роман Олефіренко**, столичний оперативний штаб пожежогасіння, працівники Київоблгазу. Дорогу в обидва боки перекрила міліція, тож водіям довелося робити коло, щоб потрапити з Києва в Бровари і навпаки.

[![заправка 2](https://mpz.brovary.org/wp-content/uploads/2015/01/zapravka-2.jpg)](https://mpz.brovary.org/wp-content/uploads/2015/01/zapravka-2.jpg)

[![заправка 3,а](https://mpz.brovary.org/wp-content/uploads/2015/01/zapravka-3a.jpg)](https://mpz.brovary.org/wp-content/uploads/2015/01/zapravka-3a.jpg)

[![заправка 3](https://mpz.brovary.org/wp-content/uploads/2015/01/zapravka-3.jpg)](https://mpz.brovary.org/wp-content/uploads/2015/01/zapravka-3.jpg)

Пожежа палахкотіла на відстані 30 м від АЗС, благо, цієї ночі йшов мокрий сніг і вітер був у протилежну від заправки сторону. У пошуках причин пожежі, очільники відомств разом з працівниками автозаправки переглядали записи із камер спостереження, а вогнеборці докладали максимум зусиль на ліквідацію вогняного факела.

[![заправка 4](https://mpz.brovary.org/wp-content/uploads/2015/01/zapravka-4.jpg)](https://mpz.brovary.org/wp-content/uploads/2015/01/zapravka-4.jpg)

[![заправка 6](https://mpz.brovary.org/wp-content/uploads/2015/01/zapravka-6.jpg)](https://mpz.brovary.org/wp-content/uploads/2015/01/zapravka-6.jpg)

[![заправка 10](https://mpz.brovary.org/wp-content/uploads/2015/01/zapravka-10.jpg)](https://mpz.brovary.org/wp-content/uploads/2015/01/zapravka-10.jpg)

«_На гасіння пожежі було задіяно близько 40 чоловік особового складу ГУ ДСНС у Київській області,_ – розповідає перший заступник начальника 5-ДПРЗ ГУ ДСНС України в Київський області **Юрій Гороховський**. – _Також працювало 7 одиниць техніки: три відділення 21 ДПРЧ, одне - 56 ППП та 23 ДПРЧ міста Бориспіль, СПК сіл Княжичі та Требухів. Спочатку газовий фонтан гасили із двох стволів, потім – трьох, спрямовуючи струмені в основу газового факела_.

[![заправка 5 (1)](https://mpz.brovary.org/wp-content/uploads/2015/01/zapravka-5-1.jpg)](https://mpz.brovary.org/wp-content/uploads/2015/01/zapravka-5-1.jpg)

_Однак це не дало очікувано ефекту, тож два рятівники в теплоізоляційних костюмах пішли в саме пекло і перекрили вентиль на одному із двох резервуарів. На іншій ємності – не було можливості, так як був порив між вентилем і власне резервуаром_».

Кілька разів пожежні машини виїжджали на дозаправку водою до найближчого гідранта – на вул. Олімпійська, потім з’ясувалося, що так звана «пожежна водойма» є практично поруч – за АЗС на території автостоянки для фур. У боротьбі вогню та людини перемогла остання, і близько першої години ночі пожежу вдалося локалізувати, а о 9:15 - ліквідувати повністю. Загиблих та потерпілих немає.

[![заправка 7](https://mpz.brovary.org/wp-content/uploads/2015/01/zapravka-7.jpg)](https://mpz.brovary.org/wp-content/uploads/2015/01/zapravka-7.jpg)

Ще під час пожежі присутні тишком обговорювали ймовірну версію пожежі - підпал, адже це не перший вибух на АЗС «БРСМ-Нафта». Ранком 22 квітня 2014 р. стався вибух у приміщенні магазину «БРСМ», що розташований на 45 км траси Бориспіль-Дніпропетровськ (під Переяслав-Хмельницьким). Тоді вибух повністю знищив адмінбудівлю та магазин, загинуло 6 людей, ще 7 з травмами різного ступеня тяжкості було госпіталізовано. А в ніч на 29 грудня 2014 року пролунав вибух у Києві на проспекті Ватутіна (Троєщина) між двома АЗС – «БРСМ –Нафта» і ТНК. На місці події в бетонному заборі, що огороджує «БРСМ», міліція виявила отвір. Епіцентр вибуху був поруч зі схованими під землею резервуарами з пальним. Вони, на щастя, не постраждали.

[![заправка 8](https://mpz.brovary.org/wp-content/uploads/2015/01/zapravka-8.jpg)](https://mpz.brovary.org/wp-content/uploads/2015/01/zapravka-8.jpg)

[![заправка 9](https://mpz.brovary.org/wp-content/uploads/2015/01/zapravka-9.jpg)](https://mpz.brovary.org/wp-content/uploads/2015/01/zapravka-9.jpg)

У групі «Бровари» на Фейсбук відбулося активне [обговорення](https://www.facebook.com/groups/brovary/permalink/968242066539093/) можливих причин пожежі. Інтернет-користувачі схиляються до думки, що мав місце підпал. У міліції ж інша версія: правоохоронці з'ясували, що сталося загорання заправочного газового модуля та [відкрили кримінальне провадження](http://mvs.gov.ua/mvs/control/kyivska/uk/publish/article/140301) за частиною 1 статті 270 ККУ «Порушення встановлених законодавством вимог пожежної безпеки». Досудове розслідування триває.

> **_ДОВІДКА:_**_Компанія__«БРСМ –Нафта» заснована на початку 2000-х бізнесменами Андрієм Бібою та Олександром Поліщуком. За 10 років роботи «БРСМ» створила невелику мережу АЗС із 20 станцій, що розташувалися в Києві та області. Активне зростання мережі «БРСМ» почалося з 2011 року і збіглось у часі з призначенням Едуарда Ставицького спочатку міністром екології і природних ресурсів, а потім – міністром енергетики і вугільної промисловості, який, згідно з журналістськими розслідуваннями, має частку в «БРСМ-Нафта». За 3 роки мережа АЗС зросла в 6 разів і на початок 2014  року нараховувала близько 130 станцій. Наразі нідерландський інвестиційний фонд__FreezeOil Fund, який контролює Роланд Піпер,__хоче придбати заправки еск-міністра Ставицького, який переховується._ 

**Фото - Ірини Ющенко**
