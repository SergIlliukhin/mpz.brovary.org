---
title: "Після співбесіди мер міста підтвердив: Інна Савченко очолить броварський відділ культури"
date: 2016-12-30
categories: 
  - "vlada"
  - "aktsiyi-zahodi"
tags: 
  - "inna-savchenko"
  - "brovary"
  - "viddil-kulturi"
  - "vibir-redaktsiyi"
  - "novini"
---

**Вчора заступник міського голови Григорій Голубовський [заявив](https://mpz.brovary.org/ochilnytseyu-viddilu-kultury-brovariv-stala-inna-savchenko/), що за результатами конкурсу на заміщення вакансії начальника відділу культури перемогу отримала Інна Савченко. Сьогодні ж відбулася співбесіда у міського голови з двома претендентками на цю посаду - Інною Савченко та Катериною Меліковою - для остаточного визначення кандидатури.**

Про співбесіду, як і проведення самого конкурсу, влада ніяк публічно не оголошувала. Публічної презентації претенденток перед громадою (як це було у випадку із [обранням](https://mpz.brovary.org/gromadska-rada-pry-osviti-progolosuvala-za-stabilnist-ta-dobrobut/) очільниці управління освіти) також не було. Проте сьогодні броварські депутати та їхні помічники - **Ірина Веремчук, Андрій Саук, Олег Берестовий, Галина Негода, Олена Слободяник та Ірина Нікітчина** - висловили побажання бути присутніми на цій співбесіді та послухати кандидатів.

Зайти в кабінет до міського голови, де проходила співбесіда, відвідувачам намагався заборонити **Петро Бабіч**, секретар міськради. Він заявив, аби депутати не заважали міському голові або записувалися до нього на прийом. Коли все ж таки депутатам вдалося потрапити в кабінет, вони спитали міського голову: чи прозорий процес обрання начальниці відділку культури, і чому не можна знаходитися на ньому депутатам. **Ігор Сапожко** відповів, що у нього є рекомендації конкурсної комісії і тепер він хоче особисто поспілкуватися з кандидатками, щоби визначитися остаточно з призначенням. Як підкреслив пан Сапожко, депутатів не запрошували, а їхній візит порушує його права та зриває бесіду з претендентками.  Депутати сказали, що працювати не заважють, а лише хочуть послухати кандидаток та відмовилися виходити з кабінету. Незважаючи на те, що Ігор Васильович хотів перейти в інше приміщення, зрештою він все ж таки погодився продовжити співбесіду в присутності броварських обранців та їхніх помічників.

[![](https://mpz.brovary.org/wp-content/uploads/2017/01/Spivbesida-Savchenko-pereshkodzhannya_00002.jpg)](https://mpz.brovary.org/wp-content/uploads/2017/01/Spivbesida-Savchenko-pereshkodzhannya_00002.jpg)

Окрім міського голови, на співбесіді були присутні фахівці культурної сфери міста: представники броварської музичної школи **Цимболя Олена**, Дитячої школи мистецтв **Шекула Валентина** та в.о. начальника відділу культури **Лариса Метьолкіна**.Також, до зустрічі приєдналися голова гуманітарної комісії **Сергій Бєльський** та секретар міськради Петро Бабіч.

[![](https://mpz.brovary.org/wp-content/uploads/2017/01/Spivbesida-Savchenko-pereshkodzhannya_00004.jpg)](https://mpz.brovary.org/wp-content/uploads/2017/01/Spivbesida-Savchenko-pereshkodzhannya_00004.jpg)

[![](https://mpz.brovary.org/wp-content/uploads/2017/01/Spivbesida-Savchenko-pereshkodzhannya_00003.jpg)](https://mpz.brovary.org/wp-content/uploads/2017/01/Spivbesida-Savchenko-pereshkodzhannya_00003.jpg)

Послухати **Інну Савченко** вдалося не повністю. У той же час інша кандидатка на посаду очільника броварської культури **Катерина Мєлікова** відповідала на питання про розвиток бібліотек, МКЦ Прометей, Краєзнавчого музею та процеси об'єднання молоді. Щодо розвитку музею, пані Катерина підкреслила, що треба оновити експозицію та підкріпити все це фінансово, а в МКЦ Прометей приміщення потребує значної реконструкції. За іншими напрямками якихось конкретних проектів розвитку пані Катерина не надала. Як зазначила Валентина Шекула, на даний час пані Катерина працює в броварській дитячій школі мистецтв і проявила себе як фахівець високого рівня та освічена професійна людина в напрямку організації та проведення конкурсів.

[![](https://mpz.brovary.org/wp-content/uploads/2017/01/Spivbesida-Savchenko-pereshkodzhannya_00005.jpg)](https://mpz.brovary.org/wp-content/uploads/2017/01/Spivbesida-Savchenko-pereshkodzhannya_00005.jpg)

Після спілкування з кандидатами Ігор Васильович спитав враження всіх присутніх. Депутатка Ірина Веремчук відмітила професійність Катерини Мєлікової. Однак підкреслила, що не чула відповіді іншого кандидата.

[![](https://mpz.brovary.org/wp-content/uploads/2017/01/Spivbesida-Savchenko-pereshkodzhannya_00001.jpg)](https://mpz.brovary.org/wp-content/uploads/2017/01/Spivbesida-Savchenko-pereshkodzhannya_00001.jpg)

Сергій Бєльський, підкреслив, що у пані Катерини дуже погана українська мова. _«Це не стільки «полювання на відьом» з мого боку, але це ж показник культури і маленький мінус. Це моя суб'єктивна думка»,_ - зазначив пан Сергій. В цьому його підтримала депутатка Галина Негода та міський голова.

Ігор Васильович також додав, що у пані Савченко дуже потужна підтримка певної молоді, яку вона сама виховала, і це їй надає плюс. Також, йому сподобалась ідея від пані Інни долучити молодь до розвитку музею через організацію квестів.

Броварські фахівці у сфері культури сказали одностайно, що важко визначити - хто кращій. Бо обидві кандидатки є фахівцями та професіоналами.

Депутат Олег Берестовий попросив надати можливість поспілкуватися з обома кандидатками та поставити їм певні питання. _«Можливо це допоможе Вам, Ігор Васильович, зробити зважене рішення»,_ - пояснив пан Олег. Тому, до кабінету були знову запрошені Інна Савченко та Катерина Мєлікова.

[![](https://mpz.brovary.org/wp-content/uploads/2017/01/Spivbesida-Savchenko-pereshkodzhannya_00010.jpg)](https://mpz.brovary.org/wp-content/uploads/2017/01/Spivbesida-Savchenko-pereshkodzhannya_00010.jpg)

На перше питання від пана Берестового – "Якими методами долучити молодь до бібліотек?" – почала відповідати пані Савченко. Вона зазначила, що бібліотеку треба наповнювати новими сучасними книжками та комп'ютерізувати її, щоб у молоді була змога знайти книгу. Також, вона розказала, що можна організувати квести для молоді «Як знайти книгу».

На наступне питання від міського голови – "Який розвиток МКЦ Прометей Ви бачите?" - відповідала Катерина Мєлікова. Вона підкреслила, що по-перше, треба зробити реконструкцію та ремонт в самій будівлі, щоб було комфортніше виступати дітям та артистам. Ігор Васильович не дуже був задоволений цією відповіддю і зазначив своє бачення використання будівлі Прометей як вільної майстерні. Де різні творчі люди такі як, іконописці, художники, гончари, могли б проводити свої виставки та себе реалізувати.

Наприкінці зустрічі міський голова подякував всім, хто прийшов на співбесіду та оголосив остаточнє своє рішення – **Інна Савченко стала начальницею відділу культури міста Бровари**.

Олег Берестовий та Ігор Сапожко зазначили, що відділ культури в свої роботі не повинен бути політично заанганжований, а новий начальник відділу культури не робив помилки свого попередника.

**Фото – Ірина Улітенко**
