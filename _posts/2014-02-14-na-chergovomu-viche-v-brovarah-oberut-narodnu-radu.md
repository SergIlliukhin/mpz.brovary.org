---
title: "Цієї суботи у Броварах на Віче оберуть місцеву Народну Раду"
date: 2014-02-14
author: 
  username: "pravoznaty"
  display_name: "Маєш право знати"
categories: 
  - "announce"
tags: 
  - "brovary"
  - "brovarska-narodna-rada"
  - "vibir-redaktsiyi"
  - "narodna-rada"
  - "narodne-viche"
  - "novini"
coverImage: "wp-content/uploads/2014/02/fO8B5RVovyU.jpg"
---

**[![fO8B5RVovyU](https://mpz.brovary.org/wp-content/uploads/2014/02/fO8B5RVovyU.jpg)](https://mpz.brovary.org/wp-content/uploads/2014/02/fO8B5RVovyU.jpg)Цієї суботи, 15 лютого, о 12:00 на броварському Майдані Свободи розпочнеться чергове міське Народне Віче. Учасникам зборів буде запропоновано обрати склад Броварської Народної Ради – органу громадського самоврядування, куди ввійдуть представники опозиційних політсил та активні громадські діячі. А за годину до початку Віче броварський автомайдан планує проїхатись по «броварських Межигір’ях».**

Старт автопробігу центральною частиною Броварів, який завітає з пікетом до помешкань головних місцевих регіоналів, запланований на 11:00. Проте організатори просять бажаючих взяти участь в автомайдані збиратися на Майдані Свободи вже о 10:30, щоб встигнути повернутись назад на центральну площу до 12:00, коли там розпочнеться Народне Віче.

Під час проведення Віче виступлять лідери місцевої опозиції, а також рідний брат Юрія Луценка – Сергій. Також організатори сподіваються, що слово перед броварчанами візьме і сам Юрій Луценко.

Після представлення концепції Народної Ради та голосування за перших кандидатів на вступ до цього органу, всім новим бажаючим увійти до складу Броварської Народної Ради запропонують записатися до списку кандидатів в Народну Раду. Також присутнім планують представити перший загін місцевої народної самооборони – записи в ці загони тривають вже кілька тижнів.

> Нагадаємо, що днями [відбувся круглий стіл](https://mpz.brovary.org/31-brovarchanin-vzhe-visloviv-bazhannya-uviyti-do-narodnoyi-radi-protses-trivaye/) по створенню Броварської Народної Ради. На заході було представлено концепцію та структуру Народної Ради, а також обрано перших кандидатів на вступ до її лав. Безпосередньо під час круглого столу бажання долучитись до роботи в Народній Раді виявив 31 броварчанин. Перелік цих людей буде зачитаний та виставлений на голосування Народним Віче 15 лютого, проте ознайомитись з прізвищами вірогідних членів Народної Ради можна [ознайомитись вже зараз.](https://mpz.brovary.org/31-brovarchanin-vzhe-visloviv-bazhannya-uviyti-do-narodnoyi-radi-protses-trivaye/)
