---
title: "У міліції пояснили, чому не вирішується проблема розпиття алкоголю та куріння у громадських місцях"
date: 2015-06-15
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "klimenko"
  - "kupap"
  - "kurinnya"
  - "militsiya"
  - "narodniy-kontrol"
  - "novini"
  - "pyyatstvo"
coverImage: "wp-content/uploads/2014/10/Prokuror-ta-Klimenko-0166.jpg"
---

**Нестача кадрів у міліції та відсутність бланків протоколів про адміністративні правопорушення. Саме такі причини безкарності тих, хто розпиває спиртні напої та курить у громадських місцях у Броварах, назвав начальник Броварського міського відділу міліції Микола Клименко, - [повідомляє](https://nk.mybrovary.com/problema-rozpittya-spirtnih-napoyiv-ta-diyi-militsiyi/) на своєму сайті ГО "Броварський народний контроль".**

Як зазначають активісти, вони запитали в очільника броварської міліції про причини відсутності реакції правоохоронців на адміністративні порушення. Микола Клименко наголосив на великій проблемі нестачі працівників (найменший за кількістю особовий склад у Київській області). «_Кадрів катастрафічно не вистачає, і я не боюся це говорити, не дивлячись на те, що потім мені за це нарікають. 6 років тому, під час об’єднання міського та районного відділу міліції відбулося перше скорочення особового складу, сьогодні ця ситуація повторюється – скорочено відділ по боротьбі з обігом наркотиків, вилучена служба по боротьбі у сфері економіки, зараз же реорганізується служба у справах дітей (кримінальний відділ у справах неповнолітніх) – усі реорганізації ведуть до скорочень. Тому – кому ж працювати?_» - цитують силовика на сайті "Народного контролю".

Як зазначають активісти, зі слів Клименка, працівники міліції все-таки проводять відповідні рейди, але вони ускладнені відсутністю бланків протоколів про адміністративні правопорушення. Таких примірників у міліціонерів немає через те, що вони їх не отримують від вищих інстанцій. Бланки - суворо підзвітні, їх друкують на поліграфії головного управління. Таким чином, правоохоронці можуть лише задокументувати факти правопорушень, але притягнути до відповідальності порушників порядку ніяким чином не взмозі.

Активісти "Народного контролю" зазначають, що наразі вивчають ситуацію з громадськими формуваннями з охорони правопорядку. Окрім того, вони написали звернення на ім'я міністра внутрішніх справ **Арсена Авакова** та  начальника ГУ МВС України в Київській області **Вадима Трояна** з проханням терміново вирішити питання забезпечення броварської міліції бланками протоколів про адміністративні правопорушення.

[![DSC00042](https://mpz.brovary.org/wp-content/uploads/2015/06/DSC00042.jpg)](https://mpz.brovary.org/wp-content/uploads/2015/06/DSC00042.jpg)

 

[![DSC00043](https://mpz.brovary.org/wp-content/uploads/2015/06/DSC00043.jpg)](https://mpz.brovary.org/wp-content/uploads/2015/06/DSC00043.jpg)

Нещодавно у Броварах почали активно обговорювати проблему куріння, розпиття спиртних напоїв у громадських місцях, а також продажу останніх у нічний час. Зокрема, користувачі соцмереж висловлюють свої [пропозиції](https://www.facebook.com/groups/brovary/permalink/1053968717966427/), як побороти пияцтво. Також [закликають](https://www.facebook.com/groups/brovary/permalink/1055056664524299/) зібратися **17 червня** біля входу в парк "Перемога", щоби спільно вирішити проблему.

Найбільшу увагу й обурення людей викликає неприхована пиятика в міському парку. Приміром, у травні між місцевими мешканцями, які розпивали спиртні напої за шаховими столами у парку, та активістами броварського осередку "Молоді ДемАльянсу" стався конфлікт. Як [зазначають](https://www.facebook.com/groups/brovary/permalink/1042517089111590/) останні, вони викликали міліцію, щоби припинити правопорушення, однак правоохоронці проігнорували дзвінок.

<iframe src="https://www.youtube.com/embed/DXlsMG08QIs" width="480" height="360" frameborder="0" allowfullscreen="allowfullscreen"></iframe>
