---
title: "У «Свободі» розповіли, як відкликатимуть Здоровця та Кочубея з посад у міськраді"
date: 2016-06-06
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "vidklykannya"
  - "zdorovets"
  - "kochubej"
  - "mandat"
  - "novini"
  - "oleg-shevchuk"
  - "sabij"
  - "svoboda"
---

**Найближчим часом «свободівці» ініціюватимуть зняття з посади голови земельної комісії свого колишнього однопартійця Василя Кочубея. Окрім того, політсила вже зараз запускає механізм позбавлення його депутатського мандата разом із мандатом Олексія Здоровця. Про це «Маєш право знати» повідомив лідер броварської «Свободи» Олег Шевчук.**

Раніше про відкликання броварських обранців у [коментарі](http://kievvlast.com.ua/news/v_svobode_raskrili_mehanizm_otziva_svoih_deputatov_v_brovarah39862.html) «КиевВласть» розповів лідер київської обласної «Свободи» **Ігор Сабій**. Він зазначив, що зняття Василя Кочубея з посади голови земельної комісії ініціюватимуть вже на найближчій сесії Броварської міської ради.

Варто зазначити, що таке питання не стоїть у порядку денному завтрашнього [засідання](https://mpz.brovary.org/anons-15-tu-sesiyu-miskrady-perenesly-na-7-chervnya/) 15-ої чергової сесії. Як пояснив **Олег Шевчук**, задля звільнення голови комісії найімовірніше скликатимуть позачергову сесію міськради. Коли саме може відбутися таке засідання, лідер броварської «Свободи» не став прогнозувати.

Щодо позбавлення мандатів депутатів Олексія Здоровця та Василя Кочубея Олег Шевчук підтвердив слова керівника обласної організації. У коментарі журналістам Ігор Сабій зазначав: «_Зараз ми запускаємо процедуру, відповідно до якої партія відкликає своїх депутатів. Згідно із цією процедурою у Броварах має зібратися ініціативна група із 300 учасників (в кожному місті ця кількість залежить від кількості населення). Після реєстрації цієї групи в територіальній виборчій комісії готують підписні бланки. Ініціативна група із 300 людей повинна зібрати 600 підписів виборців міста Бровари. Далі рішення ухвалює з’їзд партії._»

\[caption id="attachment\_57066" align="aligncenter" width="600"\][![Ігор Сабій](https://mpz.brovary.org/wp-content/uploads/2016/06/Igor-Sabij.jpg)](https://mpz.brovary.org/wp-content/uploads/2016/06/Igor-Sabij.jpg) Ігор Сабій. Фото: svoboda.org.ua\[/caption\]

Олег Шевчук розповів, що на окрузі, де обирався Василь Кочубей, «Свобода» найближчим часом планує ставити агітаційні намети для збирання таких підписів. Коли саме мають намір почати роботу, депутат не уточнив. Головний броварський «свободівець» зазначив, що протягом наступних одного-двох днів на рівні партії планують вирішити це та інші питання щодо Кочубея та Здоровця.

> Варто зазначити, що згідно із законодавством партія матиме можливість відкликати «своїх» депутатів через рік після обрання – тобто не раніше жовтня 2016 року.

Нагадаємо, що Василь Кочубей та Олексій Здоровець на минулорічних місцевих виборах пройшли до Броварської міської ради від «Свободи». Однак, згодом однопартійці звинуватили обранців у «[тушкуванні](https://mpz.brovary.org/den-tushky-shestero-osib-otrymaly-usyu-povnotu-vlady-u-brovarah/)» та змові з владою міста. Після цього між колишніми соратниками у Броварах [періодично](https://mpz.brovary.org/u-brovarah-golovu-zemelnoyi-komisiyi-vykynuly-u-smittyevyj-bak-foto/) траплялися [сутички](https://mpz.brovary.org/u-brovarskij-miskradi-masova-bijka-ta-slozoginnyj-gaz-deputaty-strybaly-z-vikon-drugogo-poverhu-foto-video/).

\[caption id="attachment\_53406" align="aligncenter" width="600"\][![IMG_3882](https://mpz.brovary.org/wp-content/uploads/2016/03/IMG_3882.jpg)](https://mpz.brovary.org/wp-content/uploads/2016/03/IMG_3882.jpg) Колишній секретар міськради Олексій Здоровець та міський голова Ігор Сапожко\[/caption\]

31 травня відбулась [позачергова сесія](https://mpz.brovary.org/14-ta-pozachergova-sesiya-deputaty-obraly-novogo-sekretarya/) Броварської міської ради, під час якої Олексія Здоровця зняли з посади секретаря міськради. Водночас, представники «Демократичного альянсу» ще до початку засідання звинуватили владу в незаконності проведення такої сесії через порушення вимог закону про терміни її скликання. Під час засідання секретарем міськради обрали «укропівця» **Петра Бабича**, якого вважають соратником мера-«регіонала» **Ігоря Сапожка**.
