---
title: "Броваритепловодоенергія: \"Гаряча вода в районі «Терміналу» скоро має з’явитися\""
date: 2016-12-03
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "avariya"
  - "brovary"
  - "vibir-redaktsiyi"
  - "voda"
  - "vodopostachannya"
  - "novini"
  - "palladium"
coverImage: "wp-content/uploads/2016/12/nema-vody-voda-vidklyuchennya-vodopostachannya.jpg"
---

**Мешканці вулиць Симона Петлюри та Короленка днями почали скаржитись на відсутність води у кранах – як гарячої, так і холодної. Вчора ввечері водопостачання нібито відновили, але досі багато жильців запевняють: гарячої води досі нема. Тим часом представники КП «Броваритепловодоенергія» пояснюють: проводили роботи, воду вчора вже дали. У стояках досі може лишатися повітря, через що поки може не бути гарячої води.**

Як зазначає **Сергій Сафронов**, керівник комунального підприємства, вчора протягом дня підключали водомережі до ЖК «Палладіум». Саме через це вимикали водопостачання в будинках по вулицях Короленка і Симона Петлюри. Водночас, у переддень на цьому ж об’єкті робіт сталася аварія. Тому води у кранах не було і в п’ятницю, і в четвер.

Очільник КП «Броваритепловодоенергія» запевняє, що про планове відключення жителів попереджали. І вже о 21:00 дали водопостачання. Мешканці підтверджують, що вода у кранах з’явилась, але значно пізніше і тільки холодна. Сергій Сафронов зазначає, що гарячої може не бути певний час через наповнення повітрям стояків.

Слід зазначити, що про відсутність гарячої води також скаржаться мешканці по бульвару Незалежності. Про причини таких проблем Сергій Сафронов повідомити не зміг. Лише припустив, що це може бути локальне відключення від водопостачання через проведення внутрішніх ремонтних робіт.
