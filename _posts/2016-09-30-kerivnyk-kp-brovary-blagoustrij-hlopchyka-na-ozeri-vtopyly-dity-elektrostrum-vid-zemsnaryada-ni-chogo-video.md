---
title: "Керівник КП «Бровари-Благоустрій»: хлопчика на озері втопили діти, електрострум від земснаряда ні до чого – ВІДЕО"
date: 2016-09-30
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "brovary"
  - "elektrika"
  - "kabel"
  - "novini"
  - "ozero"
  - "park"
  - "priozerniy"
  - "smert"
  - "strum"
coverImage: "wp-content/uploads/2016/06/NjHQB3OH-y8.jpg"
---

**Директор комунального підприємства «Бровари-Благоустрій» заперечує, що причиною** [**смерті**](https://mpz.brovary.org/v-ozeri-na-pekarni-zagynula-dytyna-mozhlyvo-vdarylo-strumom-vid-zemsnaryadu/) **три місяці тому 14-річного Влада Даценка на озері в парку «Приозерному»** **став електричний струм. Мовляв, хлопець втопився через ігри своїх друзів. Про це Андрій Василенко розповів в ефірі передачі «Надзвичайні новини» телеканалу** **ICTV. Тим часом батьки неповнолітнього небіжчика вказують: за результатами розгорненої медичної експертизи їхній син помер від ураження електричним струмом. Окрім того, з місця подій зник речовий доказ - електричний кабель.**

[Нагадаємо](https://mpz.brovary.org/vynu-elektrostrumu-u-smerti-hlopchyka-obitsyayut-vstanovyty-azh-za-misyats-video/), що за результатами попередньої експертизи Влад Даценко загинув від «_механічної асфіксії внаслідок утоплення у воді_». Водночас, і правоохоронці, і медики тоді зазначили: це не виключає, що спричинити утоплення могла дія електроструму. Вже через місяць оприлюднили висновок обласної судмедекспертизи. Лікарі вказали, що причиною смерті було саме ураження електричним струмом.

[![img_0110](https://mpz.brovary.org/wp-content/uploads/2016/09/IMG_0110.jpg)](https://mpz.brovary.org/wp-content/uploads/2016/09/IMG_0110.jpg)

Слід згадати, що така версія загибелі хлопчика з’явилася одразу ж, у день трагедії. Про те, що в озері «пробивало струмом» говорили численні свідки. Відпочивальники зазначали, що підлітки бавились, стрибаючи із металевих діжок, по яких був прокладений електричний кабель до земснаряда.

_Сюжет «Надзвичайних новин» від 28 вересня_

<iframe src="https://www.youtube.com/embed/ZnPc4ZwE7zc" width="560" height="315" frameborder="0" allowfullscreen="allowfullscreen"></iframe>

Після смертельного випадку на місці подій кабель – із обірваною ізоляцією та де-не-де затоплений в озері – побачили журналісти центральних телеканалів, місцеві депутати та чиновники. Тим не менше, на сьогодні Андрій Василенко заперечує, що причиною смерті міг стати електричний струм.

Як зазначають батьки загиблого, кабель нібито перебував на зберіганні в поліції. Однак, згодом слідчі почали говорити, що кабеля в них нема. Прес-секретар обласної поліції **Микола Жукович** запевнив наших журналістів, що кабель поліція не вилучала, оскільки не мала для цього законних пдстав.

Де зараз кабель (як і сам земснаряд) в поліції не знають. Однак, обіцяють знайти і вилучити речовий доказ – дотримавшись відповідної процедури. І лише після цього, провівши експертизу кабеля, долучити його до кримінальної справи.

Як ідеться в сюжеті «Надзвичайних новин», із власниками земснаряду поліцейським навіть не вдалося познайомитися. За три місяці після трагедії слідчі лише написали їм листи. Журналісти самі віднайшли розташування фірми «Трансгідробуд» - у Києві по вул. Кіровоградській, 38/58. Однак, у непримітному складському приміщенні офісу компанії нібито нема. Посилаючись на слова місцевого охоронця, телевізійники зазначають: тут лише юридична адреса товариства для приймання пошти.
