---
title: "Частина Броварів досі лишається без гарячої води"
date: 2013-08-09
tags: 
  - "vibir-redaktsiyi"
  - "garyacha-vodi"
  - "garyache-vodopostachannya"
  - "kp-brovariteplovodoenergiya"
  - "novini"
---

**[![2011_01_0_26_572](https://mpz.brovary.org/wp-content/uploads/2013/08/2011_01_0_26_572.jpg)](https://mpz.brovary.org/wp-content/uploads/2013/08/2011_01_0_26_572.jpg)Учора, 8 серпня, в окремих районах міста комунальники почали відновлювати гаряче водопостачання. Проте частина мешканців досі гріють воду на плиті.** 

На сайті міської ради [оприлюднили](http://docs.pravo-znaty.org.ua/p8623/07.08.2013/130) розпорядження **Ігоря Сапожка**, в якому броварський мер зобов’язує відповідальних чиновників забезпечити повне відновлення подачі гарячої води в міські оселі вже з 8 серпня. Так, за повідомленнями мешканців, тепла вода зокрема з’явилась в будинках на **вул. Кірова, вул. Черняхівського, в районі Торгмаш.**

Водночас люди жаліються, що досі змушені користуватись виключно холодною водою в окремих багатоповерхівках на **вул. Возз’єднання, вул. М. Лагунової, вул. Грушевського**, тощо. Дехто зазначає, що вода з гарячого крану таки потекла, утім досі холодна та іржава. А окремі користувачі соціальних мереж вказують на те, що тепла вода спочатку з’явилась, проте вже за кілька годин зникла.

Журналісти «Маєш право знати» намагались отримати коментар з приводу ситуації безпосередньо в «Броваритепловодоенергії», утім телефони установи сьогодні не відповідають.

В той же час на сайті організації [повідомляється](http://www.brovteplo.com.ua/), що станом на 7 серпня продовжено капітальний ремонт магістральної теплової мережі за адресою Грушевського, 7, плановий поточний ремонт тепломереж виконується по вул. Кірова, 96 та продовжено ремонтні роботи по усуненню пошкоджень теплових мереж на Геологів, 5.
