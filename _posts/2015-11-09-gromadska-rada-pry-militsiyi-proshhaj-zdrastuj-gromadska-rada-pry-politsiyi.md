---
title: "Громадська рада при міліції – прощай. Здрастуй, Громадська рада при поліції?"
date: 2015-11-09
categories: 
  - "brovary"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "gromadska-rada-pry-militsiyi"
  - "novini"
  - "priyom-gromadyan"
  - "reforma-militsiyi"
---

**6 листопада відбулося, де-юре останнє засідання Громадської ради при Броварському міськвідділі міліції - правоохоронному органу, при якому вона створена, адже 7 листопада вступив в дію закон України «Про національну поліцію». Де-факто Громадська рада не припиняє свого існування, навпаки, збирається трансформуватися і нарощувати робочі оберти. І в переломний для правоохоронців момент планує навіть їх підстрахувати.**

Чергове засідання Громадської ради при міліції припало на 6 листопада - якраз у переддень важливих змін у правоохоронній системі України. Тож поки начальник міськвідділу Микола Клименко зі своїми заступниками у Головному управлінні МВС отримували необхідні настанови стосовно трансформації міліції у поліцію, співробітники Броварського МВ підганяли свої «хвости» та прощалися з радянським зразком правоохоронної системи.

\[caption id="attachment\_48150" align="aligncenter" width="450"\][![ГР при міліції](https://mpz.brovary.org/wp-content/uploads/2015/11/71.jpg)](https://mpz.brovary.org/wp-content/uploads/2015/11/71.jpg) Фото на дверях одного з поверхів міськвідділу\[/caption\]

Зрозуміло, найперше члени ГР хотіли знати про те, як відбуватиметься реформування правоохоронних органів і що вже для цього зроблено власне в Броварському МВ, тому на засідання запросили юристконсульта  міськвідділу **Ольгу Сердюк**.

[![ГР при міліції](https://mpz.brovary.org/wp-content/uploads/2015/11/21.jpg)](https://mpz.brovary.org/wp-content/uploads/2015/11/21.jpg)

\[caption id="attachment\_48144" align="aligncenter" width="450"\][![ГР при міліції](https://mpz.brovary.org/wp-content/uploads/2015/11/12.jpg)](https://mpz.brovary.org/wp-content/uploads/2015/11/12.jpg) Ольга Сердюк\[/caption\]

Юрист поділилася скупою інформацією: відповідно до постанови Кабміну від 16 вересня 2012 р. ліквідовуються всі територіальні органи міліції. Ліквідується, як юридична особа, і Броварський МВ. Наразі в міськвідділі створено ліквідаційну комісію і вже подано документи до єдиного відповідного реєстру. Усі відомості про цей процес мають бути опубліковані в офіційному виданні 9 листопада 2015 р. Також юрист повідомила про призначення грузинки **Хатії Деканоїдзе** головою Національної поліції України, а лучанина **Олександра Фацевича** -  її заступником.

Однак як відбуватиметься перехід із міліції в поліцію - поки що нікому в Броварському міськвідділі невідомо. Відомо лише, що всі 276 правоохоронців, яких наразі виведено поза штат, проходитимуть переатестацію, що відбуватиметься протягом 3-х місяців. Рядовий склад проходитиме тестування на знання нормативної бази та співбесіду. Чим вищий ранг правоохоронця, тим більше доведеться пройти тестів (і на поліграфі, "детектору брехні", також) і співбесід із комісіями на рівні області та міністерства. Наразі співробітники міліції збирають необхідні документи. А доки вони не пройдуть атестацію, будуть призначені тимчасово виконуючими обов’язки поліцейських. Позаяк у броварських правоохоронців немає нової форми і посвідчень нового зразка, поки що користуватимуться старими.

[![ГР при міліції](https://mpz.brovary.org/wp-content/uploads/2015/11/31.jpg)](https://mpz.brovary.org/wp-content/uploads/2015/11/31.jpg)

Стосовно реформування правоохоронних органів, до пані Сердюк у громадських активістів було багато запитань, та фахівець  розводила руками, адже необхідної інформації не мала. Однак заспокоїла: поки що всі працівники працюватимуть у звичному режимі  й дзвінки на «102» прийматимуть.

Також активісти виявили бажання бути присутніми під час переатестації працівників міськвідділу. Для цього вирішили написати відповідне звернення на ім’я начальника ГУ та Броварського МВ.

[![ГР при міліції](https://mpz.brovary.org/wp-content/uploads/2015/11/41.jpg)](https://mpz.brovary.org/wp-content/uploads/2015/11/41.jpg)

На жаль, ряди громадських активістів із кожним засіданням рідіють – цього разу були присутні лише 6 із 11 членів. А через те, що екс-голова ГР Андрій Качор, в.о. голови Микола Левченко (прибув за кілька хвилин до закінчення зборів) та начальник міліції Микола Клименко (запрошено для виступу) на засіданні були відсутні, про "плюси" діяльності  ради за 11 місяців роботи довелося розповідати секретарю ГР  **Руслану Яремчуку.** Напередодні засідання Руслан зустрівся з начальником міськвідділу, щоб обговорити роботу ГР за цей період, тож на зборах мав можливість озвучити думку Клименка, стосовно  діяльності ради.

По-перше, завдяки ГР Броварський міськвідділ міліції став більш відкритим для людей, з’явилося більше публікацій у ЗМІ, що стосувалися роботи міліції. По-друге, ГР стала своєрідним «інструментом» прозорості кадрової політики, адже призначеним «із гори» начальник міліції пропонував пройти погодження Радою, а ті, хто відмовлялися від перевірки громадою, згодом відмовлялися і від посад. По-третє, Бровари стали піонерами в створенні громадських рад при міліції: позитивний приклад нашого міста підхопили Ірпінь, Бориспіль. Окрім цього, як розповів нашим журналістам екс-голова ГР Андрій Качор, завдяки роботі громадських активістів вдалося зрушити з мертвої точки питання створення ще однієї чергової частини міліції на території Броварщини, що дозволить розвантажити міський відділ. Певною мірою вирішено питання із забезпечення автопатрулів паливом. _"Однак через застарілу систему самої міліції, а також через проблеми в процесі прийняття рішень на рівні вищих інстанцій, більшість рішень та пропозицій ГР реалізувати поки що достатньо проблематично",_ - резюмував Андрій.

За словами Яремчука, роботу ГР начальник міліції оцінює на «добре». Єдине, чого не вистачило, - так це часу, щоб втілити в життя все заплановане. Тому Руслан запропонував роботу Ради продовжувати, адаптувавши її під вимогу часу - трансформуватися у ГР при поліції, позаяк з 7 листопада міліція припинила свої повноваження і проходить процес перетворення у поліцію. Увійти в ініціативну групу по створенню Ради при поліції виявили бажання активісти: Ігор Романенко, Олена Сіверська, Руслан Яремчук, Михайло Грінченко, Олексій Комаровський.

[![ГР при міліції](https://mpz.brovary.org/wp-content/uploads/2015/11/51.jpg)](https://mpz.brovary.org/wp-content/uploads/2015/11/51.jpg)

На цьому перехідному як для правоохоронців, так і громадських активістів етапі, останні вирішили міліцію підстрахувати – **щосереди з 17:00 до 20:00 в кім.103 Броварського міськвідділу міліції** проводити прийом громадян. Власне, це буде реалізацією завдання, яке запланували зробити ще [на попередньому засіданні ГР](https://mpz.brovary.org/gromadska-rada-pry-militsiyi-problemy-z-102-patrulyamy-ta-pryjom-gromadyan).

**У листопаді 2015 р**. прийом громадян здійснюватимуть:

- **11 листопада** - Ігор Романенко
- **18 листопада** – Михайло Грінченко
- **25 листопада** – Олександр Теплюк

Наступне засідання ГР активісти призначили на **1 грудня**.

 **Фото - автора**
