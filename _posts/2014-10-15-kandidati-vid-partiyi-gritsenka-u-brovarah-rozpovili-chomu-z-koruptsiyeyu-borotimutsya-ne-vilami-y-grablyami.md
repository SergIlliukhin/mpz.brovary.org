---
title: "Кандидати від партії Гриценка у Броварах розповіли, чому з корупцією боротимуться не вилами"
date: 2014-10-15
author: 
  username: "yschenko"
  display_name: "Ірина Ющенко"
tags: 
  - "agitatsiya"
  - "brovary"
  - "vibir-redaktsiyi"
  - "gritsenko"
  - "demokratichniy-alyans"
  - "kandidat-u-narodni-deputati"
  - "kandidati"
  - "novini"
  - "partiya-gritsenka"
  - "sokolenko"
  - "stetskiv"
coverImage: "wp-content/uploads/2014/10/Gritsenkivtsi-DSC_0678.jpg"
---

**[![Гриценківці DSC_0678](https://mpz.brovary.org/wp-content/uploads/2014/10/Gritsenkivtsi-DSC_0678.jpg)](https://mpz.brovary.org/wp-content/uploads/2014/10/Gritsenkivtsi-DSC_0678.jpg)Передвиборчі перегони продовжуються, і в Броварах після [приїзду кандидатів у нардепи екс-журналістів Мустафи Найєма та Сергія Лещенка](https://mpz.brovary.org/troyanskiy-kin-u-velikiy-polititsi-top-zhurnalisti-pidtrimali-rizanenka-abi-spilno-onovlyuvati-ukrayinu/), відбулася ще одна агітаційна зустріч в МКЦ "Прометей". Своє слово броварчанам 7 жовтня приїхали сказати і висуванці від партії Анатолія Гриценка «Громадянська позиція» - Наталка Соколенко і Тарас Стецьків.**

До останньої хвилини організатори зустрічі переймалися за ймовірно малу кількість присутніх, адже – буденний день, робочий час. Однак до 16:00 у малій залі МКЦ «Прометей» набралося понад півсотні зацікавлених, які продовжували надходити.

[![Гриценківці DSC_0580](https://mpz.brovary.org/wp-content/uploads/2014/10/Gritsenkivtsi-DSC_0580.jpg)](https://mpz.brovary.org/wp-content/uploads/2014/10/Gritsenkivtsi-DSC_0580.jpg)

Взагалі, окремі броварчани очікували, що на зустріч приїде сам лідер партії – Анатолій Гриценко, якого знають ще за президентськими виборами-2014 (_тоді він набрав 5, 48% голосів українців і зайняв 4 місце_). Тож коли на сцені з’явилися малознайомі їм особи, вони дещо розчарувалися. І не дивно, адже представника «Громадянської позиції», польового командира Помаранчевої революції 2004 року, **Тараса Стецьківа** не можна назвати обличчям екрану, як представників інших політсил, а про діяльність молодої партії «Демократичний альянс» знає небагато українців, хоча саме демальянсівці під керівництвом свого лідера Василя Гацька розпочинали Майдан Гідності _(а до цього був штурм Межигір’я (у 2013 році), акції протесту під стінами «Нафтогазу» (2012 року))_. Та коли голова броварського осередку «Демократичний альянс» **Аліна Дяченко** запросила до слова броварчанку, кандидата в народні депутати від «Громадянської позиції» **Наталю Соколенко** і з її вуст пролунали перші слова, присутні заспокоїлися – дівчина говорила щиро, просто, тож відразу здобула прихильність.

[![Гриценківці DSC_0552](https://mpz.brovary.org/wp-content/uploads/2014/10/Gritsenkivtsi-DSC_0552.jpg)](https://mpz.brovary.org/wp-content/uploads/2014/10/Gritsenkivtsi-DSC_0552.jpg)

[![Гриценківці DSC_0584](https://mpz.brovary.org/wp-content/uploads/2014/10/Gritsenkivtsi-DSC_0584.jpg)](https://mpz.brovary.org/wp-content/uploads/2014/10/Gritsenkivtsi-DSC_0584.jpg)

[![Гриценківці DSC_0563](https://mpz.brovary.org/wp-content/uploads/2014/10/Gritsenkivtsi-DSC_0563.jpg)](https://mpz.brovary.org/wp-content/uploads/2014/10/Gritsenkivtsi-DSC_0563.jpg)

І хоча у якості кандидата в депутати це був один з перших Наталчиних виступів, слова дівчини звучали досить переконливо та впевнено, адже багаторічна журналістська робота навчила тримати удари різної складності: і коли в програмі «Вікна-Новини» (СТБ) критикувала тоді чинний корупційний уряд Тимошенко; і коли з командою демальянсівців їздила по Україні [демонструвати фільм «Відкритий доступ» про Януковича](https://mpz.brovary.org/zi-shvabroyu-na-vinishhuvach-yak-brovarska-vlada-namagalas-pereshkoditi-vidkritomu-dostupu/), а їм «вирубали» світло, розливали отруту, закидали димовими шашками. Не обійшлося без інцидентів і цього дня - несподівано вимкнулося світло _(благо, на кілька хвилин),_ але це не стало на перешкоді спілкуванню. Наталя розповіла, з ким іде команда Анатолія Гриценка, яка, по суті, об’єднала два покоління – молодих, освічених, принципових із партії «Демократичний альянс» і досвідчених, освічених і принципових із «Громадянської позиції».

**[![Гриценківці DSC_0589](https://mpz.brovary.org/wp-content/uploads/2014/10/Gritsenkivtsi-DSC_0589.jpg)](https://mpz.brovary.org/wp-content/uploads/2014/10/Gritsenkivtsi-DSC_0589.jpg)**

**[![Гриценківці DSC_0621](https://mpz.brovary.org/wp-content/uploads/2014/10/Gritsenkivtsi-DSC_0621.jpg)](https://mpz.brovary.org/wp-content/uploads/2014/10/Gritsenkivtsi-DSC_0621.jpg)**

Своє рішення об’єднатися саме з «Громадянською позицією», пояснює Наталя Соколенко, «Демократичний альянс» виношував довго, адже для участі у виборах шукали партнера, з яким мають спільні принципи і програмні цілі: відсутність олігархів у партійній касі, прагнення оновити владу і, найважливіше, - реальне бажання викорінити корупцію, що є головним ворогом українського народу. Тому серед 29 партій-учасників парламентських перегонів вирішили долучитись саме до команди Гриценка. До речі, від альянсу «Громадянська позиція (Анатолія Гриценка)» зі «старих» депутатів на вибори йдуть лише троє кандидатів _(для порівняння: у списку_ _[«Блоку Петра Порошенка»](http://uk.wikipedia.org/wiki/%D0%91%D0%BB%D0%BE%D0%BA_%D0%9F%D0%B5%D1%82%D1%80%D0%B0_%D0%9F%D0%BE%D1%80%D0%BE%D1%88%D0%B5%D0%BD%D0%BA%D0%B0) - 42, у [«Батьківщині»](http://uk.wikipedia.org/wiki/%D0%92%D0%9E_%D0%91%D0%B0%D1%82%D1%8C%D0%BA%D1%96%D0%B2%D1%89%D0%B8%D0%BD%D0%B0) - 26, у [«Свободі»](http://uk.wikipedia.org/wiki/%D0%92%D0%9E_%D0%A1%D0%B2%D0%BE%D0%B1%D0%BE%D0%B4%D0%B0) - 23)_.

[![Гриценківці DSC_0717](https://mpz.brovary.org/wp-content/uploads/2014/10/Gritsenkivtsi-DSC_0717.jpg)](https://mpz.brovary.org/wp-content/uploads/2014/10/Gritsenkivtsi-DSC_0717.jpg)

Під час свого виступу Наталія Соколенко коротко ознайомила присутніх із діяльністю першої п’ятірки альянсу – Анатолія Гриценка, Василя Гацька, Марини Соловйової, Віталія Шабуніна, Олега Дерев’янка, розповіла пізнавальні історії з їхньої діяльності, наводила реальні приклади, проводила паралелі дотримання законів у Європі та сучасній Україні.

Що ж відрізняє альянс від інших 28 партій? По-перше, як озвучила кандидат у нардепи, їхня партія найперша добровільно оприлюднила свої декларації про доходи (_хоча закон і не вимагає цього від кандидатів_) та автобіографії усіх своїх кандидатів, де вказали, що мають громадянство лише в Україні. А це - принципово. По-друге, не взяли до списку жодного ставленика олігархів і жодного кандидата за гроші. Навіть за великі. По-третє, «дивлячись вам, земляки в очі, можу чесно сказати - нашу виборчу кампанію не фінансує жоден із олігархів, і Льовочкін у тому числі, - наголосила кандидатка. - Наші спонсори – партійці Ігор Пукшин, Олексій Гаврилов, Петро Ландяк, Леонід Макул, Олег Канівець. Тому то й немає нашої політичної реклами по телебаченню, адже 30-секундний ролик коштує десятки тисяч доларів, які ми не маємо».

[![Гриценківці DSC_0683](https://mpz.brovary.org/wp-content/uploads/2014/10/Gritsenkivtsi-DSC_0683.jpg)](https://mpz.brovary.org/wp-content/uploads/2014/10/Gritsenkivtsi-DSC_0683.jpg)

На запитання: чому журналісти почали активно йти в нардепи (_Тетяна Чорновол, Мустафа Наєм, Сергій Лещенко та ін.- авт._), Наталя відповіла: «Ложа преси обвалилася в сесійну залу для того, щоб довести до кінця справи, які ми розпочали ще за часів Януковича – створення суспільного мовлення, прозорості медіавласності, роздержавлення ЗМІ. Ми хочемо створити справжнє українське Бібісі. А в професію, якщо ти професіонал, повернутися можна завжди», - резюмувала журналістка.

[![Гриценківці DSC_0644](https://mpz.brovary.org/wp-content/uploads/2014/10/Gritsenkivtsi-DSC_0644.jpg)](https://mpz.brovary.org/wp-content/uploads/2014/10/Gritsenkivtsi-DSC_0644.jpg)

Тарас Стецьків підхопив тему професіоналізму: «До Верховної Ради мають пройти нові люди, свіжі сили, справжні професіонали - якнайбільше тих, хто за часів режиму Януковича та Революції Гідності довів свою принциповість, сміливість і твердо одстоював принципи чесної політики». Він говорив про ключові напрямки, на яких альянс концентруватиме свої зусилля в парламенті: безпеку (найперше - мир у державі), справедливість (прозорість бюджетів усіх рівнів, викорінення корупції «хірургічним» шляхом); оновлення (люстрація влади, дієві реформи).

[![Гриценківці DSC_0672](https://mpz.brovary.org/wp-content/uploads/2014/10/Gritsenkivtsi-DSC_0672.jpg)](https://mpz.brovary.org/wp-content/uploads/2014/10/Gritsenkivtsi-DSC_0672.jpg)

[![Гриценківці DSC_0726](https://mpz.brovary.org/wp-content/uploads/2014/10/Gritsenkivtsi-DSC_0726.jpg)](https://mpz.brovary.org/wp-content/uploads/2014/10/Gritsenkivtsi-DSC_0726.jpg)

[![Гриценківці DSC_0741](https://mpz.brovary.org/wp-content/uploads/2014/10/Gritsenkivtsi-DSC_0741.jpg)](https://mpz.brovary.org/wp-content/uploads/2014/10/Gritsenkivtsi-DSC_0741.jpg)

Усі три напрямки для людей досить болючі, тому частина запитань присутніх стосувалася депутатської недоторканості, монополізації влади, вступу в НАТО, змін у системі освіти і медицини, проведення адміністративно – територіальної реформи, позиції альянсу стосовно Криму й вимушених переселенців та ін.

**[![Гриценківці DSC_0656](https://mpz.brovary.org/wp-content/uploads/2014/10/Gritsenkivtsi-DSC_0656.jpg)](https://mpz.brovary.org/wp-content/uploads/2014/10/Gritsenkivtsi-DSC_0656.jpg)**

Відповідаючи на запитання присутніх, що стосувалися безпеки країни, Тарас Стецьків підкреслив: «Ми – за мир, але не будь-якою ціною: не ціною втрати Криму чи «задобрювання» Путіна «особливим статусом» Донбасу, не ціною односторонніх поступок. Якщо ми хочемо миру - маємо прискореними темпами зміцнювати обороноздатність країни, щоб бути готовими дати агресору відсіч, адже Путіну потрібен не Донбас, а вся Україна».

[![Гриценківці DSC_0753](https://mpz.brovary.org/wp-content/uploads/2014/10/Gritsenkivtsi-DSC_0753.jpg)](https://mpz.brovary.org/wp-content/uploads/2014/10/Gritsenkivtsi-DSC_0753.jpg)

[![Гриценківці DSC_0737](https://mpz.brovary.org/wp-content/uploads/2014/10/Gritsenkivtsi-DSC_0737.jpg)](https://mpz.brovary.org/wp-content/uploads/2014/10/Gritsenkivtsi-DSC_0737.jpg)

Та найбільше запитань було про корупцію і хабарництво. І в цих питаннях позиція команди Анатолія Гриценка принципова: ввести в Кримінальний кодекс поняття «заочне провадження», що дасть можливість заочно судити «діячів» минулої влади, які ховаються за кордоном; відкрити інформацію про справжніх власників нерухомості, земель і фірм, щоб високопосадовці не змогли сховати вкрадене, переписавши його на родичів. Наразі партійці можуть похвалитися «протиснутим» у ВР законом про створення незалежного антикорупційного бюро, яке займатиметься розслідуванням корупції серед верхівки.

[![Гриценківці DSC_0658](https://mpz.brovary.org/wp-content/uploads/2014/10/Gritsenkivtsi-DSC_0658.jpg)](https://mpz.brovary.org/wp-content/uploads/2014/10/Gritsenkivtsi-DSC_0658.jpg)

Кандидати в нардепи наголосили: в уряд від партії Гриценка йдуть люди, які не крастимуть самі й іншим не дадуть. Саме тому готові до коаліції з партією Порошенка, до співпраці з усіма мажоритарниками, хто сповідує їхні погляди на корупцію. Поцікавилися присутні і думкою кандидатів про народну люстрацію. «Якщо сьогодні влада не наведе порядок із люстрацією - завтра на місці смітників стоятимуть шибениці. Те, що зараз відбувається – прямий докір владі: вона щось робить неправильно», - підсумував Тарас Стецьків.

[![Гриценківці DSC_0662](https://mpz.brovary.org/wp-content/uploads/2014/10/Gritsenkivtsi-DSC_0662.jpg)](https://mpz.brovary.org/wp-content/uploads/2014/10/Gritsenkivtsi-DSC_0662.jpg)

[![Гриценківці DSC_0685](https://mpz.brovary.org/wp-content/uploads/2014/10/Gritsenkivtsi-DSC_0685.jpg)](https://mpz.brovary.org/wp-content/uploads/2014/10/Gritsenkivtsi-DSC_0685.jpg)

[![Гриценківці DSC_0659](https://mpz.brovary.org/wp-content/uploads/2014/10/Gritsenkivtsi-DSC_0659.jpg)](https://mpz.brovary.org/wp-content/uploads/2014/10/Gritsenkivtsi-DSC_0659.jpg)

Понад півтори години кандидати від партії Анатолія Гриценка спілкувалися з броварчанами. Навіть після закінчення зустрічі люди не поспішали відпускати гостей і продовжували засипати їх запитаннями.

Наостанок Тарас і Наталя підвели під сказаним риску: «Ми не ставимося до політики, як до цирку. І від Гриценка ви ніколи не почуєте про вила або граблі».

> P.S.: Від політсили в нардепи йде 147 кандидатів . Окрім того, за мажоритарними округами до парламенту балотуватимуться понад 10 представників «Демократичного альянсу». По 97-му виборчому округу свого кандидата альянс не висував, тож допускають, що під час виборів підтримають нинішнього народного депутата Павла Різаненка (який балотується по цьому мажоритарному округу), адже у Верховній Раді він проявив себе досить гідно і має від колег та виборців повагу і схвальні відгуки.

**Фото - Марії Придьми**
