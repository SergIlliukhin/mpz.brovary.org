---
title: "Дірки на дорогах та паводки: броварські комунальники звітують про початок роботи"
date: 2017-02-20
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "andrij-vasylenko"
  - "brovary"
  - "vibir-redaktsiyi"
  - "kp-brovary-blagoustrij"
  - "novini"
  - "operatyvna-narada"
  - "pavodky"
  - "stan-dorig"
coverImage: "wp-content/uploads/2017/02/452165_main.jpg"
---

**Комунальне підприємство "Бровари Благоустрій" уже цього тижня починає моніторинг доріг задля виявлення проблем, що виникають із настанням плюсових температур. Також працюватиме з паводками, що з'являються після таяння снігу. Про це сьогодні на оперативній нараді у міськвиконкомі повідомив директор установи.**

Плюсові температури нарешті завітали до України, крига на дорогах теж скресла. Одначе, добре відомо, що відсутність останньої дозволяє ще й побачити вплив морозів на дорожню інфраструктуру. Чи готові до весняних "відкриттів" у Броварах?

Як заявив сьогодні на оперативній нараді виконкому керівник КП "Бровари Благоустрій" **Андрій Василенко**, служба займатиметься відкачкою паводкових вод, а також контролюватиме й покращуватиме стан доріг після зимових морозів. Особливу увагу "Бровари Благоустрій" приділять ділянкам по вулицях Петлюри, Незалежності, Симоненка, а також Зеленського. _"Там є невеличкі проблеми"_, — зазначив у звіті Андрій Андрійович.

У коментарі нашим журналістам він також додав: _"Ніяких особливих труднощів на сьогоднішній день я не бачу. Прийшла весна. Сніг, певна річ, тече, але це нормальні природні умови. Якщо ще кілька днів протримаються такі температури, то в нас тут і пилюка гулятиме"_.

[![](https://mpz.brovary.org/wp-content/uploads/2017/02/mist.jpg)](https://mpz.brovary.org/wp-content/uploads/2017/02/mist.jpg)

Найближчим часом КП "Бровари Благоустрій" візьметься й до "косметичного" ремонту мостового переходу №1, що впирається у вулицю Гагаріна. _"Маємо 800 кілограмів холодного асфальту, який плануємо використати для  робіт на мосту. Однак це міра тимчасова. Плановий ремонт буде за графіком. Кілька днів ми ще почекаємо, аби дату мосту просохнути. Щойно погодні умови дозволятимуть, візьмемося до роботи," —_ коментує Андрій Андрійович.

**Фото - Дарина Мізіна**
