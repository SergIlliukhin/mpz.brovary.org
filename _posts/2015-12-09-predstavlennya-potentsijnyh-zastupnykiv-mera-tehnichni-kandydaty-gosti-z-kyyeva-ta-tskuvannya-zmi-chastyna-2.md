---
title: "Представлення потенційних заступників мера: технічні кандидати, гості з Києва та цькування ЗМІ. Частина 2"
date: 2015-12-09
author: 
  username: "trydence"
  display_name: "Дмитро Карпій"
categories: 
  - "vlada"
  - "novyny"
tags: 
  - "vibir-redaktsiyi"
  - "zastupnik"
  - "kandidat"
  - "mer"
  - "novini"
  - "predstavlennya"
coverImage: "wp-content/uploads/2015/12/Kandydaty_zastupnyky_00119.jpg"
---

**Минулої п’ятниці, 4 грудня, у малій залі міськвиконкому відбулось представлення кандидатів на посади трьох заступників броварського мера. Замістити Василя Андреєва, Григорія Голубовського та Ларису Виноградову прийшли доволі різні люди – від громадських активістів до керівників ЖЕКів і комунальних підприємств – усього 14 із заявлених раніше 15-ти претендентів. Чітких результатів після більш як 6-годинного спілкування присутні не окреслили. Однак, зі слів Ігоря Сапожка можна було зрозуміти, що він надалі розглядатиме кандидатури Дмитра Паробка, Андрія Супруна, Олександра Короленка та Ірини Нікітчиної. У** [**попередній частині**](https://mpz.brovary.org/predstavlennya-potentsijnyh-zastupnykiv-mera-tehnichni-kandydaty-gosti-z-kyyeva-ta-travlya-zmi-chastyna-1-fotoreportazh/) **репортажу ми розповіли, як представляли себе кандидати на посаду заступника міського голови з питань ЖКГ і як влада спілкувалася зі ЗМІ. Тепер ми розкажемо про конкуренцію навколо посади першого заступника міського голови та заступника з гуманітарних питань.**

> З аналізом претендентів на посади можна ознайомитись у [**першій**](https://mpz.brovary.org/kandydaty-v-zastupnyky-sapozhka-kyyany-bilorusy-polityky-ta-komunalnyky-persha-chastyna-oglyadu/) і [**другій**](https://mpz.brovary.org/hto-v-zastupnyky-sapozhka-lyudy-polishhuka-klon-golubovskogo-eks-nachalnyk-militsiyi-druga-chastyna-oglyadu/) частинах нашого попереднього розслідування.

**Перший заступник – із соціально-економічних питань**

Претендентів на крісло, в якому нині сидить **Василь Андреєв**, виявилось найбільше з-поміж інших – семеро. Серед них були і громадські активісти, і люди з непевною репутацією, і відверто одіозні особи.

Перший із тих, кого запросили до зали – **Віталій Кусташ**. Чоловік одразу заявив, що для нього це представлення є лише майданчиком для висловлення власної думки.

[![Кандидати_заступники_00245](https://mpz.brovary.org/wp-content/uploads/2015/12/Kandydaty_zastupnyky_00245.jpg)](https://mpz.brovary.org/wp-content/uploads/2015/12/Kandydaty_zastupnyky_00245.jpg)

Він розповів про свою діяльність на посадах у Києві. Мовляв, залучав немісцеві кошти на ремонти шкіл. Кандидату також нагадали про його роботу заступником контрольно-ревізійного відділу. На це Кусташ відповів, що пішов із посади, бо не бачив результату своєї діяльності в тій системі.

Далі до публіки вийшов **Ігор Мотузка**. Чоловік у своїй промові використовував переважно загальні слова – про «міський патріотизм» і справедливий розподіл міського бюджету.

[![Кандидати_заступники_00262](https://mpz.brovary.org/wp-content/uploads/2015/12/Kandydaty_zastupnyky_00262.jpg)](https://mpz.brovary.org/wp-content/uploads/2015/12/Kandydaty_zastupnyky_00262.jpg)

Лише після тривалої розмови Мотузці почали ставити запитання про корупцію. Згадали, що той був одним із учасників скандальної [схеми](https://mpz.brovary.org/24tv-miskrada-brovariv-podaruvala-95-gektariv-silgospzemel/) навколо сумнозвісного Броварського радіопередавального центру. Внаслідок оборудки Ігор Мотузка та його найближчі родичі [отримали](https://mpz.brovary.org/rik-radio-abo-zemli-groshi-dva-sudi-brovarska-tragikomediya-na-dvi-diyi/) ділянки по 2 гектари. Водночас, сам кандидат запевняв, що доведених фактів корупції щодо нього нема. Мовляв, він лише використовував своє законне право на безкоштовне отримання землі.

Наступною представила себе **Ірина Нікітчина**. Вона – громадська активістка та фаховий архітектор – роздала всім охочим довідку про себе та свою майбутню діяльність на посаді першого заступника міського голови в разі обрання. Серед озвучених тез ішлося про впорядкування і відкритість генерального плану міста, про ефективне використання земельних ресурсів, про конкурентність та чесні процедури в економічній діяльності Броварів, про транспорт, екологію та залучення громадськості при ухваленні важливих для міста питань.

[![Кандидати_заступники_00288](https://mpz.brovary.org/wp-content/uploads/2015/12/Kandydaty_zastupnyky_00288.jpg)](https://mpz.brovary.org/wp-content/uploads/2015/12/Kandydaty_zastupnyky_00288.jpg)

> До слова, Марія Гаврилюк, яку пов’язують із владою міста, саме цьому кандидату поставила запитання про діяльність ЗМІ, про що ми [розповіли](https://mpz.brovary.org/predstavlennya-potentsijnyh-zastupnykiv-mera-tehnichni-kandydaty-gosti-z-kyyeva-ta-travlya-zmi-chastyna-1-fotoreportazh/) у попередній частині репортажу. На це Ірина Нікітчина запевнила, що не перешкоджатиме роботі медіа.

Либонь найсерйозніше звинувачення пролунало з вуст Ірини Нілової, яку називають подругою Гаврилюк і людиною Сапожка. Жінка зазначила, мовляв Ірина Нікітчина разом із «Демократичним альянсом» брала участь у зупиненні ухвалення генерального плану міста Бровари.

Варто зазначити, що Нікітчина входила до громадського штабу із розроблення та внесення змін до генплану. Його активісти справді [протестували](https://mpz.brovary.org/genplan-dlya-brovarchan-gromada-mista-zmusila-sapozhka-znyati-punkt-z-sesiyi-ta-provesti-sluhannya/) проти затвердження варіанту проекту від влади – яким пропонували будувати дитячі садки на заболоченій місцевості і фармацевтичний завод майже в центрі міста.

Під кінець розмови з Іриною Нікітчиною Ігор Сапожко запропонував пані працювати на посаді керівника відділу зовнішньої реклами в управлінні містобудування на архітектури. Кандидатка відповіла, що візьме до уваги цю пропозицію, але наразі не припиняє претендувати на крісло заступника міського голови.

[![Кандидати_заступники_00003](https://mpz.brovary.org/wp-content/uploads/2015/12/Kandydaty_zastupnyky_00003.jpg)](https://mpz.brovary.org/wp-content/uploads/2015/12/Kandydaty_zastupnyky_00003.jpg)

Наступним вийшов на представлення **Євген Несен**. Чоловік, який мав трудовий стаж у Києві, Боярці, Ставищі, Білій Церкві, але не у Броварах, говорив небагато і тезово. З його слів, на посаді заступника міського голови допомагатиме створювати бізнес. На думку кандидата, необхідно провести аудит використання земельних ділянок. А також - треба проводити інвестиційні форуми для залучення інвестицій тощо.

[![Кандидати_заступники_00289](https://mpz.brovary.org/wp-content/uploads/2015/12/Kandydaty_zastupnyky_00289.jpg)](https://mpz.brovary.org/wp-content/uploads/2015/12/Kandydaty_zastupnyky_00289.jpg)

Далі черга дійшла до **Дмитра Паробка**. Тези його виступу часто перегукувались із доповіддю Ірини Нікітчиної. Зокрема, чоловік говорив про необхідність ухвалення нового генплану міста. У ньому мають бути враховані дитячі садочки, школи та транспортна інфраструктура. Юрист-економіст запевнив, що ставить перед собою задачу «добитися» для міста фінансової субвенції для будівництва навчальних закладів.

[![Кандидати_заступники_00300](https://mpz.brovary.org/wp-content/uploads/2015/12/Kandydaty_zastupnyky_00300.jpg)](https://mpz.brovary.org/wp-content/uploads/2015/12/Kandydaty_zastupnyky_00300.jpg)

Окрім того, Паробок виступив за відкриті торги. Вони, за його підрахунками, завдяки відкритій конкуренції дадуть змогу місту зекономити 3 млн. грн. Також кандидат виступив проти передавання землі на умовах сервітуту і за впровадження у Броварах автобусів замість малих маршруток.

Кандидат **Олексій Скляренко** говорив небагато, переважно загальними фразами - про необхідність розроблення стратегії, про соціологічні опитування мешканців для врахування всіх побажань у розвитку міста, про створення комісій і так далі.

[![Кандидати_заступники_00309](https://mpz.brovary.org/wp-content/uploads/2015/12/Kandydaty_zastupnyky_00309.jpg)](https://mpz.brovary.org/wp-content/uploads/2015/12/Kandydaty_zastupnyky_00309.jpg)

Останнім із кандидатів виступив очільник броварської міської виборчої комісії **Андрій Супрун.** Він заявив, що не має особистої програми, а на посаді керуватиметься програмою міського голови. Кандидат розповів, що має досвід у земельних і уявлення в економічних питаннях.

[![11222630_1649635105287898_246083114191652465_n](https://mpz.brovary.org/wp-content/uploads/2015/12/11222630_1649635105287898_246083114191652465_n.jpg)](https://mpz.brovary.org/wp-content/uploads/2015/12/11222630_1649635105287898_246083114191652465_n.jpg)

Опісля слово взяв чинний перший заступник міського голови – Василь Андреєв. Чиновник запевнив, що «почне» свою роботу із наповнення бюджету. На запитання про стихійну торгівлю і незаконно встановлені кіоски, він розповів, мовляв боротьба з МАФами триває. Водночас, Андреєв висловлював побоювання щодо боротьби з такими спорудами, оскільки, з його слів, - це малі підприємці міста.

[![12316431_1649635151954560_1091200313282058916_n](https://mpz.brovary.org/wp-content/uploads/2015/12/12316431_1649635151954560_1091200313282058916_n.jpg)](https://mpz.brovary.org/wp-content/uploads/2015/12/12316431_1649635151954560_1091200313282058916_n.jpg)

Варто зазначити, що чиновник [прямо не відповів] https://www.youtube.com/watch?v=vDUoSFJ1vFU  на запитання журналіста. Той поцікавився, чи не вважає Андреєв висловленням недовіри результат своєї політичної сили на останніх виборах. Нагадаємо, броварський осередок партії «Наш край», який очолює пан Василь, не подолав 5%-го прохідного бар’єру. Перший заступник лише відповів, що існують і інші показники оцінки його діяльності. Окрім того, чиновник зазначив, що «мабуть погодився би» за власної ініціативи поступитися іншому кандидату, якщо той буде достойнішим і цього захоче громада.

**Заступник із гуманітарних питань**

Після закінчення тривалого обговорення кандидатури першого заступника перейшли до претендентів на «головного гуманітарія» Броварів. Заявки подали лише троє осіб, однак один із них не прийшов на представлення. Як ми вже [писали](https://mpz.brovary.org/predstavlennya-potentsijnyh-zastupnykiv-mera-tehnichni-kandydaty-gosti-z-kyyeva-ta-travlya-zmi-chastyna-1-fotoreportazh/) раніше, працівник міськвиконкому телефоном переконував **Євгена Кладієва** проігнорувати захід.

Слід зауважити, що після кожного з трьох етапів обговорення у залі відбувалася ротація. Цього разу приміщення заповнили переважно жінки – працівниці бюджетних установ та міської ради.

Перед присутніми виступили колишній начальник броварського відділку міліції **Микола Клименко** та активістка «Броварського народного контролю» **Алла Цигічко**.

[![12316494_1649635245287884_6216385346174456180_n](https://mpz.brovary.org/wp-content/uploads/2015/12/12316494_1649635245287884_6216385346174456180_n.jpg)](https://mpz.brovary.org/wp-content/uploads/2015/12/12316494_1649635245287884_6216385346174456180_n.jpg)

[![12289503_1649635331954542_3454415115934383805_n](https://mpz.brovary.org/wp-content/uploads/2015/12/12289503_1649635331954542_3454415115934383805_n.jpg)](https://mpz.brovary.org/wp-content/uploads/2015/12/12289503_1649635331954542_3454415115934383805_n.jpg)

Як розповіли свідки, останню кандидатуру ледь не цькували. Пані звинувачували в корупції. Пригадали, що вона була помічником міністра юстиції. Сам факт наявності в Цигічко юридичної освіти також викликав невдоволення з-поміж «бюджетників».

Після представлення двох кандидатів до трибуни вийшла нинішня очільниця напрямку – **Лариса Виноградова.**

[![12301728_1649635435287865_9179650395562940192_n](https://mpz.brovary.org/wp-content/uploads/2015/12/12301728_1649635435287865_9179650395562940192_n.jpg)](https://mpz.brovary.org/wp-content/uploads/2015/12/12301728_1649635435287865_9179650395562940192_n.jpg)

Зі слів присутніх, «бюджетники» часто їй аплодували. Однак у залі знайшлися активісти, які пригадали чиновниці про те, що Виноградова тих самих «бюджетників» на Антимайдан «зганяла». А під час останніх виборів – «забезпечувала» під своїм контролем явку працівників міських установ на виборчі дільниці.

**Фото - Микола Кожемяко та Бажен Левковець**
