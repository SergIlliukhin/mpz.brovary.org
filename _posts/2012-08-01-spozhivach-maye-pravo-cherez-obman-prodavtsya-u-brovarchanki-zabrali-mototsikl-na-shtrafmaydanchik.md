---
title: "«Споживач має право»: через обман продавця у броварчанки забрали мотоцикл на «штрафмайданчик»"
date: 2012-08-01
categories: 
  - "kolonka-avtora"
tags: 
  - "dostovirna-ta-povna-informatsiya"
  - "zahist-prav-spozhivacha"
  - "mototsikl"
  - "novini"
  - "pokupets"
  - "prava-spozhivacha"
  - "prodavets"
  - "spozhivach"
  - "spozhivach-maye-pravo"
---

[![](https://mpz.brovary.org/wp-content/uploads/2012/08/mototsikl.jpg "мотоцикл")](https://mpz.brovary.org/wp-content/uploads/2012/08/mototsikl.jpg)На електронну скриньку рубрики «**Споживач має право**» надійшов лист від броварчанки Валентини, яка нещодавно придбала на броварському ринку мотоцикл, однак не встигла насолодитись їздою на ньому, оскільки її новий транспортний засіб «даїшники» забрали на «штрафмайданчик» через відсутність належних документів. Ситуація була така:

_25 червня 2012 року пані Валентина придбала на центральному броварському ринку, що на вул. Короленка, мотоцикл. При повному розрахунку за транспортний засіб їй як покупцю було видано розрахунковий документ, в якому, однак, не було зазначено дату покупки. При зверненні до продавця товару з проханням забезпечити оформлення розрахункового документу належним чином, покупцеві було відмовлено з поясненням, що повний пакет документів на володіння правами власності на мотоцикл буде видано через два тижні._

_Вже під час експлуатації транспортного засобу броварчанці довелося стикнутися з працівниками ДАІ, які повідомили про незаконне використання мотоциклу, виписали штраф і поставили транспортний засіб на «штрафмайданчик», де на ньому, зі слів споживачки, хтось катався без її згоди._

_Зателефонувавши в офіс компанії-постачальника мотоцикла в Україну, пані Валентина з’ясувала, що, як правило, повний пакет документів надається не через два тижні, як стверджував продавець на ринку, а як мінімум через шість. Коли вона прийшла на ринок та запитала у продавця, навіщо він ввів її в оману, той спробував виправдатись, мовляв, якщо я казатиму правду, то хто ж згодиться купувати у мене мотоцикли і так довго чекати._

Споживачка скаржиться на те, що при придбанні мотоцикла їй не надали необхідної, своєчасної та доступної інформації про товар та просить порадити, що робити в даній ситуації та чи зможе вона повернути мотоцикл продавцю й отримати назад свої кошти. Спробуємо розібратись та дати поради.

**Порушено право споживача на інформацію про товар**

У вищезазначеній ситуації порушено права споживача на одержання необхідної, доступної, достовірної та своєчасної інформації про продукцію, що забезпечує можливість її свідомого і компетентного вибору, а саме: порушено вимоги п.10 ст. 15 «Право споживача на інформацію про продукцію» Закону України «Про захист прав споживачів», відповідно до яких інформація про товар повинна містити дані про умови та правила придбання продукції, а також правила та умови ефективного і безпечного її використання.

Варто зазначити, що інформація про товар повинна бути надана споживачеві **до** придбання ним товару чи замовлення послуги, а строки надання супровідної документації до транспортного засобу повинні зазначатися в договорі купівлі-продажу.

**Неможливість використання мотоцикла за призначенням**

В даній ситуації, при придбанні броварчанкою мотоцикла, їй не було надано достовірної інформації про строки оформлення документів на право володіння мотоциклом, що спричинило неможливість використання придбаної продукції за призначенням в строки, на які розраховував покупець. В такому разі споживач має право вимагати від продавця надання належної інформації у прийнятно короткий термін, але не більше місяця. Якщо інформацію в обумовлений строк надано не буде – споживач має право вимагати розірвання договору купівлі-продажу та відшкодування збитків.

> Після публікації даної статті-роз’яснення ми обов'язково зв’яжемось з нашою читачкою, щоб дізнатись, чим завершиться дана історія та чи зможе споживачка повернути кошти за свою невдалу покупку. Чекайте незабаром продовження історії на «Маєш право знати».
