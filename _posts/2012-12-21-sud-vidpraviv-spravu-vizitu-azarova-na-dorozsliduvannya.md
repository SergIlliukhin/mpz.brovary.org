---
title: "Суд відправив справу «візиту Азарова» на дорозслідування"
date: 2012-12-21
tags: 
  - "azarov"
  - "vibir-redaktsiyi"
  - "zhurnalisti"
  - "kachor"
  - "mihiyenkova"
  - "novini"
  - "pereshkodzhannya"
  - "sud"
  - "chepura"
---

[![](https://mpz.brovary.org/wp-content/uploads/2012/12/0b6966b82cdbf9404bf45783ad4adde0.jpg "0b6966b82cdbf9404bf45783ad4adde0")](https://mpz.brovary.org/wp-content/uploads/2012/12/0b6966b82cdbf9404bf45783ad4adde0.jpg)Сьогодні, 21 грудня, броварський міжрайонний суд задовольнив [скаргу](https://mpz.brovary.org/u-brovarah-ne-diye-st-171-kriminalnogo-kodeksu-prokuratura/) **Андрія Качора** та відправив на дорозслідування справу щодо перешкоджання журналістській діяльності під час [візиту](https://mpz.brovary.org/vizit-azarova-do-brovariv-video-2/) прем’єра Азарова до Броварів. Суддя **Тамара Міхієнкова**, відома веденням [резонансних справ](https://mpz.brovary.org/zavtra-brovarskiy-sud-maye-vinesti-virok-vitaliyu-zaporozhtsyu/), визнала незаконною постанову дільничного інспектора **Лисенка**, який провів перевірку обставин подій 20 жовтня недостатньо та неповно. Окрім того, суд звернув увагу на те, що броварські правоохоронці відмовили в порушенні кримінальної справи за статтею «хуліганство», у той час як журналіст вимагав притягнення винних до відповідальності за незаконне перешкоджання журналістської діяльності та умисне нищення майна.

Присутня на розгляді справи представник прокурора **Ткаченко** натомість наполягала на законності міліцейської постанови і заявила, що молодший лейтенант Лисенко в повній мірі дослідив обставини інциденту під час візиту Азарова. Прокуратуру не збентежив той факт, що міліціянт [у своєму документі](https://mpz.brovary.org/militsiya-zaproshuye-na-rarty-regioni-vhid-vilniy/) переплутав місце, де відбувались події, а також проігнорував той факт, що Качор виконував біля МКЦ «Прометей» професійні обов’язки. Натомість дільничний Лисенко у постанові стверджував, що журналіст «очолював колону прихильників партії ВО «Свобода» та «УДАР», намагався увірватись в приміщення МКЦ «Прометей», де відбувався «закритий захід «Партії Регіони» за участі прем’єра Азарова, метою якого було… недопущення провокацій з боку Качора».

[![](https://mpz.brovary.org/wp-content/uploads/2012/12/Sud-na-Vozzyednannya.jpg "Суд на Воззєднання")](https://mpz.brovary.org/wp-content/uploads/2012/12/Sud-na-Vozzyednannya.jpg)

Відтак «справа візиту Азарова» знову розслідуватиметься броварськими правоохоронцями, проте вже по-новому Кримінальному процесуальному кодексу, котрий не передбачає можливості винесення відмовних постанов. Міліція зобов’язана відкрити кримінальне провадження по заяві журналіста Качора та передати матеріали справи до суду, якщо, звісно, правоохоронці і цього разу не з'ясують, що журналістська техніка була розбита через «неконтрольовані помахи рук» броварських посадовців, тобто ненавмисно.

<iframe src="http://www.youtube.com/embed/wT7SeNc1I4k" frameborder="0" width="420" height="315"></iframe>

Наприкінці засідання представник прокурора Ткаченко не виключила, що підопічні Гарника подаватимуть апеляцію на сьогоднішнє рішення суду.

«_Я приємно здивований даною справедливою ухвалою, враховуючи те, що ще жодного разу броварські судді не ставали на бік журналістів навіть при наявності беззаперечних доказів їхньої правоти. Крім того, я сподіваюсь, що потуги прокуратури «відмазати» своїх колег з міліції не увінчаються успіхом: справа [набула загальнонаціонального резонансу](https://mpz.brovary.org/ukrayinskiy-ombudsmen-vidkrila-provadzhennya-za-skargami-brovarskih-zhurnalistiv-ta-oglyadacha-intera/) і хтось таки мусить понести покарання за свої дії. Враховуючи позицію місцевої міліції, ми добиватимемось не лише притягнення до відповідальності нападників, котрі грубо перешкоджали нашій роботі біля МКЦ «Прометей», але й правоохоронців, які абсолютно свідомо намагались «кришувати» броварських посадовців. Сьогоднішнє рішення суду – лише черговий крок на цьому шляху_», - заявив Андрій Качор відразу після суду.

> [Нагадаємо](https://mpz.brovary.org/brovarska-prokuratura-zatyaguye-rozsliduvannya-spravi-pro-pereshkodzhannya-zhurnalistam-pid-chas-vizitu-azarova/), що 20 жовтня, під час візиту до Броварів прем’єр-міністра Миколи Азарова група броварських посадовців не допустила місцевих журналістів та уповноважених осіб кандидатів в нардепи на території виборчої дільниці. В процесі інциденту на журналістів та громадських активістів відбулось відразу кілька нападів з боку посадовців та функціонерів Партії регіонів, в процесі яких була знищена знімальна техніка працівників преси. Присутні на місці правоохоронці жодним чином не відреагували на правопорушення та відпустили нападників.
