---
title: "Минулого четверга у Броварах місцевих депутатів навчали «інструментам» їхньої роботи"
date: 2016-05-31
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "usaid"
  - "brovary"
  - "vru"
  - "deputat"
  - "lektsiya"
  - "novini"
  - "programa"
  - "rizanenko"
  - "seminar"
coverImage: "wp-content/uploads/2016/05/13239390_1368868346463018_5776516612096539344_n.jpg"
---

**26 травня у приміщенні Броварської районної державної адміністрації відбувся семінар «Методи роботи депутатів місцевих рад з виборцями та місцевою виконавчою владою». Участь у заході взяли депутати з Березані, Броварів, Баришівського та Броварського районів. Лекції для обранців прочитали в рамках програми USAID РАДА, про що [йдеться](https://www.radaprogram.org/radanews/usaid-rada-navchala-deputativ-miscevyh-rad-u-modelnomu-okruzi-roboti-z-vyborcyamy-ta) на сайті організаторів.**

Доповідачів було двоє. Координатор програми **Ігор Парасюк** розповів основне, що треба знати обранцям про місцеве самоврядування. Зокрема – про депутатські запити та звернення, коли і який із цих «інструментів» краще застосовувати. Окрім того, немало спікер говорив про особливості роботи із громадянами, про роботу під час сесії місцевої ради, про роботу із виборцями тощо.

_Повне відео семінару_

<iframe src="https://www.youtube.com/embed/_sI1QI5p6-o" width="560" height="315" frameborder="0" allowfullscreen="allowfullscreen"></iframe>

Інший доповідач – **Володимир Крижанівський** – поділився із присутніми досвідом власної діяльності. У своїй лекції колишній дипломат розкривав можливості депутатів Верховної Ради України. А також – говорив про методи співпраці між місцевими та народними обранцями в роботі із запитами та зверненнями.

Як видно із відео, захід відвідали близько 30-40 депутатів. Серед броварських міських обранців помітили Вадима Мутила, Андрія Василенка та декількох депутатів із «Єдності» та «Солідарності». Семінар відкривав народний депутат Павло Різаненко. Він є одним із семи учасників проекту «Модельний округ», що діє в рамках програми USAID РАДА.

Як зазначають організатори, USAID РАДА має на меті покращити комунікацію та взаємодію між парламентарями та виборцями. А також – сприяти застосуванню засобів електронної демократії в парламентській роботі.

_Фото - [прес-служба Павла Різаненка](https://www.facebook.com/rizanenko.ua/posts/1368868463129673)_
