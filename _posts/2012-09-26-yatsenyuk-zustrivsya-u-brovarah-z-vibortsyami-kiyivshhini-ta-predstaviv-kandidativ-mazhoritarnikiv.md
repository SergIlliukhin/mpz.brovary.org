---
title: "Яценюк зустрівся у Броварах з виборцями Київщини та представив кандидатів-мажоритарників"
date: 2012-09-26
author: 
  username: "aleechka"
  display_name: "Аліна Дяченко"
tags: 
  - "agitatsiya"
  - "brovary"
  - "vibir-redaktsiyi"
  - "vibori-2012"
  - "zustrich-z-vibortsyami"
  - "kishhuk"
  - "maydan-svobodi"
  - "novini"
  - "okrug-97"
  - "yatsenyuk"
coverImage: "wp-content/uploads/2012/09/YAtsenyuk_11--.jpg"
---

[![](https://mpz.brovary.org/wp-content/uploads/2012/09/YAtsenyuk_12.jpg "Яценюк_12")](https://mpz.brovary.org/wp-content/uploads/2012/09/YAtsenyuk_12.jpg)Виборча кампанія-2012 у розпалі. Лідери політичних сил їздять Україною та проводять агітаційні зустрічі за дуже щільним графіком. Цього тижня місцем зустрічі з виборцями наше місто обрав лідер партії "Фронт змін" та голова ради Об’єднаної опозиції **Арсеній Яценюк**.

На зустріч з Арсенієм броварчан запрошував спеціальний автомобіль, який курсував містом на вихідних та через гучномовець повідомляв час та місце зібрання, також по місту було поширено [листівки із запрошеннями](https://mpz.brovary.org/24-veresnya-u-brovarah-vidbudetsya-zustrich-z-arseniyem-yatsenyukom/).  Зустріч була призначена на **18:00,** однак, не розраховуючи особливо на вчасний початок мітингу, ми прибули на Майдан Свободи з 10-хвилинним запізненням. Яким же було наше здивування, коли ще на підході до площі ми почули знайомий голос полум'яного опозиціонера та побачили його на екранах обабіч порожньої сцени:

 [![](https://mpz.brovary.org/wp-content/uploads/2012/09/YAtsenyuk_1.jpg "Яценюк_1")](https://mpz.brovary.org/wp-content/uploads/2012/09/YAtsenyuk_1.jpg)

"Телеміст?" - промайнуло в голові. От вам і зустріч з лідером опозиції!? Кілька сотень людей скупчилось перед порожньою сценою та дивились на двох великих екрани трансляцію виступу Яценюка на одній зі столичних площ, після чого присутнім показали кілька рекламних роликів ВО "Батьківщина", які не бачив хіба лиш той, хто взагалі не дивиться телевізор.

Однак люди не поспішали розходитись, більше того, у різних куточках Майдану Свободи вишикувались колони людей з табличками з назвами різних міст Київської області, які за командою рушали у напрямку до сцени.

[![](https://mpz.brovary.org/wp-content/uploads/2012/09/YAtsenyuk_2.jpg "Яценюк_2")](https://mpz.brovary.org/wp-content/uploads/2012/09/YAtsenyuk_2.jpg)

[![](https://mpz.brovary.org/wp-content/uploads/2012/09/YAtsenyuk_3.jpg "Яценюк_3")](https://mpz.brovary.org/wp-content/uploads/2012/09/YAtsenyuk_3.jpg)

І щойно у нас промайнула думка "Ні, таки приїде!", як на сцену вийшов ведучий та оголосив, що Арсеній Яценюк уже в дорозі та має прибути до Броварів о 19:00. А поки ж він запропонував познайомитись з кандидатами від Об'єднаної опозиції у виборчих округах Київської області, після чого добре поставленим голосом став оголошувати імена та прізвища "єдиних" кандидатів, які по черзі піднялись на сцену. І коли усі кандидати почали розповідати про себе, стало зрозуміло, що це не зустріч Яценюка з броварчанами, а збір мешканців з усієї області, яких привезли до нашого міста для знайомства з їхніми кандидатами.

[![](https://mpz.brovary.org/wp-content/uploads/2012/09/YAtsenyuk_4.jpg "Яценюк_4")](https://mpz.brovary.org/wp-content/uploads/2012/09/YAtsenyuk_4.jpg)

[![](https://mpz.brovary.org/wp-content/uploads/2012/09/YAtsenyuk_5.jpg "Яценюк_5")](https://mpz.brovary.org/wp-content/uploads/2012/09/YAtsenyuk_5.jpg)

[![](https://mpz.brovary.org/wp-content/uploads/2012/09/YAtsenyuk_6.jpg "Яценюк_6")](https://mpz.brovary.org/wp-content/uploads/2012/09/YAtsenyuk_6.jpg)

Для того, щоб присутні виборці розуміли, що хто чий кандидат, майже кожен спікер у своєму виступі зазначав географічні межі свого округу. Після того, як усі висуванці від Об'єднаної опозиції виступили - хтось упевнено, хтось з явним хвилюванням, - слово надали народному депутату України, голові обласної організації "ВО "Батьківщина" **Костянтину Бондарєву**. Гаряча промова обласно очільника тривала майже стільки, скільки виступи усіх кандидатів разом узяті. Відчувалось, що люди вже хочуть бачити того, на зустріч з ким власне й прийшли.

[![](https://mpz.brovary.org/wp-content/uploads/2012/09/YAtsenyuk_14.jpg "Яценюк_14")](https://mpz.brovary.org/wp-content/uploads/2012/09/YAtsenyuk_14.jpg)

[![](https://mpz.brovary.org/wp-content/uploads/2012/09/YAtsenyuk_10.jpg "Яценюк_10")](https://mpz.brovary.org/wp-content/uploads/2012/09/YAtsenyuk_10.jpg)

Та ось нарешті настала 19:00, і на сцену піднявся очікуваний Арсеній. Яценюк розпочав з привітання українського телеглядача з тим, що опозиції таки вдалось відстояти телеканал "ТВі", який, до речі, здійснював пряму трансляцію мітингу, а потім перейшов до основного виступу, озвучивши головні гасла, з якими Об'єднана опозиція йде до Верховної Ради України.

[![](https://mpz.brovary.org/wp-content/uploads/2012/09/YAtsenyuk_11.jpg "Яценюк_11")](https://mpz.brovary.org/wp-content/uploads/2012/09/YAtsenyuk_11.jpg)

[![](https://mpz.brovary.org/wp-content/uploads/2012/09/YAtsenyuk_11--.jpg "Яценюк_11++")](https://mpz.brovary.org/wp-content/uploads/2012/09/YAtsenyuk_11--.jpg)

Після промови опозиційний лідер помідомив, що паралельно з мітингом у Броварах по всій області проходять телемости, де жителі інших міст мають можливість долучитись до дійства, та надав слово лідеру партії "Свобода" **Олегу Тягнибоку**, який у цей час перебував у Білій Церкві.

[![](https://mpz.brovary.org/wp-content/uploads/2012/09/YAtsenyuk_8.jpg "Яценюк_8")](https://mpz.brovary.org/wp-content/uploads/2012/09/YAtsenyuk_8.jpg)

[![](https://mpz.brovary.org/wp-content/uploads/2012/09/YAtsenyuk_9.jpg "Яценюк_9")](https://mpz.brovary.org/wp-content/uploads/2012/09/YAtsenyuk_9.jpg)

Наприкінці зустріч перейшла у формат діалогу - людям було надано можливість поставити запитання. Людей переважно цікавили питання, як опозиція планує вирішувати питання мізерних пенсій та неякісної медицини, як захищатиме землю та мову тощо. Виголосивши позицію опопзиція з даних питань, Яценюк оголосив про завершення зустрічі та зпропонував разом заспівати Гімн України, після чого залишив сцену і Бровари.

![](https://mpz.brovary.org/wp-content/uploads/2012/09/YAtsenyuk_13.jpg "Яценюк_13")

Загалом послухати виступ Яценюка на Майдан Свободи прийшло та приїхало кілька тисяч людей. Багато хто з них тримав у руках прапори "ВО "Батьківщина", дехто стояв з прапорами "ВО "Свобода", діти грались повітряними кульками з партійною символікою та маленькими прапорцями. Після майже 2-годинної зустрічі люди не поспішали розходитись, дехто пішов за сцену, щоб подивитись на опозиційного лідера зблизька, дехто шукав місце збору своєї колони, щоб їхати до рідного міста. Та поступово організатори стали демонтувати сцену, і лиш після цього Майдан Свободи залишив [автомобіль "Служби замовника", який досі "ліквідовував аварію",](https://mpz.brovary.org/i-znovu-vlada-vikoristovuye-komunalniy-adminresurs-proti-zustrichey-z-opozitsiynimi-liderami/) що "сталась" якраз напередодні зустрічі з відомим опозиціонером.
