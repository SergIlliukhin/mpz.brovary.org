---
title: "«Самопоміч» виключила зі своєї фракції депутата Семенова за підтримку «регіоналів»"
date: 2016-03-23
author: 
  username: "pravoznaty"
  display_name: "Маєш право знати"
categories: 
  - "vlada"
  - "novyny"
tags: 
  - "vyklyuchennya"
  - "miska-rada"
  - "novini"
  - "samopomich"
  - "semenov"
coverImage: "wp-content/uploads/2016/03/samopomich-4-1.jpg"
---

**Броварський міський осередок партії «Самопоміч» заявив про виключення зі складу своєї депутатської фракції у броварській міській раді депутата Максима Семенова. Про це повідомляється в [офіційному блозі](https://mpz.brovary.org/ofitsijna-zayava-shhodo-vyklyuchennya-maksyma-semenova-iz-fraktsiyi/) Об’єднання «Самопоміч» у Броварах на «Маєш право знати».**

Як йдеться у заяві, рішення про виключення Семенова з фракції було прийнято на засіданні осередку за участі усіх 14 членів броварської «команди «Самопомочі». Під час засідання Семенову пропонувався варіант складання депутатського мандата в обмін на можливість залишитися в осередку. Однак депутат відмовився складати мандат, а тому був виключений і з фракції і з осередку.

Нагадаємо, що **Максим Семенов** став одним з депутатів т.зв. «демократичного табору», котрий підтримав пропозицію міського голови Ігоря Сапожка затвердити своїми заступником колишню членкиню Партії регіонів **Ларису Виноградову**, а в якості керуючого справами виконкому екс-працівника КДБ **Костянтина Кузнєцова.**

Раніше за відповідні голосування зі складу фракції «Солідарність» був виключений депутат **Юрій Чередник**, а зі складу фракції «Свободи» - голова земельної комісії **Василь Кочубей.** Пізніше «Свобода» заявила про виключення із фракції та партії ще одного свого депутата, секретаря міської ради **Олексія Здоровця.** Під час позачергової сесії міськради 18 березня, делегація «свободівців» за участі депутатів Київради та вищого керівництва партії вимагала у Здоровця написати заяву про складання депутатських повноважень. Здоровець відмовився писати відповідну заяву, що призвело до [масових сутичок у сесійній залі,](https://mpz.brovary.org/u-brovarskij-miskradi-masova-bijka-ta-slozoginnyj-gaz-deputaty-strybaly-z-vikon-drugogo-poverhu-foto-video/) в результаті яких Олексій Здоровець мусив рятуватися втечею, вистрибнувши з вікна кабінету міського голови на другому поверсі міської ради.

\[caption id="attachment\_53777" align="aligncenter" width="600"\][![DSC_8223](https://mpz.brovary.org/wp-content/uploads/2016/03/DSC_8223-1.jpg)](https://mpz.brovary.org/wp-content/uploads/2016/03/DSC_8223-1.jpg) Олексій Здоровець рятується втечею від колишніх однопартійців, вистрибнувши з вікна другого поверху броварської міськради\[/caption\]

За повідомленням окремих депутатів, з 18 березня з депутатами Здоровцем та Кочубеєм немає зв’язку.
