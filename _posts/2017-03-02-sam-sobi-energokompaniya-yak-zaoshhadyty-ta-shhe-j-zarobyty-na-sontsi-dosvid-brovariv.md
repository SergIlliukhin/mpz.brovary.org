---
title: "Сам собі енергокомпанія: як заощадити та ще й заробити на сонці. Досвід Броварів"
date: 2017-03-02
author: 
  username: "yschenko"
  display_name: "Ірина Ющенко"
categories: 
  - "hromada"
  - "novyny"
tags: 
  - "zelenyj-taryf"
  - "brovary"
  - "vibir-redaktsiyi"
  - "energozberezhennya"
  - "novini"
  - "sonyachni-batareyi"
  - "sonyachni-paneli"
  - "sonyachna-elektrostantsiya"
coverImage: "wp-content/uploads/2017/02/16-2.jpg"
---

**Поки наша країна ще не вийшла з індустріальної епохи та заохочує повертатися до дідівських способів отримання тепла: спалювання вугілля, торфу, дров, - розумні люди вже на крок попереду та дивляться у майбутнє, в якому Ілон Маск розробляє домашні батареї Powerwall та програму колонізації Марсу. Якщо влада тільки думає, що можна на практиці зробити в плані енергозбереження в житлово-комунальному фонді, пересічні громадяни намагаються вже сьогодні самотужки заощаджувати на зниженні енергоспоживання, в такий спосіб інвестуючи і в енергозбереження країни.**

Вітрогенератори, теплові насоси, сонячні батареї, модулі, панелі… Це зовсім не майбутнє. Такі дива техніки можна побачити не лише за кордоном, а і в оселях окремих броварчан. Завдяки [Закону України](http://zakon4.rada.gov.ua/laws/show/5485-vi) про електроенергію із альтернативних джерел, українці вже сьогодні безкоштовно для себе можуть використовувати найбагатший у світі ресурс, який не підвладний ніякому олігархові - енергію вітру та сонця. Більше того, із 2014 року Закон зобов'язав енергопостачальні компанії викуповувати у домогосподарств за "зеленим тарифом" надлишкову електроенергію, вироблену даховими сонячними електростанціями потужністю до 30 кВт, які введені в експлуатацію з квітня 2013 року. Тож тепер люди можуть не тільки самі користуватися дармовою силою вітру та сонця, а ще й на цьому підзаробити.

> [**«Зелений тариф»**](http://kyivenergo.ua/ru/zelenii_tarif) **-** спеціальний тариф, згідно з яким держава купує електроенергію у підприємств різних форм власності та фізичних осіб, вироблену з використання відновлювальних джерел енергії: сонця, вітру, біомаси, води. З 1 січня 2017 р. по 31 грудня 2019 р. тариф на електричну енергію, вироблену з енергії сонячного проміння станом на **20.02.2017 р**. складає **498,17 коп/кВт/год**. В Україні «зелений тариф» на електроенергію на законодавчому рівні прийнятий в 2009 році й діятиме до 2030 року.

**Як усе починалося**

У мешканця приватної садиби в Броварах **Анатолія** особливо піднесений настрій: суровий лютий чи не вперше порадував безхмарним небом і сонячним днем. Південно-західна сторона покрівлі його будинку, на якій встановлено міні-сонячну електростанцію (СЕС), що складається з **42** сонячних панелей загальною потужністю **10 кВт,** виблискує, жадібно поглинаючи сонячну радіацію та перетворюючи її в  електрику.

До встановлення сонячних панелей, каже Анатолій, його підштовхнула цікавість випробовувати нові технології – поновлювальні джерела енергії, про які чоловік багато читав в Інтернеті. До всього, до такого експерименту чоловіка спонукали і життєві реалії: у першу чергу, постійне підвищення тарифів. До речі,  з 1 березня вони [знову підскочили](https://www.epravda.com.ua/news/2017/03/1/622129/) на 30%. Окрім цього, використання енергії сонця дає, при необхідності, змогу швидко перейти на автономне живлення. Ну і, звичайно, є можливість продавати надлишок енергії по фіксованій ціні, яка, завдяки «зеленому тарифу», «підв’язана» до євро.

\[caption id="attachment\_67079" align="aligncenter" width="600"\][![](https://mpz.brovary.org/wp-content/uploads/2017/02/9-3.jpg)](https://mpz.brovary.org/wp-content/uploads/2017/02/9-3.jpg) Анатолій\[/caption\]

[![](https://mpz.brovary.org/wp-content/uploads/2017/02/4-5.jpg)](https://mpz.brovary.org/wp-content/uploads/2017/02/4-5.jpg)

[![](https://mpz.brovary.org/wp-content/uploads/2017/02/1-6.jpg)](https://mpz.brovary.org/wp-content/uploads/2017/02/1-6.jpg)

Після того як Анатолій дізнався, [як отримати](http://ecotown.com.ua/news/YAk-otrymaty-zelenyy-taryf-dlya-domohospodarstv-7-prostykh-krokiv/) для домогосподарства «зелений тариф», знайшов через Інтернет компанію, яка займається встановленням сонячних панелей. Претендентів було кілька, каже чоловік: на цьому нині в Україні спеціалізується достатня кількість фірм. Він зупинився на столичній компанії **«So****l****ar-****Tech****».** Перелік документів, які потрібно підготувати для встановлення СЕС, надало Броварське відділення Обленерго. Зі свого боку спеціалісти компанії підготували необхідні документи – сертифікати, проект та інше. Найдовше - місяць, довелося очікувати лічильник, а от саму станцію змонтували практично за тиждень, каже господар.

**Скільки вкласти, щоб заробити**

Анатолій із можливих варіантів сонячних електростанції вибрав ту, яка дозволяє продаж електроенергії. Діяльність його СЕС залежить не лише від ясної погоди, а й електроенергії в мережі. Хоча і буде сонячно, і батареї генеруватимуть електроенергію, та якщо РЕМ відключить живлення, пан Анатолій не зможе ні сам користуватися електрострумом, ні його продавати. Та і при наявності струму потрібно, щоб мережа відповідала стандартам і нормам, пояснює господар: якщо ж там є відхилення, інвертор (перетворювач постійної напруги в перемінну) сигналізує: енергію сонця згенерував, однак віддати її в мережу не можу, бо вона не працює /або не відповідає стандартам.

Звичайно, можна бути більш автономним, пояснює чоловік, та потрібні додаткові вкладення на акумулятори. Тоді вдень їх можна від сонця заряджати і користуватися отриманою енергією вночі. А от взимку для цього виду станції потрібне буде додаткове підживлення від електромережі. На потужнішу СЕС - в 30 кВт, грошей не вистачило, каже пан Анатолій, тому і вибрав найдешевший варіант: міні-СЕС  на 10 кВт «потягла» **12 тис доларів -** понад **310 000 грн**.

_«Сонячні панелі мають термін придатності 25 років,_ - розповідає технічний директор компанії «Solar-Tech» **Павло Богдан**. _\- Додаткового обслуговування вони не потребують»_. Панелі – китайські, інформує фахівець, але якістю не поступаються українським, зате значно дешевші.

\[caption id="attachment\_67077" align="aligncenter" width="600"\][![](https://mpz.brovary.org/wp-content/uploads/2017/02/7-4.jpg)](https://mpz.brovary.org/wp-content/uploads/2017/02/7-4.jpg) Павло Богдан\[/caption\]

[![](https://mpz.brovary.org/wp-content/uploads/2017/02/8-2.jpg)](https://mpz.brovary.org/wp-content/uploads/2017/02/8-2.jpg)

Встановити сонячні панелі можна скрізь: починаючи від покрівлі й фасаду будівлі і закінчуючи спеціально відведеними територіями. Потужності панелей також є різного діапазону, каже пан Павло, в залежності від потреб: чи для живлення окремого насосу, чи для електропостачання невеликого селища. Граду сонячні модулі не бояться, а позаяк розташовані під нахилом 47 градусів, сніг по них сповзає сам. Загалом, у весняно-осінній період у панелей вигідний кут 45 градусів і нижче, а взимку – градусів 60. Можна, звичайно, встановити панелі, які слідкуватимуть за сонцем, але це буде значно дорожче, ніж, наприклад, придбати ще  на 50% панелей більше, пояснює фахівець.

**Як заробляти, щоб не докладати**

Отримавши сонячну енергію, сонячний модуль дає електричний струм, який йде в інвертор, де перетворюється в потрібну напругу та частоту: 220В та 50 Гц. При цьому сумарна потужність сонячних панелей має відповідати потужності входу в інвертор. У нашому випадку 10 кВт = 10 кВт. Взагалі, найважливіша частина СЕС – це інвертор, який і визначає її потужність. Якщо сумарна потужність панелей перевищує потужність інвертора, то останній просто не пропустить надлишок енергії. Ну і крім того, слід урахувати, що потужність обладнання у будинку (вхідні кабелі, автомати …) має відповідати потужності СЕС. РЕМ може виконати заміну обладнання, але це також обійдеться в «копійку».

\[caption id="attachment\_67081" align="aligncenter" width="600"\][![](https://mpz.brovary.org/wp-content/uploads/2017/02/12-2.jpg)](https://mpz.brovary.org/wp-content/uploads/2017/02/12-2.jpg) Анатолій та Павло дивляться показники інвертора. Лише за півдня сонячної погоди СЕС згенерувала 23 кВт, що значно більше його потужностей\[/caption\]

\[caption id="attachment\_67083" align="aligncenter" width="600"\][![](https://mpz.brovary.org/wp-content/uploads/2017/02/14-1.jpg)](https://mpz.brovary.org/wp-content/uploads/2017/02/14-1.jpg) Багатозонний електролічильник коштує 12 тис грн\[/caption\]

До речі, обов’язковим є встановлення багатозонного лічильника, який крім фіксації отриманої та використаної електроенергії (денної та нічної) у режимі on-line постійно передає в РЕМ поточні показники. У кінці місяця Анатолію залишки «кіловатів» або повертаються на рахунок грошима, або ж він сам доплачує за використання понад того, що згенерували панелі. Наприклад, якщо будинок спожив за день 15 кВт, а сонце дало 40 кВт, то Анатолій бере 15 кВт від сонця, 0 – із мережі, і 25 кВт продає в мережу. Тобто, чим економніше використовує електроенергію – тим більше її продає.

Згідно із законом про «зелений тариф», у 2016 році Анатолій продавав електроенергію по 0,182 цента. Це близько **4,6 грн.** Каже, нині це не дуже доходно: найбільше, що вдалося повернути за 1 місяць - **2900 грн**. А восени та взимку довелося навіть доплачувати - погода погожими днями не балувала. Та і попри це, практично за 10 місяців міні-СЕС згенерувала **6754 кВт** із яких **5408** **кВт** було використано на власні потреби. «Залишки» - **1346** **кВт** - повернулися "копійкою": трішки більше за **6 тис грн.**

Однак «залишки» бувають не завжди, каже господар: у будинку площею понад 250 м кВ практично все електрифіковано. Наприклад, взимку циркуляційний насос щодоби потребує близько 1 кВт.

[![](https://mpz.brovary.org/wp-content/uploads/2017/02/11-2.jpg)](https://mpz.brovary.org/wp-content/uploads/2017/02/11-2.jpg)

\[caption id="attachment\_67087" align="aligncenter" width="600"\][![](https://mpz.brovary.org/wp-content/uploads/2017/02/Bezymyannyj.png)](https://mpz.brovary.org/wp-content/uploads/2017/02/Bezymyannyj.png) За грудень Анатолій заплатив за світло 135 грн\[/caption\]

**Коли повернуться інвестиції**

Сонячна електростанція на даху будинку – це недешево і окупатиметься не один рік, пояснює Анатолій_._  Інвестицій від своєї електростанції власник СЕС очікує не раніше, ніж через **7-10** років.

Навіщо ж воно тоді потрібне і хто його купує? Купують, каже Павло Богдан. Хоча не так часто і не так і багато броварчан. Загалом у Броварах тих, хто використовує природну енергію, можна порахувати на пальцях, а в Україні протягом 2009-16 рр. зареєстровано всього **1 100** СЕС. Однак, вклавши кошти сьогодні, каже директор компанії, люди інвестують у майбутнє. Нині Анатолій подумує підвищити загальну потужність панелей для більшої генерації, особливо в хмарні дні. До речі, тип встановлених панелей дозволяє господарю генерувати енергію і в хмарні дні, але її кількість  значно нижча, ніж в сонячні дні.

[![](https://mpz.brovary.org/wp-content/uploads/2017/02/5-4.jpg)](https://mpz.brovary.org/wp-content/uploads/2017/02/5-4.jpg)

**СЕС на даху багатоповерхівки – реально!**

Першу і поки що єдину в Україні сонячну електростанцію [на даху 5-поверхівки](https://www.youtube.com/watch?v=NRqdwDSTiIk&feature=youtu.be) зробив звичайний мешканець будинку, голова ОСББ [Сергій Кохан](https://www.facebook.com/profile.php?id=100007390009266) із Житомира. Та для цього чоловікові довелося півроку оббивати пороги чиновників, зокрема, з РЕМ.

> Про те, які кроки потрібно зробити для зведення СЕС, можна прочитати ось [тут](http://ecotown.com.ua/news/Conyachna-elektrostantsiya-na-dakhu-bahatopoverkhivky-yak-otrymaty-zelenyy-taryf/).

\[caption id="attachment\_67092" align="aligncenter" width="600"\][![](https://mpz.brovary.org/wp-content/uploads/2017/02/2-SES-n-adahu-ZHytomyr.png)](https://mpz.brovary.org/wp-content/uploads/2017/02/2-SES-n-adahu-ZHytomyr.png) Місто Житомир. Сонячна електростанція на даху 5-поверхівки\[/caption\]

До речі, Сергій сам розбирався в юридичних нюансах, сам купив профіль і спроектував конструкцію, та разом із колегами відремонтував дах своєї багатоповерхівки і здійснив монтаж. У Сергія вже є досвід і знання юридичної бази, тож він готовий допомогти із зведенням подібних станцій "під ключ" по всій Україні.

**Енергозбереження у Броварах. Що зроблено**

Наприкінці 2016 року місцевий депутат та голова одного з ОСББ **Андрій Саук** надіслав у міськраду інформаційний запит, де просив відповісти, що зроблено в Броварах у 2016 р. і заплановано зробити в 2017 р. у плані енергоефективності та енергозбереження **307** комунальних багатоповерхівок. На що отримав чесну відповідь: нічого. Але «проводяться підготовчі заходи щодо розробки програми із енергоефективності із залученням фахівців Держенергоефективності та КОДА. Проводиться збір даних для визначення  економічної  доцільності включення тих чи інших об’єктів і заходів у програму».

Із приємного: в місті затверджена програма відшкодування частини кредитів, що надаються ОСББ та житлово-будівельним кооперативам на впровадження енергозберігаючих проектів у ЖКГ на 2016-20 рр. Також чиновники пишуть, що: «установлено автоматизоване управління вуличного освітлення, замінено світлофори на світлодіодні, проведено капітальний ремонт зовнішнього освітлення із встановленням світлодіодних ламп», хоча не вказують - де саме.

[![](https://mpz.brovary.org/wp-content/uploads/2017/02/SAM_9873.jpg)](https://mpz.brovary.org/wp-content/uploads/2017/02/SAM_9873.jpg)

Але броварчани можуть уже сьогодні і зараз заощаджувати самостійно. Що ж можна хоча б мінімально зробити у плані енергозбереження, голова ОСББ Андрій Саук [розповів](https://www.facebook.com/AndriySauk/posts/1241998929170202) на своїй сторінці у мережі FB.  У своїй 21-поверхівці жильці замінили лампи на LED та встановили акустичні датчики. Якщо до модернізації будинок споживав близько 5000 кВт/год, то після заміни ламп - 3500 кВт/год. А встановлення акустичних датчиків дозволило зменшити загальні витрати до 2500 кВт/год на місяць. _«Наразі на освітлення всього будинку ми витрачаємо біля 90 кВт/год на місяць,_ \- пише Андрій Саук. -  _Менше ніж однокімнатна квартира»._ До речі, вкладені 41 тис грн. повернулися вже через 2 роки.  

Тепер голова ОСББ подумує про встановлення на даху сонячних панелей, які дозволять заощаджувати при нагріванні води. _"Такий досвід є в Рівному і мешканці багатоквартирного будинку значно на цьому економлять, -_ каже  Андрій Саук. - _Тож я також зараз займаюся розрахунками доцільності встановлення такої системи на своєму будинку"._ 

**Фото - автора**
