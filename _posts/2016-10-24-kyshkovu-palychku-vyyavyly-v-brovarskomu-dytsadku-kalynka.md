---
title: "Кишкову паличку виявили в броварському дитсадку «Калинка»"
date: 2016-10-24
categories: 
  - "vlada"
  - "novyny"
tags: 
  - "bakteriyi"
  - "brovary"
  - "vibir-redaktsiyi"
  - "ditsadok"
  - "dityachiy-sadok"
  - "zaneduzhannya"
  - "kalynka"
  - "kyshkova-palychka"
  - "novini"
  - "hvoroba"
---

**У харчовому блоці дитячого садочку «Калинка», що на Торгмаші, знайшли кишкову паличку. Бактерії виявили на тарілках і технічному обладнанні. Такими результатами досліджень під час сьогоднішньої оперативної наради за участі заступника міського голови Григорія Голубовського поділився керівник броварської санітарної служби Віталій Прокопенко.**

Як розповів головний лікар установи, цього тижня проводили планові лабораторні моніторингові дослідження на калорійність харчових продуктів, на дотримання режиму та на мікробні забруднення. Такі заходи здійснили у двох дитячих садочках на Торгмаші – «Теремках» і «Калинці».

Зі слів Віталія Прокопенка, в харчоблоці «Калинки» знайшли бактерії кишкової палички. Виявили їх на чистому посуді та технічному обладнанні, яке повинне бути чисте й дезінфіковане. Це вказує на те, що в навчальному закладі  порушують гігієнічний режим, – додав керівник санітарної служби.

Водночас, про випадки захворювань дітей у «Калинці» кишковою паличкою, принаймні за останній тиждень, головний лікар не повідомив. Натомість, зазначив що такі захворювання виявили в Навчально-виховному комплексі (8 школа) та в дитячому садочку «Зірочка» - по одному випадку. Зі слів Віталія Прокопенка, занедужання не пов’язані із харчуванням у цих закладах.
