---
title: "Інститут історії України пропонує \"декомунізувати\" у Броварах щонайменше 60 вулиць"
date: 2015-07-06
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "instytut-istoriyi"
  - "vibir-redaktsiyi"
  - "vulytsi"
  - "dekomunizatsiya"
  - "eksperty"
  - "ekspertna-otsinka"
  - "nan"
  - "novini"
  - "perejmenuvannya"
coverImage: "wp-content/uploads/2015/07/kpss0.jpg"
---

**Згідно із законом про декомунізацію, обов'язковому** **перейменуванню у Броварах** **підлягають приблизно 60 вулиць.** **Окрім того, у зв'язку із російсько-радянським колоніальним походженням, варто змінити назви ще близько 30-ти вулиць. Такої думки дійшли експерти Інституту історії України Національної академії наук. У відповідь на звернення виконкому Броварської міської ради вони підготували аргументовані висновки. Також історики запропонували імена українських діячів та назви історичних подій, на честь яких можна надати нові назви вулицям. Відповідь експертів на своєму сайті [оприлюднила](http://www.brovary.kiev.ua/pro-pereimenuvannya-vulits) Броварська міська рада.**

Історики повідомляють, що в назвах броварських доріг вони виокремили три категорії. До першої віднесли вулиці, які обов'язково мають бути перейменовані відповідно до закону "Про засудження комуністичного та націонал-соціалістичного (нацистського) тоталітарного режимів та заборону пропаганди їхньої символіки".

_Повна відповідь істориків, яку виклали на сайті міськради:_

<iframe style="border: 1px solid #CCC; border-width: 1px; margin-bottom: 5px; max-width: 100%;" src="//www.slideshare.net/slideshow/embed_code/key/qT3tSoAfaac1N3" width="477" height="510" frameborder="0" marginwidth="0" marginheight="0" scrolling="no" allowfullscreen="allowfullscreen"></iframe>

Серед переліку - **61 назва**. В одному з пунктів врахували і вулицю, і провулок Пархоменка. Водночас, історики сумніваються щодо вулиць Коцюбинського та Каширіна, оскільки не зрозуміло, на честь яких саме діячів назвали броварські топоніми.

> Про те, які назви вулиць мають бути "декомунізовані" у Броварах відповідно до новоприйнятого закону та скільки це коштуватиме, можна прочитати в **[одній із наших попередніх статей на цю тему](https://mpz.brovary.org/skilki-koshtuvatime-brovartsyam-dekomunizatsiya-nazv-vulits-nashogo-mista/)**.

До другої категорії експерти віднесли назви вулиць, які, на  їхню думку, є наслідком російської та радянської культурної експансії в Україні. Історики вважають, що іменування таких доріг потрібно замінити в рамках процесу деколонізації, розпочатої Євромайданом і законами "9 квітня". До такого переліку потрапили **15 вулиць**, у назвах яких фігурують переважно відомі російські письменники.

[![01](https://mpz.brovary.org/wp-content/uploads/2015/07/01.jpg)](https://mpz.brovary.org/wp-content/uploads/2015/07/01.jpg)

Як ідеться у відповіді, до третьої категорії Інститут історії України відніс назви, пов'язані з комуністичною ідеологією з її акцентом на трудових, військових та інших звершеннях, апеляцією до представників трудових спеціальностей тощо. До цього переліку потрапили **13 вулиць**.

[![02](https://mpz.brovary.org/wp-content/uploads/2015/07/02.jpg)](https://mpz.brovary.org/wp-content/uploads/2015/07/02.jpg)

Їх історики пропонують перейменовувати в перспективі. Лишати такі імена вулиць, на думку експертів, доцільно лише якщо поруч справді були відповідні фабрики, заводи, ремонтні станції тощо.

Окремо інститут виніс ще дві назви вулиць, які мають стосунок до козацького періоду України - **Возз'єднання** та **Степана Разіна**. Їх рекомендують перейменувати, оскільки перша, на думку експертів, служить ідеологічній меті - для наголосу на нібито спільному походженні та "братському" існуванні Росії та України. Друга - для радянського пропагування так званої "теорії класової боротьби".

Щодо нових назв, Інститут історії України навів свої варіанти. Експерти пропонують звернути особливу увагу на уродженців та осіб, чиї життя та діяльність були пов'язані із Броварщиною та Київщиною. Серед людей запропонували увіковічнити класиків української літератури та мистецтва, видатних українських науковців і діячів культури, борців національно-визвольних змагань 1917-21 років, представників "розстріляного відродження", українців з-поміж учасників Другої світової війни, шістдесятників, героїв Небесної Сотні та АТО. Також історики рекомендують називати вулиці на честь визначних представників і пам'ятних подій княжого періоду та Козаччини. В інституті також рекомендують повертати старі дореволюційні назви вулицям там, де це можливо.

> Нагадаємо, що 23 червня свої пропозиції щодо перейменування вулиць [представила](https://mpz.brovary.org/brovarski-krayeznavtsi-ta-aktyvisty-predstavlyly-propozytsiyi-shhodo-perejmenuvannya-vulyts-startuvalo-gromadske-obgovorennya/) робоча група, утворена на основі працівників Броварського краєзнавчого музею із залученням громадськості. Комісія з питань найменувань та пам'ятних знаків [виставила](http://brovary-rada.gov.ua/ogoloshennya-shchodo-nadannya-propozits%D1%96i-po-pereimenuvannyu-vulits-mbrovari) на громадське обговорення один із двох списків, підготовлених групою - із 45-ма позиціями. Пропозиції робочої групи майже збігаються із пропозиціями Інституту історії України, однак експерти Національної академії наук надали більший перелік у своїх висновках.
