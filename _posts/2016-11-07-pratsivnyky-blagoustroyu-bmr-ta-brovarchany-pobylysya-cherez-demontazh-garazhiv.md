---
title: "Працівники благоустрою БМР та броварчани побилися через демонтаж гаражів"
date: 2016-11-07
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "garazhi"
  - "geroyiv-upa"
  - "znesennya"
  - "novini"
  - "pidpal"
  - "pozhezhna"
  - "politsiya"
  - "sutichka"
---

**Сьогодні близько 15:00 працівники спецвідділу благоустрою Броварської міської ради розпочали демонтаж приватних гаражів у дворі по вулиці Героїв УПА, 11. На такі дії збіглися місцеві мешканці, які заблокували частину техніки. Про це розповіли представники обох сторін конфлікту. У результаті, нібито сталася бійка, внаслідок якої травмували одного захисника металевих споруд. Демонтували, але не вивезли, лише один гараж. Іще декілька зруйновані. Під вечір емоції стихли. Як розповідають очевидці, станом на 20:30 близько 50 людей лишаються на місці.**

Зі слів мешканців, демонтаж гаражів став для них несподіванкою. Власники металевих споруд визнають: оголошення про демонтаж раніше таки розклеювали, але на них не вказували конкретної дати демонтажу. Однак значно більше жителів бентежить, що зі зруйнованих гаражів зникли їхні речі. Постраждалі написали про це заяви до поліції, що підтвердили присутні на місці подій правоохоронці.

Очевидці розповіли, що під час намагання запобігти демонтажу між мешканцями та працівниками спецвідділу сталася сутичка. Внаслідок інциденту одного із захисників гаражів поранили прутом в ногу.

[![geroyiv-upa-garazhit_00002](https://mpz.brovary.org/wp-content/uploads/2016/11/Geroyiv-UPA-garazhit_00002.jpg)](https://mpz.brovary.org/wp-content/uploads/2016/11/Geroyiv-UPA-garazhit_00002.jpg)

Зі слів свідків, робітники різали гаражі чи-то зварювальним апаратом, чи-то різаком. Унаслідок, сталося займання. Близько **18:00** на місці подій ще горіло - в одному із гаражів. Згодом приїхала пожежна машина, яка загасила полум’я.

Присутній на охороні громадського порядку поліцейський розповів, що гаражі стоять на прибудинковій території, яка перебуває в спільному громадському користуванні, а не особистому. Правоохоронець зазначив, що це не перший такий конфлікт - люди виходять на захист своєї власності, яка не має бути на цій території.

А керівник спецвідділу благоустрою **Олег Єжаков**, також присутній під час конфлікту, додав: металеві споруди встановлені незаконно. Їх намагаються демонтувати відповідно до чинного [рішення](http://brovary-rada.gov.ua/documents/11940.html) виконкому Броварської міської ради. Спецвідділ планує «зачистити» усе місто. А на цьому конкретному місці, зі слів чиновника, перебуває зараз близько **100 гаражів**.

У результаті, - зазначають очевидці, - після декількагодинних протистоянь, працівникам вдалось демонтувати лише один гараж та поставити його на автоплатформу. Окрім того, декілька гаражів поруч були розвалені. Майно, що було всередині, лежить довкола купами.

Близько **18:30** працівники спецвідділу благоустрою стали «згортатися» та покидати двір. А поліція та місцеві мешканці не розходяться. О **20:30**, - вказують свідки, - там ще лишаються коло **50 людей**. Про подальші плани активістів наразі не повідомляють.

**Зображення - Дмитро Карпій**
