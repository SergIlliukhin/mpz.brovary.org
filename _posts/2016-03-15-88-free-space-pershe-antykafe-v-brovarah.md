---
title: "\"88 Free Space\" - перше антикафе в Броварах"
date: 2016-03-15
author: 
  username: "tatuuum"
  display_name: "Тетяна Панкратьєва"
categories: 
  - "brovary"
  - "novyny"
tags: 
  - "88-free-space"
  - "antykafe"
  - "brovary"
  - "vibir-redaktsiyi"
  - "novini"
coverImage: "wp-content/uploads/2016/03/88-2.jpg"
---

**Міні-революція в Броварах: в місті з'явився перший заклад формату "вільний простір". Це "88 Free Space", що розташувався на вулиці Героїв УПА (Кирпоноса), 3. Нещодавно тут також відкрилося відділення "Нової пошти" (№3), точніше його перенесли з району Трикотажної фабрики. Тож "88" сусідить з "Новою Поштою", навіть вхід у них один.**

Наші журналісти відвідали свіженький заклад, тільки-но він відкрився: у п'ятницю, 11 лютого о 12:00. Щодо назви власники кажуть: _"Це все нумерологія, сприятлива назва по фен-шую"_.

![88 (1)](https://mpz.brovary.org/wp-content/uploads/2016/03/88-1.jpg)

![88 (3)](https://mpz.brovary.org/wp-content/uploads/2016/03/88-3.jpg)

Спускаємося сходами в підвальне приміщення та опиняємося в закладі. Поки що відвідувачів немає, а власники розпаковують коробки з настільними іграми.

![88 (7)](https://mpz.brovary.org/wp-content/uploads/2016/03/88-7.jpg)

У Броварах це перший заклад такого формату. _"Ми багато часу проводили в таких місцях в Києві, от і вирішили зробити щось подібне в Броварах",_ - розповідають власники "88" **Діма** і **Маша**.

> Вільний простір, коворкінг, антикафе, антикінотеатр - нові формати громадських закладів, які останніми роками активно з'являються в Україні. В них можна працювати, грати, святкувати, збиратися компаніями, основна відмінність від звичайних кафе - ви платите за час, який проводите у закладі, а не за їжу чи напої.

У "88" три затишні кімнатки, є кухня, повсюди столики, м'які диванчики, стільці, полиці з книжками та настільними іграми.

![88 (10)](https://mpz.brovary.org/wp-content/uploads/2016/03/88-10.jpg)

![88 (16)](https://mpz.brovary.org/wp-content/uploads/2016/03/88-16.jpg)

В останній кімнатці - пуфи, два екрани та приставки. _"Усього в нас 3 приставки Xbox 360,_ - каже Діма, - _плюс додаткова комплектація Kinnect, це дозволяє грати безконтактно. Згодом плануємо проводити ігрові чемпіонати"._

![88 (15)](https://mpz.brovary.org/wp-content/uploads/2016/03/88-15.jpg)

Заклад ще зовсім новенький, меблі, стільці та пуфи незаяложені та чисті - на деяких навіть ще ніхто не сидів. Власники планують ще продовжити декорувати приміщення картинами, також хочуть повісити проектор.

_"У нас можна буде дивитися кіно, святкувати дні народження, проводити тематичні та творчі вечори, розмовні клуби, тощо",_ - розповідає Маша.

![88 (14)](https://mpz.brovary.org/wp-content/uploads/2016/03/88-14.jpg)

Книжки в закладі стоять здебільшого для антуражу, а от ігор великий вибір, є також дитячі ігри та розмальовки.

![88 (9)](https://mpz.brovary.org/wp-content/uploads/2016/03/88-9.jpg)

![88 (11)](https://mpz.brovary.org/wp-content/uploads/2016/03/88-11.jpg)

Працюватиме заклад кожен день, з **12** до **22**. Оплата не погодинна, а лише за вхід, перебування в закладі не лімітовано. По будніх днях за вхід потрібно буде заплатити **50 грн**, по вихідних і святкових - **70 грн**. Якщо компанія хоче затриматися після **22-ї** - це вже коштуватиме **100 грн** на годину. Також "88" пропонує дисконтну систему: з накопичувальною карткою кожне 8-е відвідування - безкоштовне.

![88 (6)](https://mpz.brovary.org/wp-content/uploads/2016/03/88-6.jpg)

_"З собою можна приносити їжу, а можна замовити сюди, до нас піцу чи суші,_ - кажуть Діма і Маша. - _З нас - вода, чай, кава, печиво, все безкоштовно. Є мікрохвильовка, їжу можна розігріти, плануємо поставити також холодильник"_. А от алкоголю не місце в закладі, так як і відвідувачам "напідпитку".

![88 (12)](https://mpz.brovary.org/wp-content/uploads/2016/03/88-12.jpg)

В закладі працює вільний вай-фай, а от з мобільним зв'язком проблеми: у підвальчику мобільний майже не ловить. _"Може, це і плюс,_ - шуткують власники кафе, - _не відволікатиме від ігор"_.

"88" лише відкрило свої двері, проте вже першого дня в ньому були відвідувачі та просто зацікавлені. Діма і Маша сподіваються, що вже скоро заклад буде користуватися попитом. Буде пізнавально завітати до них через місяць і подивится, як ідуть справи, та чи припало антикафе до душі броварчанам :)

> Сторінки "88 Free Space" у [Фейсбуці](https://www.facebook.com/88freespace/) та [Вконтакті](http://vk.com/88freespace).

**Фото - Світлана Яцив**
