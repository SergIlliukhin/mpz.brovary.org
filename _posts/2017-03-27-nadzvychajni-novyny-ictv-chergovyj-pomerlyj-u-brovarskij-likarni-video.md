---
title: "\"Надзвичайні новини\" (ICTV): Черговий померлий у броварській лікарні - ВІДЕО"
date: 2017-03-27
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "ictv"
  - "brovary"
  - "brovarska-tsrl"
  - "btsrl"
  - "likarnya"
  - "likarska-pomylka"
  - "novini"
  - "politsiya"
coverImage: "wp-content/uploads/2017/03/med222.jpg"
---

**Як лікували броварські медики чоловіка після травм, отриманих ним в ДТП, [йдеться](http://kriminal.ictv.ua/videos/nadzvychajni-novyny-24-03-2017/) у сюжеті програми «Надзвичайні новини» на каналі ICTV. Родичі обвинувачують Броварську центральну районну лікарню у смерті Дмитра Лозінського, натомість медики стверджують, що надали пацієнту адекватне лікування. Чи винні у смерті людини лікарі? Тепер цю смерть буде розслідувати поліція.**

У Броварській центральній районній лікарні під час операції помер **Лозінський Дмитро Юрійович**. Перед тим його довго лікували. Але від чого? Весь час йому ставили різні діагнози. Почалось все майже два місяці тому, коли він потрапив в страшну аварію на дорозі неподалік Броварів. Бензовоз на шаленій швидкості протаранив «Жигулі» і 61-річного водія без свідомості забирають до лікарні. Розтрощена машина і досі стоїть на подвір’ї родини, син постраждалого, **Роман**, показує вибите головою батька лобове скло, зламане грудьми кермо та розбиті колінами прилади у машині. З тяжкими травмами внутрішніх органів цього пацієнта броварські медики, зробивши рентгенографію і нічого не помітивши, відправляють додому, на амбулаторне лікування.

_Сюжет програми «Надзвичайні новини» (ICTV) від 24 березня: див. з 32 хв._

<iframe src="http://player.ictv.ua/embed/55809bcd517986e9a507dd76b1bc1eb3a0920f900359feaa5ab685d48ab724be/noautoplay" width="600" height="420" allowfullscreen="allowfullscreen"></iframe>

Через деякий час чоловікові стає дуже зле і він знову звертається до медиків. Цього разу йому ставлять діагноз "запалення легенів" і протягом тижня лікують антибіотиками. Але чоловік і надалі терпить страшний біль. І лікарі тепер виявляють у нього апендицит, який потребує негайної  операції. На операцію, розповідає **Ольга Лозінська** – дружина постраждалого, медсестра йому запропонувала йти самотужки, в той час, як він не міг навіть кроку зробити самостійно. Більше жінка не побачила свого чоловіка.

Лікарі пояснювали смерть пацієнта виявленою у нього під час операції злоякісною пухлиною, яка і стала, за їх версією, причиною смерті. Але проведена судово-медична експертиза шокувала усіх. Виявилось, що причиною смерті Дмитра Лозінського став фібринозно-гнійний перитоніт.  Від сильного удару в живіт під час аварії у чоловіка тріснула товста кишка. Рана всередині почала гноїтися і за час довгого і непотрібного лікування увесь гній розтікся черевною порожниною. Жодної пухлини у чоловіка не було.

То від чого таки помер чоловік – у лікарні журналісти ICTV відповіді не знайшли. Телефоном **Валентин Багнюк**, головний лікар Броварської ЦРЛ, сказав, що чоловіка лікували як годиться. Чи винні лікарі у смерті пацієнта тепер розбиратиметься поліція. Родичі збираються писати заяву на працівників медзакладу.

**Відео - ICTV**
