---
title: "Бюджетна комісія проголосувала за надання КП \"ОРЦ\" 780 тисяч гривень"
date: 2017-05-05
author: 
  username: "pravoznaty"
  display_name: "Маєш право знати"
categories: 
  - "vlada"
  - "novyny"
tags: 
  - "baseyn"
  - "bmr"
  - "brovary"
  - "byudzhet"
  - "byudzheta-komisiya"
  - "vibir-redaktsiyi"
  - "novini"
  - "orts"
  - "proekt-rishennya"
  - "sesiya"
coverImage: "wp-content/uploads/2017/05/orts5_05.jpg"
---

**Сьогодні на додатковому засіданні бюджетної комісії депутати знову розглянули багатостраждальну програму фінансування КП "Оздоровчо-реабілітаційний центр". Попри те, що робоча група вчора не рекомендувала виносити проект рішення на сесію, за результатами голосування, депутати таки залишили питання у порядку денному, але з урізаним фінансуванням - 780 тисяч гривень.**

Як "Маєш право знати" повідомляло раніше, за результатами зустрічі робочої групи по КП "ОРЦ", яка [відбулася](https://mpz.brovary.org/kp-orts-robocha-grupa-rekomenduye-znyaty-z-rozglyadu-vydilennya-3-2-mln-provesty-audyt/) **4 травня**, було рекомендовано провести на підприємстві фінансовий та енергетичний аудити, а також зняти з розгляду найближчої сесії питання про [виділення](https://mpz.brovary.org/kp-orts-znovu-potribni-groshi-3-2-mln-grn-shho-vyrishat-deputaty/) **3,2 млн грн** підприємству. Окрім того, до протоколу було занесене рішення, що **до 22 травня** очільниця закладу **Олена Семенюк** має підготувати бізнес-план на рік.

Сьогодні, **5 травня**, засідала бюджетна комісія, аби остаточно вирішити долю проекту рішення щодо фінансування закладу. Протягом години присутні сперечалися щодо кошторису комунального підприємства. За керівництво ОРЦ заступився міський голова **Ігор Сапожко**, пояснивши прохання про збільшення фінансування підвищенням мінімальної заробітної плати, а також тарифів на газ. На думку міського голови, бізнес-план установи скласти неможливо, адже більшість відвідувань у басейні — одноразові, тому щось планувати не виходить. Міському голові також вніс ясність у суму, яку КП просить виділити з бюджету. Як з'ясувалося, до **3,2 млн грн**, які просила установа відповідно до своєї [програми](https://onedrive.live.com/view.aspx?resid=76CC13A1B9E773BD!3747&ithint=file%2cdocx&app=Word&authkey=!AFWooSgsRvFKL20), таки входять **1,6 млн грн**, виділені раніше через управління освіти (зазначимо, що при цьому підприємство втарило близько **360 тис грн** через сплату ПДВ). Додатково з'ясувалося, що зараз ПДВ також доведеться платити, хоча попередньо стверджувалося, що ця схема фінансування дозволить зекономити кошти міського бюджету. Отже, фінальна сума, якої потребує підприємство, - це **1,8 млн грн.**

![](https://mpz.brovary.org/wp-content/uploads/2017/05/orts5_05.jpg)

_"Цікаво виходить: Ігор Васильович чудово розбирається, Петро Іванович_ (Бабич — прим. автора) _чудово розбирається в бюджеті "ОРЦ"! Тільки чомусь його керівництво і бухгалтер щоразу нові суми подають!", —_ висловився про фінансові непорозуміння один із членів комісії депутат **Вадим Мутило**.

Ігор Васильович також не оминув нагоди звинуватити робочу групу в недостатній активності, мовляв, останнє її засідання (не рахуючи вчорашнього) відбулося у вересні 2016.

Йому на противагу виступила депутатка міської ради **Ірина Веремчук**. Вона зазначила, що робоча група не могла продовжувати діяльність, оскільки керівництво закладу не виконувало вимоги надання пропозицій щодо збільшення доходів установи. _"Не може керівник працювати на підприємстві, якщо він не має бізнес-плану!", —_ заявила Ірина Веремчук. Вона також знову підійняла питання недбалості керівництва КП до оформлення документації. Адже ані печаток, ані підписів на таблицях із витратами й доходами "ОРЦ" немає. Це, на думку, депутатки, дає привід сумніватися в їхній офіційності та правдивості.

[![](https://mpz.brovary.org/wp-content/uploads/2017/05/orts5_05a.jpg)](https://mpz.brovary.org/wp-content/uploads/2017/05/orts5_05a.jpg)

У ході суперечки члени комісії поділилися на два протилежні табори. Присутні на вчорашній зустрічі депутати **Ірина Веремчук, Вадим Мутило** та **Олег Берестовий** відстоювали зняття з розгляду виділення коштів на "ОРЦ" до **22 травня**, коли керівництво має представити бізнес-план. Інші, на чолі з **Володимиром Чаюном** і **Володимиром Білоконем,** наполягали на затвердженні програми на 1,8 млн грн, однак фактично пропонували виділити тільки суму, необхідну підприємству до вересня 2017 — **780 тис грн.**

Не раз лунали й більш кардинальні думки щодо оголошення конкурсного відбору на нового керівника, а чи навіть передачі "ОРЦ" у приватну власність. Однак серйозної підтримки вони не отримали.

Зрештою, на голосування було винесено такі пропозиції:

- зняти з розгляду питання виділення коштів на "ОРЦ", аж доки керівництво не розробить бізнес-план на рік, а робоча група не проведе аудит;
- винести на розгляд сесії пропозицію дати КП 780 тис грн, необхідних установі до вересня 2017-го, а тим часом проводити аудит і розробку бізнес-плану.

Схвальними голосами п'ятьох депутатів було прийнято другу пропозицію. Отже, наразі КП "ОРЦ" планують виділити 780 тис грн, але керівниця закладу Олена Семенюк повинна розробити бізнес-план на наступний календарний рік і подати його до 22 травня, робочою групою ж буде проведено його перевірку та, за потреби, фінансовий і енергетичний аудит установи. Остаточне рішення по фінансуванню КП "ОРЦ" ухвалять депутати на найближчій черговій 28-й [сесії](https://mpz.brovary.org/anons-11-travnya-u-brovarah-vidbudetsya-28-ma-chergova-sesiya-miskrady/) **11 травня**.

Нагадаємо, питання КП "ОРЦ" вже [розглядали](https://mpz.brovary.org/rozglyad-pytannya-finansuvannya-kp-orts-deputaty-perenesly-na-4-5-travnya/) на першому засіданні бюджетної комісії **27 квітня**, але перенесли на сьогоднішнє додаткове засідання для більш детального вивчення.

**Фото - Дарина Мізіна**
