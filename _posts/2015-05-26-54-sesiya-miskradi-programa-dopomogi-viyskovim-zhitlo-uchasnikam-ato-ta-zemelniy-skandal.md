---
title: "54 сесія міськради: програма допомоги військовим, житло учасникам АТО та земельний \"стриптиз\""
date: 2015-05-26
categories: 
  - "vlada"
  - "aktsiyi-zahodi"
tags: 
  - "54-chergova-sesiya"
  - "igor-sapozhko"
  - "ato"
  - "brovary"
  - "brovarska-miska-rada"
  - "vibir-redaktsiyi"
  - "zemelni-pitannya"
  - "novini"
  - "sesiya"
  - "shkola"
---

**[![DSC_9781](https://mpz.brovary.org/wp-content/uploads/2015/05/DSC_9781.jpg)](https://mpz.brovary.org/wp-content/uploads/2015/05/DSC_9781.jpg)Здавалося, засідання 54-ої чергової сесії міської ради 21 травня пройде спокійно: депутати майже одноголосно підтримували проекти рішень, які були винесені на їх розгляд****. Затвердили міську Програму з надання допомоги військовослужбовцям та їх сім'ям, Програму забезпечення житлом учасників АТО, що мешкають у  Броварах, Програму енергозбереження в навчальних закладах на 2015-2017 роки, підбили підсумки виконання Програми соціально-економічного та культурного розвитку м. Бровари за 2014 рік. І все ж у****никнути скандалу не вдалося: справжні пристрасті розгорнулись, коли черга дійшла до земельних питань. Щоправда, найбільш емоційний протестувальник так і не зміг пояснити суть своїх претензій.**

**А як щодо діючих військовослубовців?**

Одним із найважливіших питань на сесії стало затвердження [Програми з надання соціальної та правової допомоги демобілізованим військовослужбовцям, які брали участь в антитерористичній операції, та їх сім’ям у 2015 році](http://docs.pravo-znaty.org.ua/p25978/20.04.2015). Як доповіла начальник служби у справах дітей та сім’ї **Лариса Теплюк**, на виконання заходів програми передбачено **435 тис. грн**. Зокрема кошти з міського бюджету планують спрямувати на створення єдиної інформаційно-аналітичної системи "АТО" в м. Бровари, оздоровлення та відпочинок демобілізованих військовослужбовців, які брали участь в АТО, їх транспортування до місць оздоровлення і відпочинку, відшкодування коштів аптеці центральної районної лікарні міста за безкоштовний відпуск ліків за рецептами лікарів у разі амбулаторного лікування демобілізованих військовослужбовців та їх дітей тощо.

> З текстом Програми допомоги демобілізованим військовослужбовцям можна ознайомитись за [цим посиланням](https://onedrive.live.com/view.aspx?resid=72571393D4771099!3245&ithint=file%2cdoc&app=Word&authkey=!AEUlKVIFr_ytj6M).

[![DSC_9808](https://mpz.brovary.org/wp-content/uploads/2015/05/DSC_9808-e1432399921314.jpg)](https://mpz.brovary.org/wp-content/uploads/2015/05/DSC_9808.jpg)

Таке формулювання назви програми, щоправда, викликало незадоволення у одного з депутатів міськради - **Романа Сімутіна**, мовляв, чому програма стосується лише демобілізованих, адже є багато чоловіків, які зараз, у цей час, беруть участь у бойових діях, і їх сім’ї заслуговують на підтримку. На що головуючий на засіданні мер **Ігор Сапожко** зазначив, що невдовзі очікуються друга та третя хвиля демобілізації і кошти на цю програму будуть додаватися.

[![DSC_9820](https://mpz.brovary.org/wp-content/uploads/2015/05/DSC_9820-e1432399993780.jpg)](https://mpz.brovary.org/wp-content/uploads/2015/05/DSC_9820.jpg)

**Житло для АТО: відсоток квартир у новобудовах**

Ще однією темою, яка викликала обговорення під час засідання, стало рішення про затвердження "Програми забезпечення житлом учасників антитерористичної операції та членів їх сімей – мешканців міста Бровари на 2015 – 2018 роки". Зокрема дискусія виникла щодо того, яку кількість квартир забудовник буде зобов'язаний віддати місту для учасників антитерористичної операції та їх сімей, а точніше який відсоток площі будинку має бути переданий забудовником після реалізації інвестиційного проекту до комунальної власності територіальної громади міста Бровари з метою забезпечення житлом учасників АТО та членів їх сімей. Зійшлися на **10%**. Наступним етапом обговорення стало те — 10% має бути від загальної площі збудованого будинку чи лише від житлової площі, адже в багатоповерхівці можна й кілька нижніх поверхів віддати під комерційну діяльність та офіси, і це вже не буде житлова площа. Врешті, депутати дійшли згоди, що це має бути 10% від "загальної збудованої площі, за винятком місць загального користування".

![DSC_9842](https://mpz.brovary.org/wp-content/uploads/2015/05/DSC_9842-e1432400075942.jpg)

Загалом же згідно з Програмою має бути створений реєстр учасників АТО та членів їх сімей, які потребують поліпшення житлових умов, потім мають бути визначені земельні ділянки для будівництва житла, обрано замовника, залучено на конкурсних засадах інвестора, який згідно з договором має передати у комунальну власність громади визначену кількість квартир, після чого новозбудовані помешкання мають передати у власність учасникам АТО та їх сім'ям.

> З Програмою забезпеченням житлом учасників АТО можна ознайомитись за [цим посиланням](https://onedrive.live.com/view.aspx?resid=72571393D4771099!3339&ithint=file%2cdoc&app=Word&authkey=!AHv0-Nauk3TUwfo).

**Нова школа, енергозбереження та залучення інвестицій**

Також на сесії депутати одноголосно ухвалили рішення про створення у Броварах нового навчального закладу — [загальноосвітної школи І-ІІ ступенів Броварського навчально-виховного об’єднання Броварської міської ради](http://docs.pravo-znaty.org.ua/p25975/20.04.2015) Київської області, яка буде розташована за адресою вул. М.Лагунової, 17-А. Затвердили на засіданні і [міську Програму енергозбереження в навчальних закладах м. Бровари на 2015-2017 роки](http://docs.pravo-znaty.org.ua/p26088/27.04.2015).

Ухвалили депутати й низку рішень щодо розвитку міста, зокрема схвалили [Програму залучення інвестицій та поліпшення інвестиційного клімату в м.Бровари на 2015-2017 роки](http://docs.pravo-znaty.org.ua/p26076/28.04.2015) та [Програму розвитку малого та середнього підприємництва на 2015-2016 роки](http://docs.pravo-znaty.org.ua/p26256/21.05.2015/1481-54-06).

Переважну більшість рішень депутати затверджували практично без обговорень і одноголосно.

![DSC_9782](https://mpz.brovary.org/wp-content/uploads/2015/05/DSC_9782-e1432400799771.jpg)

**"Земля недорого!": розпродаж ділянок у Броварах**

Коли ж дійшла черга рішення "[Про продаж земельних ділянок](http://docs.pravo-znaty.org.ua/p26269/21.05.2015/1471-54-06)", на засіданні розігралися недитячі пристрасті. При цьому більшість суперечок точились вже після того, як депутати проголосували за це рішення. Перший пункт проекту рішення передбачав продаж ТОВ «Бодовіт» земельної ділянки площею **0,049 га** для будівництва та обслуговування будівель закладів охорони здоров’я та соціальної допомоги (незавершене будівництво, аптека №3) — землі житлової та громадської забудови, по вул. Щорса, 139 за **174 тис. грн**. Другий пункт стосувався того, аби ТОВ «Чарівна Тайстра» продати земельну ділянку площею **0,045 га** для будівництва та обслуговування будівель торгівлі (ресторанний комплекс) — землі житлової та громадської забудови, по вул. Гагаріна, 28-б, вартістю **228 тис. грн.**

Під час розгляду цього питання депутат **Олег Іваненко** запропонував розглянути ці пункти окремо, оскільки по першому йому надійшов лист від мешканців, які нарікали, що вартість права оренди земельної ділянки біля броварської лікарні складала понад **300 тис. грн**, а ціна продажу майже вдвічі менша. Цю думку підтримав і депутат **Роман Сімутін**, який також звернув увагу на недоцільність такої угоди для громади. Однак депутатська більшість проігнорувала ці зауваження та проголосувала за обидва пункти проекту рішення.

[![DSC_9781](https://mpz.brovary.org/wp-content/uploads/2015/05/DSC_9781.jpg)](https://mpz.brovary.org/wp-content/uploads/2015/05/DSC_9781.jpg)

Коли вже рішення було прийняте, слово взяли представники громадськості, які були присутні на сесії. Зоркрема актвісти ГО «Броварський народний контроль» наголосили на недоцільності за нинішньої складної економічної ситуації в країні взагалі продавати землю громади.

[![DSC_9844](https://mpz.brovary.org/wp-content/uploads/2015/05/DSC_9844-e1432400290931.jpg)](https://mpz.brovary.org/wp-content/uploads/2015/05/DSC_9844.jpg)

Після цього до трибуни вийшов представник організації «Громада Броварів» **Олег Єжаков** й почав роздавати фотографії, при цьому обурюючись тим, чому присутня громадськість мовчить. Серед роздрукованих знімків були фото з броварських акцій громадського протесту 2011 року, стратегічної сесії "Нове місто - Бровари", яка проходила у ресторані «Чарівна Тайстра» цієї зими та... чоловічого стриптизу з нічного клубу «Queens» (розташованого у підвальному приміщенні будівлі «Чарівної тайстри»). Щоправда, як пов'язані між собою ці фотографії, виступаючий не зміг пояснити.

<iframe src="https://www.youtube.com/embed/QgYbstk3coA" width="640" height="360" frameborder="0" allowfullscreen="allowfullscreen"></iframe>

Пан Єжаков переконаний, що програми з чоловічим стриптизом перетворюють нічний клуб на заклад розпусти. Він запропонував "підняти це питання на громадське обговорення".

![DSC_9848](https://mpz.brovary.org/wp-content/uploads/2015/05/DSC_9848-e1432400336379.jpg)

[![DSC_9851](https://mpz.brovary.org/wp-content/uploads/2015/05/DSC_9851-e1432400441715.jpg)](https://mpz.brovary.org/wp-content/uploads/2015/05/DSC_9851.jpg)

[![DSC_9852](https://mpz.brovary.org/wp-content/uploads/2015/05/DSC_9852-e1432400388854.jpg)](https://mpz.brovary.org/wp-content/uploads/2015/05/DSC_9852-e1432400388854.jpg)

Після цього він додав, що земельна ділянка, яка продається "Чарівній тайстрі", належить до території міського парку. Завершилось це емоційне обговорення тим, що міський голова запропонував створити робочу групу, яка розбереться у ситуації із продажем земельних ділянок й у разі виявлення порушень звернеться до прокуратури.

[![DSC_9913](https://mpz.brovary.org/wp-content/uploads/2015/05/DSC_9913-e1432400643483.jpg)](https://mpz.brovary.org/wp-content/uploads/2015/05/DSC_9913.jpg)

Щоправда, як зазначила активістка ініціативи «Нове місто - Бровари» **Аліна Дяченко**, було доцільно надати цій робочій групі документи по всіх продажах земельних ділянок за останні кілька років, щоб громадськість проаналізувала вартість землі та дала свою оцінку, чи вигідно зараз продавати майно територіальної громади. "_Крім того, це дозволить зрозуміти, чи цікавлять пана Олега Єжакова справді інтереси громади, чи він просто бореться проти окремого підприємства_", - додала Дяченко.

[![DSC_9890](https://mpz.brovary.org/wp-content/uploads/2015/05/DSC_9890-e1432400728437.jpg)](https://mpz.brovary.org/wp-content/uploads/2015/05/DSC_9890.jpg)

У питанні "Різне" мер Броварів відгукнувся на пропозицію одного з депутатів про те, що у місті неможливо батькам ходити з дітьми до дитячих майданчиків, оскільки там стоять платні атракціони, і звичайні прогулянки на свіжому повітрі перетворюються для молодих мам та татусів на справжнє випробування, адже діти плачуть, а не всі можуть фінансово дозволити такі «розваги». _«Ми ухвалимо рішення перенести усі атракціони в єдине місце — в середину Парку Перемога біля кафе «Оазис», запротоколюйте»_, — сказав Ігор Сапожко.

**Фото - Микола Кожемяко**
