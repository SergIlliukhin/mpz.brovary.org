---
title: "Вибори до міської ради – чесні і прозорі"
date: 2015-10-05
categories: 
  - "kolonka-avtora"
---

**Вибори до місцевих рад в 2015 році – перші вибори після Революції Гідності 2013-2014 рр. Величезна жертва, яка була принесена на олтар Перемоги, а це Герої Небесної сотні,тисячі загиблих і покалічених на сході країни патріотів, осиротілих дітей і вдів, зобов’язує нас забезпечити чесні і прозорі вибори місцевої влади. Влади, яка забезпечить реалізацію сподівань громади міста на подолання хабарництва, корупції, злиденного виживання багатьох наших співгромадян. Влади, яка забезпечить сталий розвиток нашому місту.**

Кандидатів у владу, які з порушенням діючого законодавства вже проводять відкриту чи завуальовану агітаційну кампанію, необхідно піддавати нищівній критиці та ганьбі. Ті, хто дозволяють собі нині порушувати законодавство, є потенційні корупціонери у майбутній владі. Гречкосії, колядники, брехуни, кар’єристи не мають морального права керувати життям 100-тисячного міста.

Нині закінчилась реєстрація кандидатів у депутати та на посаду міського голови. Відповідно до ЗУ “Про місцеві вибори”передвиборча агітація розпочинається з дня реєстрації кандидата. Для забезпечення чесних і прозорих виборів, створення сприятливих умов виборцям для ознайомлення з програмами та намірами кандидатів у депутати та на посаду міського голови, уникнення брехливої інформації та наклепів вважаю за необхідне:

> 1\. Створити громадський штаб місцевих виборів.
> 
> 2\. Визначитись по районах міста з постійно діючими агітаційними майданчиками для проведення зустрічей виборців з кандидатами від різних політичних партій та самовисуванців.
> 
> 3\. Скласти графік проведення таких зустрічей.
> 
> 4\. Інформацію про місце та час проведення зустрічей оприлюднити на сайті “Маєш право знати “.
> 
> 5\. Встановити інформаційні щити “ВИБОРИ 2015”.
> 
> 6\. Здійснювати відеозаписи зустрічей кандидатів з виборцями і оприлюднювати їх на сайті “Маєш право знати “.

Ці заходи допоможуть уникнути помилок та обрати до міської ради найбільш гідних громадян, які забезпечать нашому місту розвиток і розквіт.

Успіхів нам на цьому шляху!

**Кандидат на посаду міського голови,** **голова ініціативної групи “Старе місто”** **Малофієнко Віктор**
