---
title: "Як начальник обласної міліції Троян шукав діалогу з громадою Броварщини"
date: 2015-05-25
author: 
  username: "komarovskyj"
  display_name: "Комаровський Олексій"
tags: 
  - "brovary"
  - "vadim-troyan"
  - "vibir-redaktsiyi"
  - "gu-mvs-ukrayini-u-kiyivskiy-oblasti"
  - "mikola-klimenko"
  - "novini"
coverImage: "wp-content/uploads/2015/05/troyan-3.jpg"
---

**[![троян (7)](https://mpz.brovary.org/wp-content/uploads/2015/05/troyan-7.jpg)](https://mpz.brovary.org/wp-content/uploads/2015/05/troyan-7.jpg)Нещодавно у Броварах вкотре піднімалось питання якості роботи міліції та способів її вдосконалення. 13 травня в актовій залі Броварської райдержадміністрації відбулася зустріч начальника Головного управління МВС в Київській області Вадима Трояна з громадою міста Бровари та району.**

Захід, який планувався як особистий прийом очільником Київської обласної міліції жителів Броварщини, по суті перетворився на публічну конференцію. Сам Троян пояснив на початку форуму, що для нього важливо зрозуміти рівень роботи міліції Броварщини і рівень довіри до неї місцевого населення.

Початок заходу вселив оптимізм - давненько до Броварів не приїжджав держслужбовець такого рівня. Вадим Троян відразу ж поставив вимогу: відзвітуватися начальнику броварської міліції перед громадою, а коли **Микола Клименко** надав порівняльні статистичні дані, відразу зауважив: «Нас не цікавить зараз статистика. Нас цікавить рівень довіри населення до міліції».

[![троян (1)](https://mpz.brovary.org/wp-content/uploads/2015/05/troyan-1.jpg)](https://mpz.brovary.org/wp-content/uploads/2015/05/troyan-1.jpg)

Керівник Броварського МВ, треба віддати належне, не хизувався здобутками своїх підлеглих за останній рік. Лише звернув увагу на те, що в складних умовах броварській міліції вдалося хоч і на невелику кількість, але навіть збільшити розкриття злочинів. А ще звернув увагу на характер злочинів, який, на жаль, став «притаманний» нашому краю — квартирні, кишенькові та автомобільні крадіжки.

Яке явище, за словами Клименка, вдалося точно подолати в правоохоронних органах, так це, так зване, кришування. Мовляв, можуть у міліції бути проблеми різного характеру, але покривання злочинів чи видів злочинної діяльності — такого немає.

Під час виступу начальник броварської міліції Микола Клименко висловив сподівання, що керівник обласного управління МВС продовжить процес втілення в життя обіцяні ним покращення ситуації із матеріально-технічним забезпеченням роботи броварської міліції. Це і створення додаткової чергової частини на Броварщині, а саме в Калинівці, і відновлення в Броварах роботи ІТТ (ізолятора тимчасового тримання), і збільшення чисельності кадрів у Броварському міськвідділі.

[![троян (5)](https://mpz.brovary.org/wp-content/uploads/2015/05/troyan-5.jpg)](https://mpz.brovary.org/wp-content/uploads/2015/05/troyan-5.jpg)

Під час цієї публічної конференції було порушено відразу кілька дуже важливих і гострих проблем в нашому місті.

По-перше, наскрізною лінією постало побажання, щоб на допомогу правоохоронним органам долучалися громадські формування для наведення порядку в місті, оскільки кадрів на місці вкрай не вистачає. Особливо на це звернув увагу Вадим Троян, який зазначив, що якраз тоді, коли бійці повертаються з АТО і не можуть знайти роботи, долучатися до допомоги міліції було б корисно і для бійців, і для міста. Щоправда, зависло у повітрі питання — а хто ж буде оплачувати таку роботу, адже в лави міліції одразу не потрапиш, а допомога на громадських засадах передбачає безоплатну діяльність…

По-друге, порушена була тема, що бійці, які повертаються із зони бойових дій, перебувають у вкрай пригніченому та часто емоційно неврівноваженому стані, тому потребують час на адаптацію.

[![троян (2)](https://mpz.brovary.org/wp-content/uploads/2015/05/troyan-2.jpg)](https://mpz.brovary.org/wp-content/uploads/2015/05/troyan-2.jpg)

В контексті цих питань Вадим Троян дав завдання керівництву броварської міліції: 1) зібратися разом із бійцями АТО і вислухати їхню позицію, почути їхні проблеми, 2) долучати бійців АТО до громадських формувань по охороні порядку та до допомоги дільничним інспекторам.

Коли ж спілкування з громадою перейшло у формат «запитання-відповідь», то конструктивного діалогу з присутніми у обласного керівництва не вийшло. Власне, з самого початку не було точного анонсування, що подія передбачає спілкування з громадськістю, анонс був про те, що з Вадим Троян буде проводити особистий прийом, відтак більшість людей прийшли з конкретними проблемами, які потребують вирішення. Якби форум анонсувався як відкрита зустріч з посадовцем, то на неї, скоріш за все, прийшло б значно більше людей.

[![троян (3)](https://mpz.brovary.org/wp-content/uploads/2015/05/troyan-3.jpg)](https://mpz.brovary.org/wp-content/uploads/2015/05/troyan-3.jpg)

Формат розмови перейшов у порушення тем по окремих, конкретних випадках. Не дивно, що питання здебільшого завершувалися відповіддю: «Розглянемо зараз на особистому прийомі в індивідуальному порядку». Відтак від час цієї відкритої зустрічі не вдалось обговорити системні проблеми роботи правоохоронних органів та напрацювати пропозиції, як підвищити рівень довіри і взаємодії міліції з громадськістю. Так, зокрема, зі своїм переліком запитань прийшли члени Громадської ради при Броварській міліції - ці питання накопичувались протягом усього часу роботи цього органу. Однак голові Громадської ради **Андрію Качору**, який протягом більшої частини засідання стояв з піднятою рукою, так і не надали слова.

Коли ж із залу почали лунати нарікання на неякісну роботу міліції, не зовсім була зрозумілою позиція пана Трояна — для нього важливо було почути співрозмовника чи захистити колег по цеху, або перебити співрозмовника чи недослухати. Наприклад, хоч і дещо емоційним, але претензіям групи активістів із села Требухів щодо неналежного оформлення та прийому заяв від громадян, пан Троян чомусь раптом дав оцінку — це передвиборчий піар.

Водночас, Вадим Анатолійович запевнив, що двері його кабінету у прийомні години для всіх жителів Броварщини відкриті, і всіх, хто до нього звернеться зі своїми скаргами чи побажаннями, — він почує.

[![троян (4)](https://mpz.brovary.org/wp-content/uploads/2015/05/troyan-4.jpg)](https://mpz.brovary.org/wp-content/uploads/2015/05/troyan-4.jpg)

Так само не було зрозуміло, чому виступ одного із активістів на тему збуту на території Броварщини наркотичних виробів, став для пана Трояна одкровенням. Вадим Анатолійович мало не добалакався до того, що виступаючий сам винен у тому, що приховав від міліції відомості про розповсюдження героїну.

Коли ж розмова торкнулася теми ігорного бізнесу та казино, пан Троян заявив про те, що корінь проблеми лежить не в діях чи бездіяльності правоохоронців, а в суспільстві, яке допускає, щоб такі протиправні дії та процеси не припинялися, а продовжували ще й розвиватися. В його словах, звичайно, доля істини є, але чи доречно заявляти, що боротьба з цією проблемою — це не робота міліції. Клієнтів, які грають в казино та на ігрових автоматах і «просаджують» кошти, очільник обласної міліції прямим текстом назвав «лохами».

Далі звучали заяви щодо голів сільських рад Княжич, Требухова, зокрема ставилося питання, чому за свої протиправні дії вони не несуть жодних покарань. Також прозвучало запитання, чому не було проведено процедури громадського обговорення під час призначення заступників начальника броварської міліції.

[![троян (8)](https://mpz.brovary.org/wp-content/uploads/2015/05/troyan-8.jpg)](https://mpz.brovary.org/wp-content/uploads/2015/05/troyan-8.jpg)

Підбиваючи підсумок зустрічі, очільник обласної міліції Вадим Троян пообіцяв, що жоден випадок, з яким будуть звертатися до нього громадяни, він не омине увагою, закликав почути один одного, йти на компроміс та визнав, що кандидатури на посади заступників начальника міліції треба також затверджувати через громадські обговорення. Після завершення відкритого діалогу, керманич ГУ МВС України в Київській області швидко поспішив на особистий прийом громадян, який вже проводив в окремому кабінеті в стінах райдержадміністрації.
