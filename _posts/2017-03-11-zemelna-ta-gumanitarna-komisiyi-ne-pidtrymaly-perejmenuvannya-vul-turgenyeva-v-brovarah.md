---
title: "Земельна та гуманітарна комісії не підтримали перейменування вул.Тургенєва в Броварах"
date: 2017-03-11
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "26-sesiya"
  - "brovary"
  - "vibir-redaktsiyi"
  - "gumanitarna-komisiya"
  - "zemelna-komisiya"
  - "novini"
  - "perejmenuvannya-vulyts"
  - "sokur"
  - "turgenyev"
coverImage: "wp-content/uploads/2017/03/street_Turgeneva.jpg"
---

**На найближчу [сесію](https://mpz.brovary.org/anons-23-bereznya-vidbudetsya-chergova-sesiya-brovarskoyi-miskoyi-rady/) Броварської міської ради виносять питання перейменування вулиці Івана Тургенєва, що пролягає на території І-го житлового району, на вулицю Івана Сокура. Гуманітарна та земельна комісії не підтримали цей [проект](https://brovary-rada.gov.ua/documents/26798.html), остаточне рішення будуть приймати місцеві депутати 23 березня на засіданні 26-ї чергової сесії.**

У четвер, **9 березня**, на засіданні гуманітарної комісії, після оголошення звернення ініціативної групи мешканців вул. Тургенєва з проханням не змінювати назву вулиці, депутати проголосували та одноголосно “утримались”.

**10 березня** на засіданні земельної комісії її члени проголосували за відмову в перейменуванні, окрім депутата **Володимира Опалька** (БПП), який підтримав цей проект рішення. На засіданні були присутні також члени ініціативної групи, що подали заяву проти перейменування. Вони повідомили, що Іван Тургенєв в першу чергу не російський, а письменник світового рівня, в Росії був гонимий, а також, що в Україні перейменована лише одна вулиця Тургенєва - у Львові, інші залишили без змін. Депутат Володимир Опалько зі свого боку активно виступав за перейменування, аргументуючи важливістю дерусифікації України, та вступив у гостру суперечку з присутньою мешканкою. _"Російськомовний простір потрібно вичищати і наповнювати українським",_ - заявив депутат.

\[caption id="attachment\_67638" align="aligncenter" width="600"\][![](https://mpz.brovary.org/wp-content/uploads/2017/03/Volodymyr-Opalko.jpg)](https://mpz.brovary.org/wp-content/uploads/2017/03/Volodymyr-Opalko.jpg) Володимир Опалько\[/caption\]

Після бурхливого обговорення, присутні представники організації ветеранів висловилися наступним чином: _"Не потрібно створювати протистояння в громаді, від цього ніхто не виграє. Ви вирішить спочатку: чи треба взагалі перейменовувати вулицю Тургенєва. І якщо так, то вже тоді ми просимо обов'язково віддати шану видатному лікарю Івану Сокуру"._

Під час обговорення проекту рішення депутат **Вадим Андрієвський** (РПЛ) поцікавився, чому на честь такого видатного для Броварів діяча як Іван Сокур не назвали будь-яку з тих 70 вулиць, що [перейменували](https://mpz.brovary.org/u-brovarah-z-yavylys-vulytsi-na-chest-stepana-bandery-nebesnoyi-sotni-ta-geroyiv-ato/) в рамках декомунізації в грудні 2015 року на 4-й позачерговій сесії міськради. Нагадаємо, тоді депутати планували перейменувати лише 24 вулиці, проте на сесії було прийнято рішення голосувати за розширений перелік.

[![](https://mpz.brovary.org/wp-content/uploads/2017/03/Vadym-Andriyevskyj.jpg)](https://mpz.brovary.org/wp-content/uploads/2017/03/Vadym-Andriyevskyj.jpg)

Присутній на засіданні земельної комісії **Дмитро Карпій** (голова комісії з питань найменувань та пам’ятних знаків) зазначив, що робоча група [рекомендувала таку назву](https://mpz.brovary.org/brovarski-krayeznavtsi-ta-aktyvisty-predstavlyly-propozytsiyi-shhodo-perejmenuvannya-vulyts-startuvalo-gromadske-obgovorennya/), і попередній склад профільної комісії [погодився перейменувати](https://mpz.brovary.org/dekomunizatsiya-u-rozpali-u-brovarah-perejmenuyut-blyzko-40-vulyts-perelik/) вул. Семашка. Але за ініціативи депутата **Миколи Зінченка**, під час розгляду питання 25 грудня 2015 року цю пропозицію зняли з розгляду. Вул. Семашка [отримала назву](https://mpz.brovary.org/u-brovarah-z-yavylys-vulytsi-na-chest-stepana-bandery-nebesnoyi-sotni-ta-geroyiv-ato/) на честь Ігоря Завірюхіна, загиблого бійця АТО.

[![](https://mpz.brovary.org/wp-content/uploads/2016/05/DSC_3431.jpg)](https://mpz.brovary.org/wp-content/uploads/2016/05/DSC_3431.jpg)

> Вулиця Тургенєва не підпадає під обов'язкову декомунізацію. Проте у Броварах її запропонували перейменувати, і у липні-серпні 2016 року це питання надали [обговорити громаді](https://mpz.brovary.org/startuvalo-gromadske-obgovorennya-u-brovarah-hochut-perejmenuvaty-try-vulytsi/). Лунали думки як "за", так і проти". Комісія з питань найменувань та пам’ятних знаків двічі підбивала підсумки щодо цієї вулиці: першого разу зняли з розгляду до подальшого вивчення думки громадян, іншого - підтримали та рекомендували винести це питання на сесію (протоколи засідань доступні за посиланнями: [№3](https://www.slideshare.net/DmytroKarpiy/3-07102016) та [№4](https://www.slideshare.net/DmytroKarpiy/4-25012017)).
> 
> Вулицю пропонують перейменувати на честь **Івана Павловича Сокура** – головного лікаря Броварської центральної лікарні в період 1982-2010 років, який має звання Заслуженого лікаря України, почесного громадянина міста Бровари (2001 р.), удостоєний орденів «Знак пошани», «За заслуги» ІІ та ІІІ ступенів, княгині Ольги ІІ ступеню.
