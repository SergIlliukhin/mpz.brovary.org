---
title: "Шумовий конфлікт: мешканці будинку поскаржилися в поліцію на церковні дзвони"
date: 2016-08-23
author: 
  username: "yschenko"
  display_name: "Ірина Ющенко"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "mp"
  - "novini"
  - "porushennya-tyshi"
  - "protoiyerej-ioann-mysiv"
  - "tserkva-ioanna-bogoslova"
  - "tserkovni-dzvony"
coverImage: "wp-content/uploads/2016/08/9-2.jpg"
---

**У сучасному динамічному насиченому світі  без шуму не можна ніяк. Та занадто гучні звуки все частіше стають причиною головного болю (як у прямому, так і переносному значенні) броварчан. Ми неодноразово писали  про [порушення тиші](https://mpz.brovary.org/krik-dushi-meshkantsiv-budinkiv-kotri-poterpayut-vid-susidstva-z-myuzik-holom/)  як  галасливими сусідами, так і [магазинами](https://mpz.brovary.org/yak-zabezpechiti-svoye-zakonne-pravo-na-tishu-ta-priborkati-shumnih-susidiv/), [кафе](https://mpz.brovary.org/zamist-znesennya-nezakonnogo-kafe-u-parku-peremoga-vlada-vimiryuye-u-nomu-riven-shumu/), [комп’ютерним клубом](https://mpz.brovary.org/vidviduvachi-komp-yuternogo-klubu-na-vul-sholom-alejhema-katuyut-meshkantsiv-budynku-shumom/). У цих випадках виною шуму були музика, гучна нецензурна лайка, п’яні крики та бійки. Нещодавно до переліку можливих причин порушення тиші додалася ще одна – церковні дзвони. Однак протоієрей Іоанн Мисів вважає, що скарга на його храм – лише привід «наїхати» на церкву Іоанна Богослова.**

Скарга на церкву Іоанна Богослова, що розміщена біля ТРЦ "Термінал", надійшла в Броварський відділ поліції 31 липня. За словами протоієрея церкви **Іоанна Мисіва,** якому і було пред’явлено правоохоронцями письмове незадоволення, скаржилася мешканка буд. №21, що по вул. Симона Петлюри**.** У своїй петиції жінка нарікала на храмові дзвони, які порушують тишу та заважають людям відпочивати.

\[caption id="attachment\_59251" align="aligncenter" width="600"\][![порушення тиші](https://mpz.brovary.org/wp-content/uploads/2016/08/6-2.jpg)](https://mpz.brovary.org/wp-content/uploads/2016/08/6-2.jpg) Будинок №21\[/caption\]

\[caption id="attachment\_59253" align="aligncenter" width="600"\][![порушення тиші](https://mpz.brovary.org/wp-content/uploads/2016/08/8-2.jpg)](https://mpz.brovary.org/wp-content/uploads/2016/08/8-2.jpg) Заявниця мешкає на 9-му поверсі\[/caption\]

Щоб дізнатися, наскільки люди потерпають від шуму церковних дзвонів, ми поспілкувалися з мешканцями нової висотки 36-А, яка щільно прилягає до храму, та жильцями буд. 21, розташованого через дорогу, де і мешкає заявниця. На жаль, із самою жінкою поспілкуватися нам не вдалося: вона наразі у відпустці і відпочиває із сім’єю за межами міста.

\[caption id="attachment\_59247" align="aligncenter" width="600"\][![порушення тиші](https://mpz.brovary.org/wp-content/uploads/2016/08/1-3.jpg)](https://mpz.brovary.org/wp-content/uploads/2016/08/1-3.jpg) Ольга Трохимівна\[/caption\]

**Ольга Трохимівна**, яка працює у буд. 21 консьєржкою, каже, що за 10 років роботи не чула від мешканців  2-го під’їзду на храм жодних нарікань. Не жаліється на шум від дзвонів і сама жінка, хоча вікна її квартири виходять прямісінько на церкву. Більше дошкуляє, каже пані Ольга, лемент безпритульних псів.

\[caption id="attachment\_59248" align="aligncenter" width="600"\][![порушення тиші](https://mpz.brovary.org/wp-content/uploads/2016/08/2-2.jpg)](https://mpz.brovary.org/wp-content/uploads/2016/08/2-2.jpg) Будинок №36-А\[/caption\]

\[caption id="attachment\_59250" align="aligncenter" width="600"\][![порушення тиші](https://mpz.brovary.org/wp-content/uploads/2016/08/5-2.jpg)](https://mpz.brovary.org/wp-content/uploads/2016/08/5-2.jpg) Будинок №36-А прилягає до церковної огорожі впритул\[/caption\]

Переважна більшість опитаних нами мешканців будинків №21 та 36-А стверджують: церковні дзвони на заваді їхнього комфорту не стоять. Однак молоді матусі таким сусідством невдоволені. _«Звичайно дзвони заважають,-_ кажуть жінки. _– Коли вони починають калатати і бемкати, діти прокидаються і плачуть»._ Та оговорюються: бачили очі, що брали - квартиру в цьому будинку купували самі. Добре, що дзвони бемкають не довго - хвилин із 5, і не щодня, кажуть жінки. А у вихідні та на свята, коли власне дзвони і сповіщають про початок служби у храмі, від надмірного шуму людей рятують щільно зачинені вікна.

> За інформацією Броварського МВ поліції, у період із 1 січня 2014 р. по 1 серпня 2016 р. до них надійшло **558** скарг громадян на порушення тиші та спокою. Якщо в  2014 році таких невдоволень було **137**, то в 2015-му – вдвічі більше: **335**. Тільки за 7 місяців 2016 р. зареєстровано **86** заяв. Як повідомили в поліції, «відповідно інформаційно-пошукової системи ІІПС ОВС, інформація щодо порушення тиші зі сторони місцевих церков не значиться».

Настоятель церкви **Іоанн Мисів** переконує: за 10 років існування храму ніяких скарг на церкву не отримував. І уточнює: коли будувався храм, поруч не було будинку 36-А й інших із новозбудованого комплексу. Та урбанізація зробила свою справу: згодом церква будівлями «обросла». _«Церковні дзвони -  невід’ємна частина богослужіння і_ _християнської віри. Лавра, Михайлівський Золотоверхий, Володимирський, Софія Київська… Усі дзвонять. І люди навколо соборів живуть і на церковні дзвони не нарікають»,_ - каже протоієрей. Окрім того, переконує священик, церковні дзвони людям аж ніяк не шкодять. Навпаки - навіть здатні зцілювати.

\[caption id="attachment\_59257" align="aligncenter" width="600"\][![порушення тиші](https://mpz.brovary.org/wp-content/uploads/2016/08/12-2.jpg)](https://mpz.brovary.org/wp-content/uploads/2016/08/12-2.jpg) Іоанн Мисів\[/caption\]

Та проблема зовсім не в дзвонах, вважає настоятель. Скарга в поліцію - ні що інше, як політичне замовлення, каже священик, адже скаржниця в своїй петиції наголосила, що церква, яка порушує їхній спокій – Московського патріархату (МП). _«Я далеко не москаль і моя церква [допомагала і допомагає](http://ioann-bogoslov.kiev.ua)_ _[біженцям та воїнам АТО](https://vk.com/koordcentr.brovary), мабуть, більше, ніж будь-який інший храм у нашому місті,_ \- каже Іоанн Мисів. І наголошує: згідно зі ст. 35 Конституції України, кожен має право на свободу світогляду і віросповідання. Це право включає свободу сповідувати будь-яку релігію, безперешкодно відправляти одноособово чи колективно релігійні культи і ритуальні обряди, вести релігійну діяльність. А для тих, хто шукає привід «наїхати» на його церкву, повідомляє: «_У жодному з документів не засвідчено, що церква  Іоанна Богослова – МП. Просто у 1992 році, коли стався розкол в Українському Православ’ї, потрібно було зареєструвати "нову" конфесію, а згідно чинного законодавства не можна реєструвати церкву назвою, яка вже на той час існувала. Ось і зареєстрували УПЦ КП, а щоб якось відрізняти конфесії, нам придумали абревіатуру МП»._

Однак скарга в правоохоронні органи  на церкву надійшла і правоохоронці мають відреагувати. Як повідомив начальник сектору превенційної діяльності Броварського відділу поліції **Вадим Медвідь,** із Іоанном Мисівом проведено профілактичну бесіду «про неможливість порушення тиші». _«Винести священику офіційне попередження не можемо, адже церква не порушує тиші у встановлений законом час: із 22 до 8 год»_, - резюмує правоохоронець. Нагадаємо: громадянам, які порушують тишу у визначений час, виноситься попередження. Якщо ж зауваження проігноровано, тоді невгамовним порушникам спокою загрожує відповідальність, передбачена ст. 182 Кодексу «Про адміністративні правопорушення України» – штраф від **85** **до 255** **гривень**. Якщо протягом року таке повториться, вони заплатять уже від **255 до 510** **гривень.**

Працівники поліції нагадують: дотримання правил тиші поширюється абсолютно на всіх, тож треба намагатися бути більш уважними та ввічливими до оточуючих. У разі порушення права на тишу, правоохоронці радять не вступати в конфлікти, а спробувати домовитися мирно: можливо люди і не підозрюють про те, що створюють комусь незручності, або не знають, що цього робити не можна.

**P.S.** За словами мешканців сусідніх із церквою будинків, останнім часом дзвони в храмі Іоанна Богослова стали менш гучними.

**Фото - автора та зі сторінки Іоанна Мисіва у "Фейсбук"**
