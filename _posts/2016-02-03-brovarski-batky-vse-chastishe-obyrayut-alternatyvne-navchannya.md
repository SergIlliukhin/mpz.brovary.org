---
title: "Броварські «хоумскулери»: чому батьки все частіше навчають дітей вдома, а не в школі?"
date: 2016-02-03
author: 
  username: "tatuuum"
  display_name: "Тетяна Панкратьєва"
categories: 
  - "hromada"
  - "novyny"
  - "aktsiyi-zahodi"
tags: 
  - "brovary"
  - "brovarski-houmskulery"
  - "vibir-redaktsiyi"
  - "dystantsijne-navchannya"
  - "domashnye-navchannya"
  - "novini"
  - "osvita"
coverImage: "wp-content/uploads/2016/02/houmskulery-2.jpg"
---

**Вони зробили для себе і своїх дітей незвичайний вибір: вийти з Системи. Це був крок у невідоме, проте вони його здійснили. І не пожалкували. Вони - це батьки хоумскулерів. "Маєш право знати" побувало на зустрічі броварських батьків, які обрали для своїх дітей альтернативне навчання. [Захід](https://mpz.brovary.org/anons-perspektyvy-domashnogo-navchannya-obgovoryuvatymut-brovarski-houmskulery-v-tsyu-subotu/) відбувався 30 січня в броварському сімейному клубі "Розмарин", там же розташовано приватний дитячий садочок "Золотий місточок".**

За столом сидить декілька жінок, різного віку, статку, характеру  та життєвих обставин, але всі вони солідарні в одному: їхні діти не будуть відвідувати звичайну державну школу. У когось діти вже дорослі і є вагомий досвід хоумскулінгу, хтось лише нещодавно ступив на цю невідому стежку, а хтось взагалі тільки приглядається до домашнього навчання.

![хоумскулери (3)](https://mpz.brovary.org/wp-content/uploads/2016/01/houmskulery-3.jpg)

Розповсюджений вибір для хоумскулерів - це дистанційне навчання, дитина зареєстрована в школі, проте навчається не в стінах освітнього закладу, а вдома. Отримує завдання, здає контрольні роботи, тести, може, наприклад, вивчити віршик, записати відео і відправити таку "виконану роботу" вчителю. При чому це може бути як державна школа, так і приватна. На зустрічі здебільшого говорили про [школу №328](http://znz-328.at.ua/) (Київ), приватну гімназію ["Очаг"](http://www.ochag.kh.ua/) (Харків), НВК ["Всезнайко"](http://www.vseznaiko.com.ua/index.php/shkola/distantsijna-shkola) (Київ), альтернативну парк-школу [Dixi](http://www.parkschool.com.ua/) (Київ), приватну школу ["Афіни"](http://www.athens.kiev.ua/) (Київ), [БеркоШко](http://berkoshko.blogspot.com/) (Київ) та інші.

При закріпленні за певною школою наприкінці навчання дитина отримає звичайний атестат, проте навчатися буде вдома. Це ефективніше та краще для дитини, наполягають батьки хоумскулерів, навчені негативним досвідом звичайного навчання.

Кажуть, хочуть, аби їхні діти росли в приязній атмосфері, яка б сприяла розвитку особистості. А в українських школах суцільний негатив, діти отримують щеплення совкового образу мислення, де людина людині - вовк, стикаються з несправедливістю і жорстокістю. В школі ліплять зручних, стандартних, "квадратних" дітей, а всі ж діти особливі.

Здається, страшно зробити цей крок - вийти за рамки Системи, проте це себе виправдовує, діти ставали навіть більш успішними, стверджують батьки тих дітей, які вже закінчили школи та вступили до ВУЗів. Не кажучи вже про здоров'я та психологічний стан дитини.

В цьому контексті згадали і [нещодавній випадок у київській школі](http://ukr.lb.ua/news/2016/01/26/326400_kiivskiy_shkoli_vchitelka.html), де батьки першоклашки зашили в пенал диктофон, записали, як вчителька розмовляє з дітьми, і зрештою домоглися її звільнення. Сумність цієї ситуації в її повсякденності, бо така поведінка вчителя скоріше правило, ніж виключення, про що свідчили розповіді присутніх матусь щодо жахів броварських шкіл. Батьки хоумскулерів не хочуть, щоби гідність дитини систематично принижували, щоби обмежували її ініціативність та креативність, тому і роблять цей вибір - вчити дітей вдома.

_"Я можу описати цю ситуацію так: поки ми вчилися у звичайній школі, в нас в голові звучав важкий рок,_ _ми були в стресі,_ - каже одна з учасниць зустрічі. - _А тільки ми вийшли за рамки системи, в середині нас запанував спокій і тиша. Ми віддалилися, від цих скандалів, цієї метушні, цієї напруги - і щасливі"._

![хоумскулери (6)](https://mpz.brovary.org/wp-content/uploads/2016/01/houmskulery-6.jpg)

Для початкових класів домашнє навчання - це взагалі не проблема, для того, аби навчити дитину читати, писати, рахувати та основам англійської - достатньо лише батьківських зусиль. Хоча не завжди дитина готова приймати мати за вчительку, дехто розповідав, що окрім того, що вони самі займаються з дитиною, до маленького школярика приходить вчитель. Проте час, за який діти опановують основи початкової школи, не можна порівняти з тим, який витрачається при звичайній формі навчання. А ще й скільки залишається часу на спорт, музику, малювання та інші дитячі захоплення!

_"Моя дитина спочатку займалася лише 1 годину на день,_ - розповідає одна з матусь, **Оксана**. - _Зараз вже 2 години, причому за власним бажанням. Також він може додатково в інтернеті читати щось з програми старшої школи. А ще в нас ушу, англійська, гітара та басейн. І при цьому в навчанні ми зовсім не відстаємо від дітей нашого віку"._

\[caption id="attachment\_51268" align="aligncenter" width="600"\]![хоумскулери (5)](https://mpz.brovary.org/wp-content/uploads/2016/01/houmskulery-5.jpg) Оксана\[/caption\]

В старших класах школи навантаження взагалі шалене, діти приходять додому в 5 годин вечора, а потім ще займаються з репетитором, та й не одним. Який у цьому сенс? - логічно питають батьки. Чи не краще витрачати час з розумом?

Старші діти вже в змозі займатися самі. _"Мій син вчився сам,_ - розповідає **Тетяна** про свою 15-річну дитину. - _Лише в цьому році взяли репетиторів, через те, що треба готуватися до ЗНО. Середня дочка, що зараз у 5-му класі, також займається сама"._

В декого діти вчилися за кордоном, тож матусі мали змогу порівняти: _"Вони там у початковій школі пишуть олівцями, дитина може легко виправити помилку і не стресувати з цього приводу. Оцінок там теж не було, за нахил букв ніхто не гримав і каліграфії не вимагав"._

З точки зору ефективності навчання, часу, який витрачається, здоров'я дитини, психологічного навантаження домашнє навчання ідеальне. Але є одне "але"... яке турбує батьків хоумскулерів та пригальмовує тих батьків, які замислюються над хоумскулінгом, - це соціалізація. Так, є друзі, сусіди, родичі, кружки, інтернет, проте сталий колектив, побудова стосунків у ньому, спілкування, знайомство з певними соціальними ситуаціями - де це все отримати? А якщо живеш за містом, поза виром людського життя - ситуація взагалі критично ускладнюється. Саме з такою проблемою зіткнулися і броварські хоумскулери. Тому і зібралися, аби якось вирішувати цю проблему.

Після знайомства та обміну досвідом, на зустрічі постало питання: "Це в нас такий "междусобойчик" чи будемо робити офіційну школу?". Наразі матусі вирішили періодично збиратися на території сімейного центру "Розмарин", де і проходила ця перша зустріч. Що з цього вийде? Просто зустрічі декількох матусь? Чи з'являться ще однодумці у дівчат? Чи може Бровари скоро побачать нову альтернативну приватну школу?

\[caption id="attachment\_56331" align="aligncenter" width="600"\]![хоумскулери (4)](https://mpz.brovary.org/wp-content/uploads/2016/02/houmskulery-4.jpg) Надія (зліва)\[/caption\]

_"Після цієї зустрічі я побачила багато різних цілей,_ - каже **Надія**, одна з організаторок, вчителька за освітою, працювала в приватній школі "Афіни". - _Від простого спілкування до організації школи. Особисто я хочу, аби в нас був такий собі хобі-клуб для школярів-хоумскулерів для спілкування, ігор, відпочинку, тих же екскурсій, реалізації різних проектів. Хотілося б також, аби це було місце і для спілкування батьків - для обговорення та вирішення різних проблем в навчанні. Також тут батьки могли б отримати консультацію, та і взагалі дізнатися, що навчання може бути таким..."_

З огляду на те, яка в місті напружена ситуація з навчальними закладами, переповненістю класів, [масовим переходом школярів на другу зміну](https://mpz.brovary.org/kilkist-brovarskyh-shkolyariv-yaki-vchatsya-u-drugu-zminu-zrosla-na-40/), низькою якістю педагогічного складу, а також перевантаженістю навчальних програм та зростаючими запитами батьків щодо освіти своїх дітей - не дивно, якщо все більше людей буде обирати альтернативні форми навчання.

**Фото - Світлана Яцив**
