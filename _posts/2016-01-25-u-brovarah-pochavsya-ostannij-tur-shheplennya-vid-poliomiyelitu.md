---
title: "У Броварах почався останній тур щеплення від поліомієліту"
date: 2016-01-25
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "novini"
  - "poliomiyelit"
  - "shheplennya"
---

**У Броварах почався 3-й тур імунізації від поліомієліту. За даними Броварського міського центру первинної медико-санітарної допомоги, отримано 16 000 доз вакцин, щеплюватимуть дітей від 2 місяців до 10 років.**

Нагадаємо, [перший](https://mpz.brovary.org/u-brovarah-pochalasya-masova-imunizatsiya-ditej-vid-poliomiyelitu-pershymy-shheplyuvatym-doshkilnyat/) і [другий](https://mpz.brovary.org/49389-2/) тури вже пройшли наприкінці минулого року, тоді щеплювали дітей до 6 років. Роблять це в рамках всеукраїнської імунізації населення від поліомієліту після спалаху захворюваності на Закарпатті. В другому турі в Броварах мали би зробити щеплення 7019 дітям, вакцинували ж близько 45% - **3109** осіб. Вакцин достатньо, кажуть медики, проте щеплення робиться тільки зі згоди батьків.

Третій тур, за рекомендацією МОЗ, починають **25 січня**, тривати він має 2 тижні, до 7 лютого. У цей час щеплюватимуть дітей від 2 місяців до 10 років: в садочках, школах та амбулаторіях міста. Проте в броварських школах, через карантин, імунізація наразі затримується на невизначений час. Нагадаємо, в загальноосвітніх закладах міста карантин триватиме до **28 січня**, даних про його продовження на даний час немає.

В столиці ж карантин у шкільних та позашкільних закладах триватиме до 1 лютого. За даними [СЕС м.Києва](http://ses.gov.ua/), в столиці останніми днями спостерігається незначне зниження захворюваності на грип, проте найближчим часом в Україну повертається тепла погода, яка сприятиме розповсюдженню вірусу, кажуть медики, тому прогнозувати розвиток подій із захворюваністю в Київській області наразі неможливо.
