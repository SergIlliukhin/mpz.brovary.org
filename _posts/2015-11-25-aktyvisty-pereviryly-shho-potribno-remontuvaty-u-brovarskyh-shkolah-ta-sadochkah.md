---
title: "Активісти перевірили: що потрібно ремонтувати у броварських школах та садочках"
date: 2015-11-25
author: 
  username: "tatuuum"
  display_name: "Тетяна Панкратьєва"
categories: 
  - "hromada"
  - "aktsiyi-zahodi"
tags: 
  - "inspektsiya"
  - "brovary"
  - "byudzhet-mista-2016"
  - "vibir-redaktsiyi"
  - "gromadska-rada-pri-upravlinni-osviti"
  - "novini"
  - "remonty-osvitnih-zakladiv"
---

**На черговому засіданні Громадської ради при управлінні освіти Броварської міської ради активісти ознайомилися з поданнями керівників шкіл та садочків щодо потреб закладів, а також відвідали декілька дитячих навчальних закладів, аби співставити реальні потреби із зафіксованими на папері.**

Засідання Громради 24 листопада виявилося цікавим та насиченим: начальник управління **Володимир Онищенко** пред'явив стос документів - подання керівників броварських шкіл та садочків щодо потреб закладів (від капітальних ремонтів до миючих засобів), а також показав зведені списки від управління освіти щодо потреб на наступний рік.

На 2016 рік броварське управління освіти заявляє цифру потрібних коштів у **52 927 000 грн** на капітальні ремонти (з них дошкільні навчальні заклади - 28 662 000 грн, школи - 22 450 000 грн, позашкільна освіта - 1 815 000 грн). Але начальник управління песимістичний: _"Просимо 52 мільйони, а виділять 10. От в минулому році просили 32, а дали - 8"_. Також Володимир Онищенко зазначив, що на наступний рік потрібно **1 млн грн** на миючі засоби та **1 млн грн** на канцтовари.

[![IMAG2284](https://mpz.brovary.org/wp-content/uploads/2015/11/IMAG2284.jpg)](https://mpz.brovary.org/wp-content/uploads/2015/11/IMAG2284.jpg)

[![IMAG2285](https://mpz.brovary.org/wp-content/uploads/2015/11/IMAG2285.jpg)](https://mpz.brovary.org/wp-content/uploads/2015/11/IMAG2285.jpg)

[![IMAG2286](https://mpz.brovary.org/wp-content/uploads/2015/11/IMAG2286.jpg)](https://mpz.brovary.org/wp-content/uploads/2015/11/IMAG2286.jpg)

Документи дуже пожвавили присутніх: нарешті від розмов можна перейти до конкретики. Одразу виникло питання: як управління визначає пріоритети, адже у зведений перелік від управління освіти потрапили не всі позиції, про які просили керівники освітніх закладів. А запити були ну дуже різні: більше всього присутнім впав у вічі запит гімназії ім.Олійника щодо облаштування стоянки для авто біля навчального закладу. Мабуть, все інше у гімназії вже є, просити більше нічого.

З цього приводу члени Громадської ради вирішили утворити комісію, яка б перевірила усі запити шкіл та садочків - з безпосереднім відвідуванням закладів та спілкуванням з їхніми керівниками. У довгу шухляду вирішили не відкладати: новостворена комісія з активістів-членів Громадської ради (**Ігор Романенко**, **Надія Лещик**, **Олександр Короленко** та інші) одразу ж після засідання вирушила до найближчих дитячих закладів: шкільного, дошкільного та позашкільного.

**СШ №7**

В розмові з директором школи активісти намагалися розібратися: що з поданого директором та зафіксованого у списку управління освіти все ж таки найважливіше.

Управління освіти з усіх прохань закладу (а їх було багато) залишило єдинє: капітальний ремонт фасаду (**3 млн грн**). А навіщо робити ремонт фасаду, якщо в школі не замінені усі вікна? - задалися питанням активісти-батьки. Адже після встановлення нових вікон постраждають відкоси - і облицювання фасаду треба буде робити знову.

[![інспекція садочки школи (1)](https://mpz.brovary.org/wp-content/uploads/2015/11/inspektsiya-sadochky-shkoly-1.jpg)](https://mpz.brovary.org/wp-content/uploads/2015/11/inspektsiya-sadochky-shkoly-1.jpg)

_"Школі потрібен частковий ремонт фасаду,_ - пояснює директор **Ольга Жигулова**, - _у нас є декілька кабінетів на другому поверсі, які практично висять у повітрі, під ними немає 1-го поверху, а також немає 3-го. Тому в цих кабінетах холодно, якщо по школі +25, то там +18 - треба утеплити цю частину. А щодо вікон, то і вони потрібні, школу засклили новими вікнами не повністю, а найбільша проблема - старі вікна в коридорах, там треба міняти, бо холодно. Що ще важливо: ми просили посудомийну машину, бо вона вже дуже стара, часто ламається, постійно ремонтуємо за кошти батьків"._

В результаті таких розмірковувань директор і активісти дійшли висновку: найголовніше для закладу наразі - це посудомийна машина та заміна вікон. А фасад почекає.

**ДНЗ "Золотий ключик"**

Садочок зустрів перевіряючих сирістю та високою вологістю повітря в коридорі. _"Підвал,_ - пояснюють в садочку. - _У нас тут аварійка кожні два тижні чергує. Дощова каналізація не працює, як пройде дощ - все у нас в підвалі"._

[![інспекція садочки школи (3)](https://mpz.brovary.org/wp-content/uploads/2015/11/inspektsiya-sadochky-shkoly-3.jpg)](https://mpz.brovary.org/wp-content/uploads/2015/11/inspektsiya-sadochky-shkoly-3.jpg)

Садочок просив багато: і нові ліжечка, і матраци, і зробити щось із тріщиною на фасаді... зізнаються, просили б і більше, але тоді _"ви б тільки наш садок і ремонтували"_. У списку ж управління освіти залишилося три пункти на **1 млн 220 тис грн**:

- капітальний ремонт фасаду (1 млн грн)
- капітальний ремонт пральні (120 тис грн)
- ремонт спортмайданчику (100 тис грн)

Ремонт майданчику активісти одразу запропонували відкинути - це можна зробити і батьківськими зусиллями, а от фасад, вікна і пральню визнали таки важливими, особливо після того, як пройшлися садочком.

[![інспекція садочки школи (2)](https://mpz.brovary.org/wp-content/uploads/2015/11/inspektsiya-sadochky-shkoly-2.jpg)](https://mpz.brovary.org/wp-content/uploads/2015/11/inspektsiya-sadochky-shkoly-2.jpg)

Пральна машина, встановлена за царя Гороха, вразила усіх присутніх: _"Її треба здати в музей. Скільки ж вона їсть електрики?"_

[![інспекція садочки школи (5)](https://mpz.brovary.org/wp-content/uploads/2015/11/inspektsiya-sadochky-shkoly-5.jpg)](https://mpz.brovary.org/wp-content/uploads/2015/11/inspektsiya-sadochky-shkoly-5.jpg)

[![інспекція садочки школи (4)](https://mpz.brovary.org/wp-content/uploads/2015/11/inspektsiya-sadochky-shkoly-4.jpg)](https://mpz.brovary.org/wp-content/uploads/2015/11/inspektsiya-sadochky-shkoly-4.jpg)

Проте в пральні стояли нові бойлери і ще одна пралка. _"Бойлери нам надало місто, але встановлювали та міняли електрику ми самі, за наші кошти",_ \- розповідає адміністрація садочку.

[![інспекція садочки школи (7)](https://mpz.brovary.org/wp-content/uploads/2015/11/inspektsiya-sadochky-shkoly-7.jpg)](https://mpz.brovary.org/wp-content/uploads/2015/11/inspektsiya-sadochky-shkoly-7.jpg)

[![інспекція садочки школи (6)](https://mpz.brovary.org/wp-content/uploads/2015/11/inspektsiya-sadochky-shkoly-6.jpg)](https://mpz.brovary.org/wp-content/uploads/2015/11/inspektsiya-sadochky-shkoly-6.jpg)

Фасад закладу позбавлявся плитки у випадкових місцях: плиткопаду можна чекати у будь-який час і будь звідки.

[![інспекція садочки школи (10)](https://mpz.brovary.org/wp-content/uploads/2015/11/inspektsiya-sadochky-shkoly-10.jpg)](https://mpz.brovary.org/wp-content/uploads/2015/11/inspektsiya-sadochky-shkoly-10.jpg)

[![інспекція садочки школи (9)](https://mpz.brovary.org/wp-content/uploads/2015/11/inspektsiya-sadochky-shkoly-9.jpg)](https://mpz.brovary.org/wp-content/uploads/2015/11/inspektsiya-sadochky-shkoly-9.jpg)

Про підвал, в який спустилися лише найбільш стійкі батьки, і говорити годі... _"І це ще не самий поганий садочок у місті",_ - зауважила одна з активісток.

[![інспекція садочки школи (8)](https://mpz.brovary.org/wp-content/uploads/2015/11/inspektsiya-sadochky-shkoly-8.jpg)](https://mpz.brovary.org/wp-content/uploads/2015/11/inspektsiya-sadochky-shkoly-8.jpg)

[![інспекція садочки школи (14)](https://mpz.brovary.org/wp-content/uploads/2015/11/inspektsiya-sadochky-shkoly-14.jpg)](https://mpz.brovary.org/wp-content/uploads/2015/11/inspektsiya-sadochky-shkoly-14.jpg)

\[caption id="attachment\_48821" align="aligncenter" width="600"\][![інспекція садочки школи (11)](https://mpz.brovary.org/wp-content/uploads/2015/11/inspektsiya-sadochky-shkoly-11.jpg)](https://mpz.brovary.org/wp-content/uploads/2015/11/inspektsiya-sadochky-shkoly-11.jpg) Тріщина на фасаді\[/caption\]

**Будинок дитячої та юнацької творчості (БДЮТ)**

Ситуація з Будинком творчості вельми заплутана і бюджет на його ремонт варіабельний. Або БДЮТ переїзжає в нову будівлю на Грушевського і тоді на відновлення цього приміщення (дитсадочку "Оленка") виділяють **5 млн грн**. Або БДЮТ залишається на невизначений термін на тому ж місці ([адже нова будівля досі не готова](https://mpz.brovary.org/chomu-niyak-ne-dobuduyut-novyj-budynok-dytyachoyi-tvorchosti-na-grushevskogo/)) і тоді потребує поточного ремонту. З поданих директором БДЮТу пропозицій управління сформувало наступний список на суму **1 млн 45 тис грн**:

- капітальний ремонт паркану (100 тис грн)
- капітальний ремонт зовнішніх пожежних сходів (15 тис грн)
- капітальний ремонт відмостки (230 тис грн)
- капітальний ремонт системи опалення (150 тис грн)
- капітальний ремонт каналізаційної системи (100 тис грн)
- капітальний ремонт віконних прорізів (250 тис грн)
- капітальний ремонт сходових клітин (100 тис грн)
- капітальний ремонт електромережі (100 тис грн)

[![БДЮТ](https://mpz.brovary.org/wp-content/uploads/2015/11/BDYUT.jpg)](https://mpz.brovary.org/wp-content/uploads/2015/11/BDYUT.jpg)

_"Це все нагальні потреби цієї будівлі, хто б у ній не залишився: ми чи садочок,_ - розповідає директор Будинку творчості **Валентина Павлученко**. - _Ми зацікавлені якнайскоріше переїхати у нову будівлю, а ця пішла б під садочок, це було б найраціональніше. Проте коли це вирішиться - ми не знаємо. Чекаємо. А поки займаємося поточними питаннями. Навіть якщо тут буде садок, то йому точно так же потрібні будуть і відмостка, і нові вікна, і заміна електромережі. З електрикою тут взагалі жах: стара проводка, вибиває, замикає. А паркан... ви знаєте, скільки тут собак бігає або їх вигулюють? Дірки ріжуть у паркані, він же з сітки. А дітки потім знаходять рештки життєдіяльності собачок у траві та листі. Тому намагаємося відгородитися"._

Поспілкувавшись з адміністрацією БДЮТу та обійшовши будівлю, більшість пунктів ремонтного списку активісти визнали важливими.

[![інспекція садочки школи (12)](https://mpz.brovary.org/wp-content/uploads/2015/11/inspektsiya-sadochky-shkoly-12.jpg)](https://mpz.brovary.org/wp-content/uploads/2015/11/inspektsiya-sadochky-shkoly-12.jpg)

Обговоривши між собою невизначеність питання переїзду Будинку творчості на нове місце і позітхавши про те, що на Масиві в такому випадку не залишається подібного центру позашкільної освіти, члени Громадської ради закінчили свою першу інспекцію.

З такими же візитами найближчим часом активісти планують обійти усі освітні дитячі заклади міста, аби розібратися на місці: що ж найпріоритетніше для ремонту в закладі?

> Детальний репортаж із засідання Громадської ради 24 листопада читайте за [цим посиланням](https://mpz.brovary.org/gromadska-rada-elektronna-cherga-v-sadochky-batkivski-vnesky-byudzhetni-podannya/)

**Фото - Микола Кожемяко**
