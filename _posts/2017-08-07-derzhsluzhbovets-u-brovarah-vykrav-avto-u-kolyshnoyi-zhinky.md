---
title: "Держслужбовець у Броварах викрав авто у колишньої жінки?"
date: 2017-08-07
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "avto"
  - "alimenty"
  - "brovary"
  - "brovarska-politsiya"
  - "vibir-redaktsiyi"
  - "derzhsluzhbovets"
  - "konflikt"
  - "novini"
  - "upravlinnya-sotsialnogo-zahystu"
---

**Колись родина Валерія Місійка, колишнього беркутівця, колишнього працівника спецвідділу з благоустрою Броварської міської ради, а зараз - головного спеціаліста відділу реєстрації речових прав на нерухоме майно Головного управління юстиції Київської області, та юристки Ольги Місійко була дружньою.**

За документами ([декларація](https://public.nazk.gov.ua/declaration/3d8deabe-5b2e-49fd-a8e1-eb295d27b719) за 2016 рік повністю нульова) держслужбовець був незаможним, але, як тепер зізнається Ольга, на родичів чоловіка реєструвалися земельні ділянки (щонайменше 4 у Броварському районі), будувався великий дім у Броварах, а Валерій вів неофіційну підприємницьку діяльність. До речі, чоловік зазначений як засновник та керівник громадського формування **"АТО-М"** (не плутати з громадською організацією "АТО-М", керівники: Ємельянов, Григорянц, Білик). А жінка, за даними системи [YouControl](https://youcontrol.com.ua/), зазначена як керівник у декількох фірмах: "Котеджзембуд", "Ленмарт" та інші.

У сім'ї народилися діти, у молодшої дівчинки діагностували аутизм, вона почала відвідувати приватну школу "Мозаїка" у Броварах. Чоловік-держслужбовець оформив на себе декретну відпустку (ще за першої дитини), а також пільгове посвідчення та соцвиплати на дитину-інваліда (підгрупа А).

А після цього сталося розлучення. І жінка залишилася ні з чим. Тобто з двома дітьми на руках. Без власного житла, без грошей, без аліментів, без соцвиплат, лише з б/у-авто на литовських номерах, на яке мала право керування. На поділ майна не подавала, бо офіційно нема чого ділити. Останні рік-два триває складна історія построзлучення, де колишні чоловік та жінка ніяк не розв'яжуть вузли, які їх зв'язували попередні роки. Ольга Місійко звернулася до журналістів, коли межа її терпіння закінчилася, - чоловік демонстративно забрав авто, а поліція на це тільки розводить руками.

Як розповідає Ольга, після розлучення колишній чоловік виплачував аліменти 3 місяці по 2.5 тис грн на дитину. Потім почав платити менше, а згодом припинив виплати зовсім. Коли Ольга звернулася за тим, аби переоформити соцвиплати на дитину-інваліда на себе, в управлінні соціального захисту Броварської міської ради їй показали документи, за якими чиновники начебто перевірили і підтвердили факт проживання дітей з батьком. Тому переоформлення матеріальної допомоги можливе тільки за письмової згоди батька - Валерія Місійка.

Дітей, каже Ольга, дійсно давала, але не батьку, а свекрусі, яка мешкає разом з Валерієм, у тому будинку, де до цього жила вся родина. Там же досі прописані діти. Натомість фактично Ольга з дітьми мешкає на орендованій квартирі (є депутатський акт, що це підтверджує).

У квітні цього року Ольга подала в суд на стягнення аліментів та встановлення місця проживання дітей. На перше засідання колишній чоловік не з'явився, тож суд перенесли на серпень. Також жінка вирішила закрити фірму **ТОВ "Адіс ЛТД"**, де вона зазначена як керівник, але діяльності не вела, мовляв, - це чоловікова. З Валерієм, каже, ні про що домовитися було неможливо, він поводив себе суперечливо та демонстративно: то зголошувався, то порушував домовленності.

[![](https://mpz.brovary.org/wp-content/uploads/2017/08/mysyjko.jpg)](https://mpz.brovary.org/wp-content/uploads/2017/08/mysyjko.jpg)

**21 липня** відбувся вибуховий етап конфронтації колишнього подружжя. Після того, як Ольга подала документи на закриття фірми, вона зустрілася з колишнім чоловіком. В результаті конфлікту вона забрала ключі від його авта (які згодом передала новій співмешканці Валерія), а він забрав її авто разом з усіма речами, що там були, а саме: сумкою з ключами, грошима та документами.

Про це Ольга заявила до поліції. Поліціянти, які приїхали, впізнали Ольгу, бо вже були свідками події, коли її колишній чоловік рік тому навмисне демонтував колесо на її автівці.

[![](https://mpz.brovary.org/wp-content/uploads/2017/08/P70727-155938-kopyya.jpg)](https://mpz.brovary.org/wp-content/uploads/2017/08/P70727-155938-kopyya.jpg)

І з цього моменту почалися якісь дивні "ігри", які тривали і наступного тижня. Чоловік то обіцяв в поліції залишити авто в спокою на майданчику, то стверджував, що це його авто, а не дружини, то самовільно переганяв авто з місця на місце, навіть зі спущеними колесами. Ольга чатувала його по всім усюдам, шукала авто, знаходила, викликала поліцію, наполягала, аби авто забрали на штрафмайданчик до з'ясування результатів справи. Наряд поліції відмовлявся затримувати Валерія та автомобіль, хоча Ольга прямо заявляла, що це її автівка, а в салоні знаходиться сумка з її речами.

[![](https://mpz.brovary.org/wp-content/uploads/2017/08/20638912_1267912353335314_4872161954382470969_n.jpg)](https://mpz.brovary.org/wp-content/uploads/2017/08/20638912_1267912353335314_4872161954382470969_n.jpg)

Жінка написала заяву в поліцію, щодо цієї справи відкрито провадження, проводиться досудове розслідування. Також намагалася заявити і в прокуратуру, але її заяву не прийняли. Очікуючи швидких дій по поверненню авта, жінка стикнулася з тим, що правоохоронці розводять руками, мовляв, в них стільки справ, так швидко ніщо не робиться. У поліції цю справу взагалі спочатку кваліфікували як крадіжку сумочки, а не авта, та намагалися залагодити справу одними розмовами з Валерієм Місійком.

[![](https://mpz.brovary.org/wp-content/uploads/2017/08/P70727-155719-kopyya.jpg)](https://mpz.brovary.org/wp-content/uploads/2017/08/P70727-155719-kopyya.jpg)

Згідно пояснень Валерія Місійка, які він давав поліції письмово, він знаходиться у декретній відпустці вже 6 років, тому що Ольга передала дітей йому на виховання. Машину ж на литовських номерах він купив на власні кошти вже після розлучення і передав Ользі для того, аби вона користувалася нею разом з дітьми. Але згодом начебто через поведінку колишньої дружини змінив рішення і забрав авто. На даний момент Ольга залишається без авта і аліментів, а держслужбовець Валерій їздить на іномарці, веде бізнес, подає нульові декларації й отримує виплати та пільги на дитину-інваліда.
