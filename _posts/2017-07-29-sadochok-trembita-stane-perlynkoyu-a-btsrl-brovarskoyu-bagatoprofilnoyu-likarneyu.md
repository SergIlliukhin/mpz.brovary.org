---
title: "ДНЗ \"Трембіта\" стане \"Перлинкою\", а БЦРЛ - КП \"Броварська багатопрофільна лікарня\""
date: 2017-07-29
author: 
  username: "mizina"
  display_name: "Дарина Мізіна"
categories: 
  - "vlada"
  - "aktsiyi-zahodi"
tags: 
  - "brovary"
  - "brovarska-miska-rada"
  - "btsrl"
  - "vibir-redaktsiyi"
  - "gumanitarna-komisiya"
  - "z-turbotoyu-pro-kozhnogo"
  - "melnik"
  - "novyny"
  - "perlynka"
  - "sesiya"
  - "skotnikov"
  - "trembita"
coverImage: "wp-content/uploads/2017/07/IMG_6776.jpg"
---

**У Броварах продовжується підготовка до** [**31-ї чергової сесії Броварської міськради**](https://mpz.brovary.org/anons-15-serpnya-u-brovarah-vidbudetsya-31-sha-sesiya-miskrady/) **VII скликання, що відбудеться 15 серпня. Зокрема, 28 липня відбулося засідання постійної комісії з гуманітарних питань. Окрім** [**анонсованих восьми**](https://mpz.brovary.org/anons-grafik-zasidan-postijnyh-deputatskyh-komisij-v-ramkah-31-yi-sesiyi/)**, депутати розглянули ще два додаткових питання.** 

Із членів комісії на засіданні були присутні:  депутатки Тетяна Крилова, Оксана Мельник, Галина Негода й Тетяна Тоцька. Загалом на порядок денний було винесено **10** питань. Найбільше обговорювали два з них: про [реорганізацію «Броварської  центральної районної лікарні»](http://brovary-rada.gov.ua/documents/27519.html) та, додаткове, про перейменування ДНЗ «Трембіта» у ДНЗ (ясла-садок) комбінованого типу «Перлинка»

Під час розгляду питання про **реорганізацію БЦРЛ у комунальне некомерційне підприємство "Броварська багатопрофільна лікарня"** слово взяв присутній депутат міськради **Юрій Скотніков.** _"У проекті зазначено, що ви хочете реорганізації задля підвищення рівня надання медичного обслуговування. А що заважає вам зараз це зробити?", —_ звернувся він до представниці центральної лікарні. На думку пана Скотнікова, той процес реорганізації, що пропонується, означає _"повзучу приватизацію"_. Він звинуватив керівництво закладу в прагненні позбутися будь-якого контролю з боку міськради за діяльністю лікарні, адже новий статут дозволяє укладати договір оренди нерухомого майна з дозволу Громадської консультативної ради. Депутат Скотніков вважає, що таким чином зацікавлені особи хочуть отримувати прибуток.

Виникли зауваження й до процесу призначення керівника, що мали би закріплюватися Статутом. У документі зазначено, що з ним укладають безстроковий трудовий договір. Однак, як зауважили члени комісії, законодавством передбачено призначення на конкурсній основі й терміном на 3-5 років.

**Статут комунального некомерційного підприємства «Броварська багатопрофільна лікарня» Броварської районної ради та Броварської міської ради**

\[slideshare id=78346223&doc=2-170728144328&type=d\]

Очільника лікарні, який би міг прояснити ситуацію, на засіданні комісії не було. Доповідала **Тетяна Щербак**, заступниця головного лікаря з економічних питань, яка вважала, що питання задають не за адресою. Зрештою, через вагомі зауваження комісія з гуманітарних питань вирішила **зняти** цей проект із розгляду.

![](https://mpz.brovary.org/wp-content/uploads/2017/07/IMG_6783.jpg)

Тривалим було обговорення й додаткового питання — про **перейменування дошкільного навчального закладу «Трембіта» у дошкільний навчальний заклад (ясла-садок) комбінованого типу «Перлинка»**. Цей проект зумовлено передачею [садочку "БЗБК"](https://mpz.brovary.org/chomu-vlada-i-brovarskyj-zavod-sperechayutsya-za-dva-sadochky-u-tsentri-mista/) у комунальну власність. А саме: рішенням господарського суду Київської області від 25 травня 2015 року про передачу з балансу «Броварського заводу будівельних конструкцій» на баланс управління освіти і науки ДНЗ «Трембіта».

Назву закладу планували змінити, аби не виникло плутанини в документах. Однак на засіданні її таки не вдалось уникнути. Неточності стосуються юридичного аспекту питання. А саме: правового визначення статусу "Перлинки" та її адреси. Адже ДНЗ "Трембіта" має дві будівлі і зареєстрований за двома адресами: по бул. Незалежності, 8-А та по вул. Гагаріна, 14-А (у пояснювальній записці вказано лише першу адресу). Окрім цього, присутні юристи наголосили, що перед прийняттям рішення потрібно було би впевнитися, що майно занесено до реєстру як власність міста.

\[slideshare id=78345293&doc=random-170728141212&type=d\]

Як зазначила начальниця управління освіти **Оксана Мельник,** за попередніми підрахунками на облаштування ДНЗ "Перлинка" буде потрібно не менше, аніж **20 млн грн**. У будівлі немає пластикових вікон, ремонту потребує система опалення, також докупляти прийдеться ліжечка, іграшки і тому подібне. Однак кошти планують просити поступово, частинами: для того, щоб "запустити" садочок, планують витратити **5 млн грн**. Вочевидь, у закладі запрацює **6** груп, а завідувачка залишиться, скоріш за все, та ж сама.

**Статут** **дошкільного навчального закладу** **(ясел-садка)** **комбінованого типу "Перлинка"**

\[slideshare id=78354102&doc=random-170728200322&type=d\]

Проект було вирішено взяти за основу, однак допрацювати його юридичне оформлення. Тому проект довивчать і розглянуть на наступному засіданні комісії.

[![](https://mpz.brovary.org/wp-content/uploads/2017/07/IMG_6777.jpg)](https://mpz.brovary.org/wp-content/uploads/2017/07/IMG_6777.jpg)

Без питань комісія підтримала інші проекти: [Громадську організацію ветеранів-будівельників](http://brovary-rada.gov.ua/documents/27528.html) в їхньому проханні виділити додаткові **37 тис грн** на свою діяльність (кошти мають піти на лікування та поховання членів ГО), а також [проект рішення](http://brovary-rada.gov.ua/documents/27526.html), що спрощує процедуру отримання посвідчення на безкоштовне реабілітаційне відвідування плавального басейну «Купава» учасникам АТО та проходження ними медогляду у разі навчання для отримання роботи.

Під час засідання розглядали і дофінансування базових програми по освіті: [загальної середньої](http://brovary-rada.gov.ua/documents/27523.html), [дошкільної](http://brovary-rada.gov.ua/documents/27524.html) та [інклюзивної](http://brovary-rada.gov.ua/documents/27525.html). Усі вони стосувалися ремонтів у дитячих навчальних закладах. Разом із правками, які присутні обсудили на засіданні, проекти були **підтримані**.

До речі, під час обговорення очільниця управління освіти не раз наголосила, що їм бракує фахівців, аби проконтролювати належне виконання робіт.

\[caption id="attachment\_72728" align="aligncenter" width="640"\]![](https://mpz.brovary.org/wp-content/uploads/2017/07/IMG_6812.jpg) Зміни до витрат по проектних рішеннях щодо загальної середньої та дошкільної освіти\[/caption\]

Проекти рішень щодо [доповнення видів економічної діяльності Центру соцобслуговування](http://brovary-rada.gov.ua/documents/27522.html) та [Програми "З турботою про кожного"](http://brovary-rada.gov.ua/documents/27527.html) підтримали також швидко. Щоправда, в останньому вирішили зняти пункт про виділення додаткових коштів на відшкодування за пільговий проїзд у залізничному транспорті **(450 тис грн).**

Наостанок депутати розглянули питання щодо звітування чиновника з відділу державного земельного кадастру **Бориса Лоїка.** Він нібито повинен був відвідати [засідання регламентної комісії](https://mpz.brovary.org/ozbroyeni-ohorontsi-u-brovarah-hochut-stvoryty-komunalne-pidpryyemstvo-munitsypalna-varta/), але ні тоді, ні цього разу не прибув. Як зазначили присутні, на діяльність відомства надходило багато скарг, тому міський голова запросив Лоїка прозвітуватися: чи то на оперативну нараду, чи то на засідання комісії. Проте сам чиновник з'являтися не бажає. Можливо, він таки відвідає Бровари на засіданні комунальної комісії. Нагадаємо, воно відбудеться у понеділок, **31 серпня**, **о 10:00**.

**Фото - авторки**
