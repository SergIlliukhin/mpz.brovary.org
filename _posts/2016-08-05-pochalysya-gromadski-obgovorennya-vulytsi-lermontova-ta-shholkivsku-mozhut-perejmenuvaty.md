---
title: "Почалися громадські обговорення: вулиці Лермонтова та Щолківську можуть перейменувати"
date: 2016-08-05
author: 
  username: "pravoZnaty"
  display_name: "Маєш право знати"
categories: 
  - "hromada"
  - "novyny"
tags: 
  - "brovary"
  - "vulytsi"
  - "gromadske-obgovorennya"
  - "dekolonizatsiya"
  - "lermontova"
  - "novini"
  - "perejmenuvannya"
  - "shholkivska"
coverImage: "wp-content/uploads/2016/06/DSC_5492.jpg"
---

**Із 1 серпня у Броварах почався процес громадських обговорень щодо перейменування вулиць Лермонтова та Щолківської. Чи потрібно перейменовувати вулиці та які вони отримають нові назви? – Думки громадян слухатимуть протягом двох місяців – до 30 вересня. Про це йдеться в [повідомленні](https://brovary-rada.gov.ua/content/gromadske--obgovorennya--shchodo-pereymenuvannya-vulic.html) на сайті Броварської міської ради.**

Перейменування двох вулиць раніше, 24 червня, під час засідання винесла на обговорення комісія Броварської міської ради з питань найменувань та пам’ятних знаків. Колегіальний орган запропонував перейменувати вулицю **Лермонтова** на вулицю **Олега Великого**, чемпіона світу з гандболу, який зростав і навчався у Броварах. Натомість, для вулиці **Щолківської** запропонували три варіанти нових назв:

- **Отамана Ромашки** – на честь очільника місцевого повстанського руху в часи Перших визвольних змагань, що воював і проти «білих», і проти «червоних»;
- **Кіборгів** – на честь українських бійців, захисників Донецького аеропорту в російсько-українській війні (АТО), які відзначились особливою мужністю;
- **Січових Стрільців** – на честь регулярних військових формацій Армії УНР у часи Перших визвольних змагань.

Як зазначено у пропозиції комісії, колегіальний ораган пропонує перейменувати вулицю Лермонтова у зв'язку з потребою деколонізації в Україні та досягненням паритетності в присутності іноземних назв у топоніміці Броварів. Російський письменник Михайло Лермонтов, - вказують в оголошенні, - брав участь у великій колоніальній війні Росії проти народів Північного Кавказу.

В аргументації щодо перейменування вулиці Щолківської зазначають, що таку назву дорога отримала на честь міста-супутника Москви Щолкового. Його влада надавала матеріальну допомогу невизнаним квазіутворенням на території Донецької та Луганської областей України, про що зазначала на офіційному сайті міста.

Слід зауважити, що раніше броварські активісти вказували на потребу розірвати «побратимство» Броварів із цим містом. У травні цього року рішення про це ухвалила комісія з питань найменувань та пам’яних знаків. Однак, далі - на розгляд депутатських комісій і сесії міськради - це рішення не потрапило.

Як розповів голова профільної комісії **Дмитро Карпій**, охочі взяти участь у громадському обговоренні можуть це зробити декількома способами:

- надіслати/подати письмово у вигляді звернення до Броварської міської ради (відповідно до закону “Про звернення громадян”); занести його можна у [відділ звернень громадян](http://brovary.kiev.ua/viddil_zvernennya_gromadyan) по **бульв. Незалежності, 2** у робочі години робочих днів;
- надіслати на електронну скриньку міськради **info@brovary-rada.gov.ua**, бажано такі листи оформлювати також із дотриманням вимог закону “Про звернення громадян”; окрім того, голова комісії просить дублювати електронні листи на його скриньку задля ліпшого контролю влади **trydence@gmail.com**; а також, звертає увагу, що анонімні звернення не розглядаються;
- також мала би бути забезпечена можливість подання звернень телефоном; окремо визначеного телефону для цього на сайті міськради Дмитро Карпій не бачить, тож радить телефонувати за номерами [контакт-центру](http://brovary.kiev.ua/poryadok_zvernennya_gromadyan) Броварської міської ради: **6-62-01** та **6-62-02.**

Голова комісії просить долучатися та не ігнорувати громадські обговорення, щоби комісія перед ухваленням рішення почула думки якомога більшої кількості людей.

[Нагадаємо](https://mpz.brovary.org/startuvalo-gromadske-obgovorennya-u-brovarah-hochut-perejmenuvaty-try-vulytsi/), зараз також тривають громадські обговорення щодо перейменування вулиць **Декабристів**, **Степана Разіна** та **Тургєнева**. Всі охочі можуть висловити своє бачення у спосіб, зазначений вище.
