---
title: "Починаємо проект \"Бровари - безпечне місто\""
date: 2015-04-21
author: 
  username: "samopomich"
  display_name: "Самопоміч"
categories: 
  - "kolonka-avtora"
tags: 
  - "bezpechne-misto"
  - "brovary"
  - "samopomich"
coverImage: "wp-content/uploads/2015/04/11012998_729451043838613_4551891975756752328_n.jpg"
---

**[![11012998_729451043838613_4551891975756752328_n](https://mpz.brovary.org/wp-content/uploads/2015/04/11012998_729451043838613_4551891975756752328_n.jpg)](https://mpz.brovary.org/wp-content/uploads/2015/04/11012998_729451043838613_4551891975756752328_n.jpg)Об’єднання «Самопоміч» у м. Бровари та Броварському районі запускає загальноміський та загальнорайонний проект «Бровари – безпечне місто». Наша мета – реалізувати комплекс заходів задля зменшення рівня різноманітних небезпек у місті передусім для найменших його мешканців, максимально скоротити дитячу смертність на дорогах, поліпшити екологічну безпеку в Броварах і найближчих селах, підвищити рівень дитячої освіченості у питанні безпеки життєдіяльності і взагалі – зробити місто більш дружнім та безпечнішим для усіх його мешканців!**

**_В рамках проекту виділено кілька основних напрямків:_**

\- Дитяча безпека на дорогах.

\- Екологічна безпека.

\- Протипожежна безпека.

\- Дитяча кібербезпека.

**Правила поведінки на автошляхах**

Поліпшення безпечних умов під час поведінки маленьких броварчан на дорогах – одне з головних завдань проекту «Бровари – безпечне місто». Місцевим мешканцям навряд чи потрібно розповідати про ту кількість проблем, від яких потерпають броварські дороги, а відтак – усі учасники дорожнього руху. Ідеться як про недостатню освітленість вулиць і автошляхів, так і про відсутність розмітки, несправні світлофори, погане дорожнє покриття тощо. Та й, зрештою, рівень знань броварськими дітлахами елементарних правил поводження на дорозі залишає бажати кращого.

[![1](https://mpz.brovary.org/wp-content/uploads/2015/04/112.jpg)](https://mpz.brovary.org/wp-content/uploads/2015/04/112.jpg)

В рамках напрямку ми вже досягли домовленостей з навчальними закладами Броварів для проведення лекцій та занять в легкій ігровій формі для місцевих учнів щодо правил поведінки на автошляхах. Також нами вже розроблений дизайн моделей світловідбивачів елементів одягу, які ми плануємо безкоштовно поширювати серед школярів. Наразі ми шукаємо спонсорів з числа місцевих підприємців, які могли б надати фінансову допомогу для виготовлення та розповсюдження світловідбиваючих дитячих браслетів та елементів одягу.

**Екологічна безпека**

Броварська «Самопоміч» [ще раніше стартувала комплексний проект](https://mpz.brovary.org/berezhemo-prirodu-ridnogo-mista/) по збору та  переробці відпрацьованих елементів живлення, котрі становлять велику загрозу для навколишнього середовища:  землі, води та повітря. За час реалізації проекту ми встановили спеціальні контейнери для збору батарейок в десятках броварських багатоповерхівок, офісах та магазинах.

[![IMG_1572](https://mpz.brovary.org/wp-content/uploads/2015/04/IMG_1572.jpg)](https://mpz.brovary.org/wp-content/uploads/2015/04/IMG_1572.jpg)

В результаті [було зібрано понад 100 кілограмів батарейок](https://mpz.brovary.org/ryatuvati-zemlyu-legko/) і таким чином врятовано від забруднення понад 2 тис. квадратних метрів ґрунту або ж 400 тисяч (!) літрів води.

[![10983274_10204988941976626_7105166322847188126_o-1](https://mpz.brovary.org/wp-content/uploads/2015/04/10983274_10204988941976626_7105166322847188126_o-1.jpg)](https://mpz.brovary.org/wp-content/uploads/2015/04/10983274_10204988941976626_7105166322847188126_o-1.jpg)

Усі зібрані батарейки були передані на утилізацію до спеціалізованого підприємства «Арґентум» в м. Львів. Сьогодні ми продовжуємо екологічну кампанію і вже досягнули домовленостей про встановлення аналогічних контейнерів для збору батарейок в школах м. Бровари та Броварського району.

**Протипожежна безпека**

Вогонь завжди був і є однією з найбільших загроз будь-якому місту, зокрема що стосується пустощів дітей із полум’ям. На жаль, останній сумний досвід пожеж у Броварах та районі демонструє, що вогнеборці не завжди можуть оперативно приборкати пожежу, через що місто та його мешканці несуть значні збитки, а інколи – трапляються і людські жертви. У зв’язку з цим в рамках проекту «Бровари – безпечне місто» Об’єднання «Самопоміч» планує організувати серію освітніх заходів для місцевих дітей та підлітків, котрі підвищили б їхній рівень відповідальності при поводженні з вогнем, електроприладами та в інших ситуаціях, які потенційно можуть призвести до пожежі. Зокрема, до подібних заходів планується долучити безпосередньо пожежників, які не лише розкажуть про елементарні правила безпечного поводження з вогнем та джерелами потенційної загрози, але й продемонструють своє вміння приборкувати вогняну стихію.

[![17.09](https://mpz.brovary.org/wp-content/uploads/2015/04/17.09.jpg)](https://mpz.brovary.org/wp-content/uploads/2015/04/17.09.jpg)

Сподіваємось, така форма видовищних занять значно сильніше вплине на дітей та матиме більший практичний ефект, який згодом відобразиться в конкретних цифрах зменшення пожеж з вини неповнолітніх броварчан.

**Кібербезпека дітей**

У час масового розповсюдження Інтернету та соціальних мереж кожен з нас став більш вразливим до злочинних намірів кіберзлочинців, що здійснюють свою незаконну діяльність у всесвітній Мережі. Особливо зручною мішенню для «інтернет-зла» стають діти: найбільш довірлива та найменш досвідчена аудиторія Мережі. Маленькі броварчани, котрі не знають основних правил безпечної поведінки в Інтернеті нерідко стають жертвами в кращому разі інтернет-шахраїв, а в гіршому – покидьків, котрі здійснюють злочини на сексуальному ґрунті, використовуючи для цього соціальні мережі.  Об’єднанням «Самопоміч» розроблені спеціальні методичні інструкції та рекомендації для дітей та їхніх батьків щодо безпечної поведінки у всесвітній цифровій «павутині».

[![kiber](https://mpz.brovary.org/wp-content/uploads/2015/04/kiber.jpg)](https://mpz.brovary.org/wp-content/uploads/2015/04/kiber.jpg)

У наших планах – максимальне донесення цієї інформації у вигляді лекцій та розповсюдженні методичних інформаційних матеріалів. Наразі ми також шукаємо спонсорів та меценатів, котрі допомогли б із друком такої поліграфії.

Броварська «Самопоміч» закликає усіх, хто хоче долучитись до проекту «Бровари – безпечне місто» - виходити на зв’язок з координатором проекту у м. Бровари **Олександром Короленко (0674466411)** або ж писати нам на скриньку **[brovary@samopomich.in.ua](mailto:brovary@samopomich.in.ua).** Безпека – головна умова комфортного та успішного життя будь-якого міста та будь-якої громади. Зробимо рідні Бровари безпечним містом!
