---
title: "Гаряче водопостачання в Броварах відновлять з 8 травня, але за новими тарифами"
date: 2015-05-05
author: 
  username: "pravoZnaty"
  display_name: "Маєш право знати"
categories: 
  - "brovary"
tags: 
  - "brovariteplovodenergiya"
  - "vibir-redaktsiyi"
  - "garyacha-vodi"
  - "garyache-vodopostachannya"
  - "novini"
  - "tarifi"
coverImage: "wp-content/uploads/2014/08/voda-1.jpg"
---

**[![вода 1](https://mpz.brovary.org/wp-content/uploads/2014/08/voda-1.jpg)](https://mpz.brovary.org/wp-content/uploads/2014/08/voda-1.jpg)8 травня в домівках броварчан нарешті має з'явитися гаряча вода. Але коштуватиме послуга з підігріву води на 60 % дорожче, ніж було дотепер - по 39,38 грн/куб. Про це журналістів "Маєш право знати" повідомили працівники КП "Броваритепловодоенергія".**

Гаряча вода з кранів броварчан зникла ще 13 квітня разом з завершенням опалювального сезону. Тоді про майбутне відключення досить завуальовано [говорив директор КП "Броваритепловодоенергія"](https://mpz.brovary.org/razom-z-opalennyam-iz-osel-brovarchan-propade-i-garyacha-voda/), мовляв, нові тарифи на гарячу воду регулятором ще не встановлені, а продавати по старих - невигідно підприємству.

Наразі ж "Броваритепловодоенергія" заявляє, що відновлює постачання гарячої води з **8 травня**. А новий тариф на неї тепер буде складати **39,38 грн/куб** (з ПДВ) або 36,53 грн/куб - за умови відсутності рушникосушильників. Старий тариф на гаряче водопостачання [складав](https://mpz.brovary.org/tarifi-na-zhitlovo-komunalni-poslugi-dlya-brovarchan-skilki-platimo-i-skilki-budemo-platiti/) **24,54** **грн/куб** (з ПДВ).

Працівники комунального підприємства висловлюють сподівання, що тарифи до кінця року вже змінюватися не будуть.

Нагадаємо, з 1 травня цього року також [встановлені нові тарифи](https://mpz.brovary.org/razom-z-opalennyam-iz-osel-brovarchan-propade-i-garyacha-voda/) на водопостачання та водовідведення: відповідно **4,99** **грн/куб** (з ПДВ) та **5,89 грн/куб** (з ПДВ). Востаннє вартість на ці послуги [підвищувалась майже рік тому](https://mpz.brovary.org/z-1-lipnya-zrostut-tarifi-na-holodnu-vodu-ta-shhe-pidskochit-tsina-za-pidigriv-i-teplo/) - з 1 липня 2014 року КП "Броваритепловодоенергія" встановило розцінки **3,88** грн за 1 куб. м (без ПДВ) за централізоване водопостачання та **4,68** грн за 1 куб. м (без ПДВ) за централізоване водовідведення.
