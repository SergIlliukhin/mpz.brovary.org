---
title: "Броварська поліція продовжує ігнорувати факти перешкоджання журналістам"
date: 2016-03-23
author: 
  username: "pravoznaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "vibir-redaktsiyi"
  - "zlochin"
  - "keush"
  - "nemchina"
  - "novini"
  - "politsiya"
  - "yanchynskyj"
coverImage: "wp-content/uploads/2016/03/Politsiya_11.11.2015_00073.jpg"
---

**Броварський міськвідділ поліції відмовив у відкритті кримінального провадження за фактом [перешкоджання професійній діяльності журналістів 2 березня в МКЦ «Прометей».](https://mpz.brovary.org/pensionery-ta-komunisty-vyslovyly-pidtrymku-vynogradovij-i-kuznyetsovu-na-z-yizdi-u-prometeyi-video/) Про це сьогодні стало відомо з висновку по заяві про злочин, наданому журналісту «Маєш право знати» Андрію Качору у броварській поліції.**

В офіційному документі  йдеться про те, що під час подій 2 березня в МКЦ «Прометей» гр. **Немчина Тетяна**, яку журналіст звинувачує у незаконному перешкоджанні журналістській діяльності, жодних незаконних дій не вчиняла. Аргументуючи свою позицію, правоохоронці посилаються на ст. 307 Цивільного кодексу України, згідно з якою «фізична особа може бути знята… лише за її згодою». Окрім того, у висновку поліціянти також посилаються на ст. 297-му Цивільного кодексу та ст. 55 Конституції України.

[![фото 1](https://mpz.brovary.org/wp-content/uploads/2016/03/foto-1-1.jpg)](https://mpz.brovary.org/wp-content/uploads/2016/03/foto-1-1.jpg)

[![фото 2](https://mpz.brovary.org/wp-content/uploads/2016/03/foto-2-2.jpg)](https://mpz.brovary.org/wp-content/uploads/2016/03/foto-2-2.jpg)

Водночас у рішенні правоохоронців взагалі не згадується ст. 171 Кримінального кодексу України – «Перешкоджання законній професійній діяльності журналіста», хоча саме на цю статтю посилався Качор при складанні заяви у правоохоронні органи. Відповідний висновок підписав ст. інспектор Броварського ВП, старший лейтенант **Кеуш Р.О.**, т.в.о. начальника відділу Броварського ВП, майор поліції **Медвідь В.П.**, та затверджений начальником Броварської поліції, **Янчинським О.В.**

_Відео перешкоджання Нечиню відеозйомки під час подій у "Прометеї" 2 березня 2016-го року. На відео видно, що Качор чітко представляється журналістом та попереджає Немчину про здійснення нею кримінального злочину._

<iframe src="https://www.youtube.com/embed/EpMSK5Fe1Rk" width="560" height="315" frameborder="0" allowfullscreen="allowfullscreen"></iframe>

Коментуючи ситуацію, Качор висловив розчарування діями місцевих правоохоронців та констатував, що ситуація із дотриманням законності в місті повертається до часів режиму Януковича: _«На жаль мусимо підвести чорну риску під розпіареною реформою МВС:  у Броварах в цьому плані змінилися деякі обличчя, вивіска на міськвідділі та емблемки на службових авто, але суть цієї структури лишилася та сама, що й при Януковичу. Ця суть полягає виключно в обслуговуванні політичних інтересів місцевої влади, кришування її злочинів, створення касти «недоторканих», на яких не поширюється українське законодавство. Після революції ми сподівалися, що правоохоронці схаменуться, побачивши, до яких наслідків призводять їхні незаконні дії. Як виявилося, сподівалися даремно. У Броварах досі не покараний жоден нападник на журналістів, жоден організатор антимайдану, жоден чиновник-корупціонер. Я підкреслюю – жоден взагалі, попри сотні, тисячі заяв, масу доказів, десятки відеозаписів. Поліція і прокуратура продовжує обслуговувати владу, а не громадян. А громадянам відтак не лишається нічого іншого, як захищати себе іншими способами, адже закон у Броварах не діє. Такими висновками правоохоронці самі штовхають людей до силового опору злочинцям від влади»._ 

На запитання чи оскаржуватиме він такий висновок правоохоронців, Качор на дав чіткої відповіді: _"Навіть не знаю, чесно кажучи, не бачу в цьому особливого сенсу. Попередній багаторічний досвід показав: якщо справа має політичний підтекст, ні міліція, ні прокуратура "своїх не здасть", усіх будуть покривати до "переможного кінця". Сьогоднішні події, як і поведінка місцевих правоохоронців попередніх, принаймні, шести років дають чітко зрозуміти: шукати справедливості законним шляхом у цьому місті немає сенсу, лише даремно витратиш час і нерви. Українці знають, що потрібно робити, коли правоохоронна система і влада загалом займають подібну позицію"_

Нагадаємо, що 2 березня в МКЦ «Прометей» [відбулися збори громадських організацій,](https://mpz.brovary.org/pensionery-ta-komunisty-vyslovyly-pidtrymku-vynogradovij-i-kuznyetsovu-na-z-yizdi-u-prometeyi-video/) на якому присутні висловили підтримку діючим заступникам міського голови Ігоря Сапожка, екс-члену Партії регіонів Ларисі Виноградовій та екс-працівнику КДБ Костянтину Кузнєцову. Під час заходу один з його організаторів Тетяна Немчина намагалася протиправно завадити журналістам проводити відеозйомку зборів та спробувала не пустити журналістів у приміщення. На місце була викликана слідчо-оперативна група, яка прийняла заяву про злочин. Однак 22 березня броварська поліція відмовила заявнику у відкритті кримінального провадження по факту здійсненого злочину.

9 березня київські журналісти [пікетували броварську поліцію](https://mpz.brovary.org/zhurnalisty-piketuvaly-brovarsku-politsiyu-ta-prokuraturu-vymagayuchy-pokaraty-deputata/), звинувачуючи місцевих правоохоронців у «кришуванні» депутата Княжицької сільради. Поліція Броварів тоді також відмовила у відкритті кримінального провадження проти депутата **Дмитра Іванова**, котрий силою перешкоджав здійснення професійної діяльності журналістці **Лілії Ткачук.**
