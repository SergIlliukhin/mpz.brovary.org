---
title: "АНОНС: 11 вересня у Броварах виступить Микита Ломакін в рамках проекту \"ВСЕ ЗДОРОВО\""
date: 2015-09-07
author: 
  username: "pravoZnaty"
  display_name: "Маєш право знати"
categories: 
  - "announce"
tags: 
  - "blagodiyniy-kontsert"
  - "brovary"
  - "zdoroviy-sposib-zhittya"
  - "kontsert"
  - "novini"
coverImage: "wp-content/uploads/2015/09/tBI45_kRng8.jpg"
---

**11 вересня в гості до школярів міста Бровари приїде популярний співак Микита Ломакін з проектом "ВСЕ ЗДОРОВО" про здоровий спосіб життя. Вечірній благодійний концерт Микити відбудеться в клубі «BIBLIOTEKA Party Bar» о 19:00. Також весь наступний тиждень на [сторінці проекту](https://vk.com/zdorovovse) броварські школярі голосують за школу, яка прийме у своїх стінах зіркових гостей проекту.**

У вересні стартує масштабний соціальний проект «Все здорово», спрямований на популяризацію здорового способу життя серед учнів шкіл. Ініціатором проекту виступає Благодійний фонд «Форум соціальних ініціатив», зоряним послом якого в цьому році став Микита Ломакін. Проект охопить близько 100 міст і більше 400 українських шкіл.

У рамках зустрічі в Броварах учням розкажуть про "7 правил здорового життя", проведуть конкурс історій про здорове та успішне життя, а головне - дадуть можливість поспілкуватися з популярними однолітками, які вже досягли успіху завдяки здоровому способу життя. Проект вже підтримали молоді українські виконавці Микита Ломакін, Олександр Кривошапко, Олександр Борисенко, група OpenKids.

Головною ж ідеєю соціальної ініціативи організатори вважають створення спільноти успішних школярів, які самі будуть популяризувати здоровий спосіб життя серед однолітків.

Вечірній благодійний концерт Микити Ломакіна в рамках туру відбудеться в клубі «BIBLIOTEKA Party Bar» **11 вересня о 19:00**. Частину коштів, зібраних на таких виступах, виконавець передає в будинок-інтернат для дітей хворих на ДЦП.

_«З нетерпінням чекаю початку нашого проекту і зустрічі в Броварах. Стати зоряним послом проекту «Все здорово», - це дійсно почесна місія для мене,_ - ділиться своїми враженнями від участі в проекті молодий український артист Микита Ломакін. - _Адже саме завдяки тому, що я колись не витрачав час на комп'ютерні ігри, не курив за гаражами, а працював над собою, у свої 17 років я знімаю кліпи, записую пісні, їжджу з концертами по країні. І не збираюся на цьому зупинятися. А поки що моя мета - запалити в українських школярах бажання бути здоровими та успішними з юних років»._

**Довідка про проект:**

> "Форум Соціальних Ініціатив" - громадський рух, який допомагає у вирішенні соціальних проблем. Організація бере активну участь у розвитку спорту та здорового способу життя в Україні, а останнім часом також підтримує постраждалих із зони АТО шляхом реалізації благодійних проектів. Серед проектів Форуму створення дитячого табору "Родовід Січ", організація благодійних футбольних матчів за участю зірок естради, а також проведення сімейного свята здорових традицій "Столиця життя".
