---
title: "10 чашок кави для УБД: двоє хлопців після повернення з АТО відкрили у Броварах кав’ярню"
date: 2016-02-16
categories: 
  - "hromada"
  - "brovary"
tags: 
  - "brovary"
  - "voyiny-ato"
  - "kavyarnya"
  - "kava"
  - "novini"
  - "chaj"
---

**Маленька кав’ярня на вул. Київській, 234 (практично біля зупинки «Інтернат») стала шалено популярною в Броварах усього за кілька днів. Поголос про те, що двоє хлопців після повернення з АТО відкрили свою справу, тісно пов’язану із улюбленим напоєм не лише самих господарів кав’ярні, а й багатьох мешканців нашого міста – кавою, швидко облетіла Бровари. Жук (бойовий позивний Олександра) та  Алігатор (позивний Олега) від уваги ніяковіють. Кажуть, не сподівалися, що пост у групі «Бровари» на «Фейсбук», який запостила Олександрова дівчина, зацікавить не лише пересічних броварчан, а і журналістів. Наші колеги також навідалися до хлопців «на вогник». Говорили про каву, чаї, тістечка… війну та як «знайти себе».**

У 28-річного Олега Тарасова та  26 –річного Олександра Жука спільних знайомих - практично пів Броварів, однак хлопці ніколи і ніде не пересікалися. Як і свої однолітки, Олег і Сашко мали цілу купу молодецьких проблем, дешеві амбіції та нарікання на життя. Та все це було в минулому житті - до АТО.

**Про Жука та Алігатора**

Під час першої мобілізації – 2 березня 2014 року масажист (у минулому – ливарник) Олег **Тарасов** отримав повістку і в той же день, як і десятки броварчан, пішов у військкомат. Однак там не знали, що робити із колишнім моряком _(служив у Збройних Силах України в м. Сімферополь на кораблі - авт.),_ тож залишили його при військкоматі допомагати виписувати повістки. _«Рук у військкоматі не вистачало_, - розповідає Олег, - _адже на той час штат  максимально скоротили – з 30 до 3 працівників»_.

\[caption id="attachment\_51854" align="aligncenter" width="600"\]![Кав'ярня](https://mpz.brovary.org/wp-content/uploads/2016/02/2-5.jpg) Олег Тарасов (Алігатор)\[/caption\]

\[caption id="attachment\_51858" align="aligncenter" width="600"\]![Кав'ярня](https://mpz.brovary.org/wp-content/uploads/2016/02/7-4.jpg) Акція для учасників бойових дій (УБД).\[/caption\]

Олег був одним із трьох, хто і проводив мобілізацію в Броварах. Та хіба про таку допомогу країні думав, коли йшов на війну? Тож коли відбувалося формування **25-го батальйону «Київська Русь»**, написав рапорт про зарахування в бійці. А потім було Дебальцеве, Попасна, Гончаровськ, Артемівськ, селище Дружба. _«У якихось екстра неординарних подіях участі я не приймав,_ \- скромно каже Алігатор _(співзвучне «Олег»)_ \- _Займався забезпеченням батальйону  боєприпасами: підвозив їх на опорні пункти._ _Лише раз потрапив у засідку. Слава Богу, вийшов неушкоджений»._

![Кав'ярня](https://mpz.brovary.org/wp-content/uploads/2016/02/14-1.jpg)

Та і в цій ніби зовсім не складній справі, доводилося вчитися на власних помилках, каже Олег, адже, наприклад, як проводити розподіл боєприпасів, ніхто не пояснював. Власне, і пояснювати було нікому: батальйон було сформовано переважно із недосвідчених бійців – «вихідців» із Майдану та добровольців. Однак смерть товаришів, каже Алігатор, наклала свій відбиток, тож після демобілізації психологічні навантаження почав витискати фізичними: кинув палити і став займатися спортом та «шукати» себе.

_«Спочатку виникла ідея займатися програмуванням_, - розповідає  Олег, - _але роботи не знайшов, тож почав із бойовим побратимом Жуком_ (прізвище та позивний Олександра – авт.), _з яким здружився ще в АТО, мізкувати над відкриттям спільної справи, яка  б дозволила працювати на себе та була  до душі обом. Зупинили свій вибір на кав’ярні._ _Тим більше, Сашко - невиправний кавоман»._

\[caption id="attachment\_51869" align="aligncenter" width="600"\]![Кав'ярня](https://mpz.brovary.org/wp-content/uploads/2016/02/19-1.jpg) Олександр Жук\[/caption\]

До АТО Олександр **Жук** займався дослідженням процесів у суспільстві - проводив  соцопитування. Тож, зрозуміло, під час Майдану опинився в гущі подій. Згадує дні оборони, вибухи, дим, і щити, на яких спав. А потім була перша мобілізація. І хоча хлопець у Збройних Силах не служив _(був період навчання)_, військкомат не оминув. Та недосвідченого у бойовій справі хлопця лише долучили до виписування повісток, а  через кілька днів відправили додому. Однак через деякий час Олександр знову повернувся у військкомат. Добровольцем. На роботі ж повідомив, що отримав повістку.

\[caption id="attachment\_51875" align="aligncenter" width="600"\]![Кав'ярня](https://mpz.brovary.org/wp-content/uploads/2016/02/29.jpg) Осінь 2014 року. Навчальний центр «Десна» (Чернігівська обл.) .  Жук - другий справа. Фото з архіву волонтера Лідії Стрельченко.\[/caption\]

Яким чином потрапив у штаб батальйону «Київська Русь» діловодом, і сам не знає. Каже, не про таке мріяв, адже за ввесь рік служби довелося стріляти тільки один раз на полігоні «Десна». Кілька разів хлопець намагався вирватися із паперової павутини і монотонної розумової роботи. Та з часом зрозумів: його місія на війні не менш важлива, ніж бійців, котрі на передовій.

_«Тоді ніхто не задумувався, що через пару років від сумлінного виконання  паперових армійських законів залежатиме як сучасне бійців, так і їхнє майбутнє: чи нададуть бійцю статус воїна АТО, нарахують зарплату, відправлять на лікування чи реабілітацію,_ \- розповідає Жук.-  _На цьому плацдармі мені, як і Олегу, довелося працювати методом проб і помилок, адже всі йшли воювати, а не писати папери, тому  необхідну документацію спочатку  правильно оформляти ніхто не вмів»._

![Кав'ярня](https://mpz.brovary.org/wp-content/uploads/2016/02/18-1.jpg)

Та найжахливіше в паперовій роботі, каже Олександр, - виписувати похоронки. Особливо на тих, кого знав особисто. Після цього все, що до АТО в житті здавалося проблемою, відійшло на задні план. Натомість місце в душі зайняли спокій, чуйність, співпереживання, а ще -  бажання розвиватися та самореалізовуватися.

**Про «Білого кролика»**

Чому кав’ярню назвали «Білий кролик», Олександр та Олег не знають. Кажуть, хотілося привабити броварчан до своєї  щойно придбаної «господи» чимось оригінальним. Тож розпочали з креативної назви.

\[caption id="attachment\_51877" align="aligncenter" width="600"\]![Кав'ярня](https://mpz.brovary.org/wp-content/uploads/2016/02/28.jpg) Кав'ярня на вул. Київська, 234. Припаркувати автівки можна поруч.\[/caption\]

Хоча і мріяли про велике приміщення під кав’ярню, та  придбали те, на що вистачило заощаджень  - 13 м кв. За два тижні, відколи відкрилася, інтер’єр, що залишився від попереднього власника, змінити ще не встигли. Кажуть, на це потрібні гроші, а вони лишень «розкручуються». На що з часом перетворяться яскраві написи та відбитки долонь на стінах – не говорять. Обіцяють: для відвідувачів це  буде сюрприз.

![Кав'ярня](https://mpz.brovary.org/wp-content/uploads/2016/02/20-1.jpg)

 

\[caption id="attachment\_51864" align="aligncenter" width="600"\]![Кав'ярня](https://mpz.brovary.org/wp-content/uploads/2016/02/13-1.jpg) Буккросінг\[/caption\]

А поки що кожен сантиметр невеличкої території  Олександр і Олег спробували використати раціонально. Тут знайшлося місце і для  «бару», двох столиків, міні-бібліотеки, яка набуває статусу буккросінгу, і для  саду в горщиках. Хлопці мріють, що їхні екзотичні  деревця - ананаси, банан, папая, гранат, гуава, подаровані  знайомим любителем-селекціонером, не тільки радуватимуть око відвідувачам, а й згодом приноситимуть користь своїми плодами.

![Кав'ярня](https://mpz.brovary.org/wp-content/uploads/2016/02/8-3.jpg)

Поступово кав’ярню «обживають», і вона  набирає  того вигляду, про який мріють: затишного, домашнього куточка, де можна і попрацювати  - безкоштовний  wi-fi  вам у допомогу, і за чашкою  смачної кави  чи ванільного какао з мармелшоу відпочити, чи просто погрітися, ласуючи корисними фруктовими чаями з чорниці, обліпихи, журавлини, імбиря чи яблука у прикуску з імбирним печивом та бутербродами.

![Кав'ярня](https://mpz.brovary.org/wp-content/uploads/2016/02/22-1.jpg)

\[caption id="attachment\_51863" align="aligncenter" width="600"\]![Кав'ярня](https://mpz.brovary.org/wp-content/uploads/2016/02/12-1.jpg) Наливають по "самі вінця"\[/caption\]

Щоб оцінити вишуканість смаку того, в що вкладають душу, пропонують  «своє, фірмове» -  чай «Helpful» та «Pover-каву» та  щиро діляться низкою нових ідей щодо розширення асортименту солодощів, чаїв та кави. Наприклад, подумують варити каву по-турецьки, тобто, на піску, та реалізовувати круасани чи капкейки. Наразі підшуковують для співпраці виробників. У планах –налагодити співпрацю з АТОвцем, який відкрив сімейний бізнес по виробництву солодощів.

![Кав'ярня](https://mpz.brovary.org/wp-content/uploads/2016/02/4-4.jpg)

Для «розкрутки» своєї справи, побажань та відгуків створили сторінки [«ВКонтакті»](http://vk.com/the_white_rabbit_coffee) та на [«Фейсбук»](http://www.facebook.com/groups/1515121638790875/).

Безперечно, з часом у хлопців буде все так, як і задумали, адже вони мають найголовніше – внутрішнє світло, бажання та підтримку небайдужих бровар чан.

Журналісти «Маєш право знати» бажають хлопцям, щоб усі їхні найамбітніші мрії здійснилися.

**Фото - автора**
