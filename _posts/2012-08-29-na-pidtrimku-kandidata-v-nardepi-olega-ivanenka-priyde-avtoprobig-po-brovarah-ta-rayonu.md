---
title: "На підтримку кандидата в нардепи Олега Іваненка пройде автопробіг по Броварах та району"
date: 2012-08-29
author: 
  username: "pravoZnaty"
  display_name: "Маєш право знати"
categories: 
  - "announce"
tags: 
  - "ivanenko"
  - "agitatsiya"
  - "vibori-2012"
  - "kandidat-u-narodni-deputati"
  - "oleg-ivanenko"
  - "tsentr-pragnennya"
---

[![](https://mpz.brovary.org/wp-content/uploads/2012/08/Ivanenko-i-diti.jpg "Іваненко і діти")](https://mpz.brovary.org/wp-content/uploads/2012/08/Ivanenko-i-diti.jpg)1 вересня 2012 року відбудеться автопробіг на підтримку кандидата в народні депутати України в одномандатному мажоритарному окрузі № 97 **Олега Іваненка**. Автопробіг пройде вулицями Броварів та населеними пунктами Броварського району. Про це «Маєш право знати» повідомив організатор автопробігу помічник Іваненка **Олексій Данилюк**.

Згідно з повідомленням, мета акції – «_привернути увагу жителів міста та владних структур до нового виду політичної діяльності, такої як мажоритарна система, та підтримати єдиного достойного кандидата в народні депутати від 97 округу, Іваненка Олега Валерійовича, голову ГО «Прагнення» м. Бровари та «Гордості Країни» 2007 року_». Також організатори зазначають, що автопробіг має підсумовувати те, що зробив Олег Іваненко протягом 10 років праці громадського діяча та бізнесмена.

Учасники автопробігу мають проїхати за маршрутом: Бровари – Гоголів – Русанів – Світильня – Плоске – Жердова – Захарівка – Вільне – Тарасівка – Шевченкове – Рудня – Калита – Богданівка – Велика Димерка – Зазим’є – Бровари.

**Початок акції – 07:00, збір учасників за адресою: вул. Кутузова 125-129 біля «Олімпу», закінчення – о 16:00 біля ТРЦ «Термінал».**

За прогнозом організаторів, в автопробігу візьмуть участь близько 25 транспортних засобів, зокрема до акції пообіцяли долучитись члени ГО «Прагнення», учасники автомотоклубу «МАКС-ДРАЙВ», сам кандидат, його помічники та інші. Автопробіг відбудеться за підтримки автомотоклубу «МАКС-ДРАЙВ», «КВЕСТ ЕНД КО» та інших.
