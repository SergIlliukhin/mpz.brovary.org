---
title: "Потреба броварських шкіл і садків у миючих засобах профінансована на 23%"
date: 2016-04-28
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "byudzhet"
  - "gromadska-rada-pri-upravlinni-osviti"
  - "myyuchi-zasoby"
  - "novini"
  - "upravlinnya-osviti"
coverImage: "wp-content/uploads/2016/04/original-1319107966.jpg"
---

**Миючі засоби, закуплені за кошти міського бюджету, надійдуть в заклади освіти вже 4 травня, обіцяють в управлінні освіти. У той же час їх вистачить на декілька місяців, прогнозують активісти і освітяни; для того, аби батьки не здавали більше кошти на миючі, потрібне дофінансування з бюджету.**

26 квітня на черговому засіданні Громадської ради при управлінні освіти голова ГР **Ігор Романенко** виступив з пропозицією інформувати батьків про закупівлю миючих засобів та ремонті роботи за рахунок бюджету в закладах освіти.

Справа в тому, що батьки спантеличені. Броварські депутати рішенням, прийнятим на сесії міськради, виділили кошти з бюджету на миючі засоби для закладів освіти на 2016 рік. З Нового року вже пройшло 4 місяці, а батьки все продовжують здавати кошти: ніхто не розуміє, що відбувається, і пояснень не отримує. На минулому засіданні Громадської ради вже піднімали це питання. Чиновники тоді посилалися на тривалість процесу закупівлі та укладання договорів з постачальниками і не називали точної дати надходження в навчальні заклади миючих засобів.

_"Давайте розвісимо на дверях шкіл та садочків оголошення: стільки-то закуплено миючих, стільки-то буде зроблено ремонтних робіт в закладі,_ - каже Ігор Романенко, - _щоб батьки були належним чином поінформовані"._

_"**4 травня** вже буде роздано миючі засоби в закладах освіти",_ - відповідає **Оксана Мельник**, начальниця управління освіти. - _А ваші побажання щодо оголошень ми передамо завідуючим садками та директорам шкіл"._

В управлінні освіти також зазначають, що виділені кошти ([близько 500 тис грн](https://mpz.brovary.org/pivmiljona-na-myyuchi-zasoby-dlya-shkil-ta-sadkiv-vydilyly-brovarski-deputaty/)) покривають лише **23%** від потреби броварських дитячих навчальних закладів, тому чиновники будуть звертатися до депутатів з пропозицією дофінансувати закупівлю миючих засобів. На минулому засіданні ГР присутні прогнозували, що закуплених миючих вистачить на **2-3 місяці**, і якщо депутати не виділять кошти, на миючі засоби гроші продовжать збирати з батьків.
