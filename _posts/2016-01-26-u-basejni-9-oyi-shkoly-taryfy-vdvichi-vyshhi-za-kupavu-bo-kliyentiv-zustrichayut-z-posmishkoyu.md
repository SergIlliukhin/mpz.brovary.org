---
title: "У басейні 9-ої школи тарифи вдвічі вищі за «Купаву», бо «клієнтів зустрічають з посмішкою»"
date: 2016-01-26
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "borgy"
  - "vibir-redaktsiyi"
  - "zvituvannya"
  - "kp-orts"
  - "novini"
  - "partiya-regioniv"
  - "sapozhko"
  - "semenyuk"
  - "tarifi"
coverImage: "wp-content/uploads/2016/01/4361.jpg"
---

**Новопризначений директор КП «Оздоровчо-реабілітаційний» центр, екс-депутат від Партії регіонів та колишній секретар міськради Олена Семенюк пояснила, чому вартість відвідування комунального басейну вдвічі вище, ніж в «Купаві».**

Під час звітування 25 січня у міській раді, колишній секретар БМР та екс-депутат від Партії регіонів **Олена Семенюк** пояснила цінову комунального підприємства, керівництво яким їй нещодавно довірив міський голова **Ігор Сапожко.** За словами Семенюк, заклад позиціонується як «фітнес-центр»,  а відтак тарифи на відвідування дорослими клієнтами були встановлені на рівні 85 гривень з особи, в той час як за аналогічні послуги комунальний басейн «Купава» просить 45 гривень. На уточнююче запитання Олена Семенюк зазначила, що в тариф не закладена навіть вартість енергоносіїв.

Окрім того Семенюк повідомила, що на момент її призначення директором КП «ОРЦ», заклад мав заборгованість у розмірі 1 млн. 157 тисяч гривень. З її слів, сьогодні підприємство намагається поступово гасити борги за рахунок збільшення надходжень готівкових коштів. За рахунок чого готівкові надходження в КП «ОРЦ» зросли, Семенюк пояснити не змогла, посилаючись на відсутність бухгалтера підприємства.

_Повний відеозапис звітування від [проекту "Відеопрозорість"](https://www.youtube.com/channel/UCLPNVDseWTor1tSOOY1gOAA/videos)_

<iframe src="https://www.youtube.com/embed/-wCNQpABQVs" width="560" height="315" frameborder="0" allowfullscreen="allowfullscreen"></iframe>

Присутній під час звітування попередній керівник комунального підприємства **Олег Лісогор** на це відповів, що зазначені борги у КП «ОРЦ» виникли через сезонний спад відвідувачів, різке зростання цін на енергоносії та зупинку функціонування басейну на момент його призначення у минулому році. Окрім того Лісогор підтвердив, що перед його приходом на посаду басейн уже мав борги в розмірі близько 217 тисяч гривень. Однак перевірки Контрольно-ревізійного управління щодо даних боргів ні до чого не призвели: за словами Лісогора, через зміни в керівництві КРУ перевірку не було завершено, а винних у виникненні боргів – не притягнуто до відповідальності.

Зауважимо, що саме Олена Семенюк очолювала КП «ОРЦ» відпочатку його створення, у складі «команди Сергія Федоренка»: тодішнього керівника Партії регіонів у Броварах, більш відомого як «масажист Азарова». Невдовзі Олена Семенюк також стала депутатом міськради за списками Партії регіонів, а незабаром була обрана на посаду секретаря міської ради. Після цього КП «ОРЦ» очолила інший депутат Партії регіонів **[Людмила Жеребцова](https://www.youtube.com/watch?v=iOt0Niz8iGQ)**, котра стверджувала про прибутковість підприємства, однак протидіяла проведенню фінансового аудиту підприємства: саме під час її керівництва мешканці міста звертали увагу на наявність «чорної каси» в КП «ОРЦ».

Після Революції Гідності на посаду директора басейну було призначено відомого плавця Олега Лісогора. Проте пізніше Лісогор був звільнений, а відразу після місцевих виборів міський голова Ігор Сапожко своїм розпорядженнями знову призначив на цю посаду Олену Семенюк, котра цього разу не потрапила до міської ради, балотуючись за списками партії «Наш край». Під час свого звітування Олена Семенюк не змогла відповісти на запитання, згідно з якими критеріями її було обрано на дану посаду та чи були інші претенденти на позицію директора КП «ОРЦ». Прикметно, що всупереч закону, розпорядження міського голови про призначення Семенюк директором комунального підприємства не було оприлюднено на сайті Броварської міської ради.
