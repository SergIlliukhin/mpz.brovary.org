---
title: "У Броварах створено Штаб самооборони, який організовує патрулювання міста"
date: 2014-02-22
tags: 
  - "brovary"
  - "brovari-vstavay"
  - "vibir-redaktsiyi"
  - "novini"
  - "sapozhko"
  - "shtab-samooboroni"
---

**[![самооборона-Майдану](https://mpz.brovary.org/wp-content/uploads/2014/02/samooborona-Maydanu.jpg)](https://mpz.brovary.org/wp-content/uploads/2014/02/samooborona-Maydanu.jpg)Вчора, 21 лютого, під час традиційного віче на Майдані Свободи о 12:00 було повідомлено про створення у Броварах Штабу самооборони. Головне завдання Штабу - запис у патрулі та координація їх пересування по місту,  а також збір інформації про екстренні події й запис у волонтери. Крім того, до Штабу, який розташований у будівлі Броварського музею (вул. Гагаріна, 6), можна приносити речі, ліки та харчі для передачі на столичний Майдан та броварський блок-пост.**

Збори на Майдані Свободи почались з того, що журналіст та громадський активіст **Андрій Качор** розповів присутнім про [найголовніші події вчорашнього дня у Броварах]( https://mpz.brovary.org/revolyutsiya-v-brovarah-hronika-20-sichnya/): масове полювання на "тітушок", кілька спроб підпалу офісу Партії регіонів, вихід мера Сапожка з лав Партії регіонів та інші.

Другою слово взяла активістка **Аліна Дяченко**, яка розповіла про роботу Штабу самооборони та його нагальні потреби. За її словами, окрім патрулювання міста, люди з автомобілями потрібні для того, щоб відвозити речі та медикаменти, які бровачани масово приносять, на столичний Майдан. Також у Штабі організовують перевезення людей до центру Києва і назад. При цьому Аліна наголосила, що для налагодження роботи Штабу потрібні волонтери-диспетчери, які будуть обслуговувати телефон "гарячої лінії", та волонтери для поширення листівок і поклейки оголошень. Записатись у патруль чи волонтери, а також повідомити важливу інформацію про екстренні події, можна за телефоном "гарячої лінії" Штабу: **(093) 755-08-67**.

Після цього виступив представник рішуче налаштованих молодих людей, які активно патрулюють місто пішими групами, та закликав людей утриматись від паніки. За словами Михайла, їхні хлопці напередодні обійшли всі вулиці міста і не виявили жодних "тітушок", натомість люди масово лякались груп молодиків з палицями, які насправді охороняли їх спокій. Тому він просив людей не перебільшувати загрозу "тітушок" у нашому місті.

Також на мітингу взяв слово депутат-"ударівець" **Роман Сімутін**. Зважаючи на заяву Сапожка про вихід з Партії регіонів та саморозпуск фракції ПР  у міській раді, виступаючий запропонував піти до мера та запросити його виступити перед громадою. Після цього півтора десятки людей пішли до кабінету міського голови. З'ясувалось, що в нього обід, однак йому зателефонували і він пообіцяв прийти.

Десь через півгодини він справді з'явився на мітингу і люди оточили його тісним кільцем. **Ігор Сапожко** розповів, що міська влада нині докладає неймовірних зусиль, щоб зберегти правопрядок у місті, проводяться постійні патрулювання, посилено охороняються приміщення шкіл та дитячих садочків, а для більшої безпеки дітей він розпорядився припинити навчання до понеділка. Щодо свого виходу з Партії регіонів він зазначив, що до цього його спонукали останні події в країні. Після того, як мер завершив свій виступ, люди почали засипати його питаннями: найбільше людей цікавило, чому Сапожко не вийшов з "кривавої" партії раніше. На це Ігор Васильович відповів, що він до останнього намагався бути поза політикою і під час надзвичайно складної ситуації в країні дбав про те, щоб у Броварах все було стабільно. Мер запропонував протестувальникам спільно патрулювати вулиці, проте ця ідея не викликала схвалення у броварчан.

Завершився мітинг хоровим співом Гімну України. Люди домовились знову зібратись на Майдані Свободи 22 лютого о 12:00, щоб спільно вшанувати загиблих героїв у День жалоби.

[![Бровари Вставай+](https://mpz.brovary.org/wp-content/uploads/2014/02/Brovari-Vstavay-.png)](https://mpz.brovary.org/wp-content/uploads/2014/02/Brovari-Vstavay-.png)
