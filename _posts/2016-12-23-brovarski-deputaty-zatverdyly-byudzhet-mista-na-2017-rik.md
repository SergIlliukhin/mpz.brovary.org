---
title: "Броварські депутати затвердили бюджет міста на 2017 рік"
date: 2016-12-23
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "byudzhet-2017"
  - "vibir-redaktsiyi"
  - "deputati"
  - "novini"
  - "sesiya"
---

**Майже одноголосно (з тих, хто був присутній у залі) на останній позачерговій сесії Броварської міської ради 22 грудня депутати ухвалили рішення про бюджет міста на наступний рік. За проект рішення проголосували усі фракції, окрім ДемАльянсу та Свободи. Загалом міській бюджет-2017 отримав 30 голосів з можливих 36.**

Про неприпустимість розгляду бюджету в авральному порядку [заявив](https://mpz.brovary.org/brovarskyj-demalyans-proty-avralnogo-pryjmannya-byudzhetu-video/) на початку сесії депутат **Олег Берестовий** (ДемАльянс) та полишив засідання. У інших депутатів заперечень проект бюджету не викликав, тому його і затвердили майже одноголосно.

[![](https://mpz.brovary.org/wp-content/uploads/2016/12/0080.jpg)](https://mpz.brovary.org/wp-content/uploads/2016/12/0080.jpg)

Згідно ухваленого документа, бюджет міста на наступний рік складає майже [мільярд гривень](https://mpz.brovary.org/zavtra-brovarski-deputaty-pryjmatymut-miskyj-byudzhet-majzhe-u-milyard-gryven/), а саме **951 561 тис грн.** З них більше всього видатків загального фонду піде на освіту (**309 млн**), соцзахист (**226 млн**) та охорону здоров'я (**113 млн**).

Депутат **Андрій Василенко** (Самопоміч) зауважив, що бюджетний процес у Броварах побудований неправильно. Було багато засідань щодо видатків бюджету ([бюджетні слухання](https://mpz.brovary.org/?s=%D0%B1%D1%8E%D0%B4%D0%B6%D0%B5%D1%82%D0%BD%D1%96+%D1%81%D0%BB%D1%83%D1%85%D0%B0%D0%BD%D0%BD%D1%8F)), але ні одного(!) щодо його наповнення. За його словами, на будь-якому підприємстві все навпаки: більше думають - звідки взяти кошти, а куди витратити - це справа недовга. У цьому контексті він заявив, що броварське управління економіки працює неефективно: одне з найбільших за кількістю працівників (14), воно повинно активно займатися питанням залучення коштів, а воно не працює, вважає депутат. Згадав він також, що місто могло би отримувати багато коштів з оренди землі, для чого потрібно розробити зонінг територій, що базується на даних Генерального плану. _"Проект потрбіно завершити, він коштує всього 300 тисяч, ця сума відіб'ється за місяць, коли запуститься земельний аукціон",_ - заявив пан Василенко.

Затвердили депутати також і проект рішення про [**громадський бюджет**](https://mpz.brovary.org/gromadskyj-byudzhet-2017-brovarchany-mozhut-gotuvaty-svoyi-propozytsiyi/), ініціатором якого був Олег Берестовий (ДемАльянс). Згідно документу, на проекти, які подасть громада, виділять 1% від бюджету або не менше **3 млн грн**. Це прогресивне рішення було підтримано депутатами майже одноголосно: 30 голосів "за".
