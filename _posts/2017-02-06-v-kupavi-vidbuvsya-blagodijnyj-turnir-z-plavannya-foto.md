---
title: "В «Купаві» відбувся благодійний турнір з плавання - ФОТО"
date: 2017-02-06
categories: 
  - "brovary"
  - "aktsiyi-zahodi"
tags: 
  - "basejn-kupava"
  - "blagodiyniy-turnir"
  - "blagodijnyj-fond-inna"
  - "brovary"
  - "dopomoga-onkohvorym"
  - "novini"
  - "plavannya"
  - "sportsmeni"
---

**3 і 4 лютого в броварському басейні «Купава» відбувся благодійний турнір з плавання Кубок міста «Стаєр-Спринтер». Організаторами виступили відділ молоді та спорту Броварької міськради, колектив басейну «Купава» та благодійний фонд «Інна», що допомагає онкохворим.**

**3 лютого** першою, за традицією, була церемонія урочистого відкриття турніру. Відразу вразила велика кількість учасників, які вийшли на відкриття. Як виявилося, участь у турнірі взяли спортсмени з Броварів, Києва, Харкова, Борисполя, Вишгорода та Усатюка.

[![](https://mpz.brovary.org/wp-content/uploads/2017/02/inna-plavannya-turnir-kupava-1.jpg)](https://mpz.brovary.org/wp-content/uploads/2017/02/inna-plavannya-turnir-kupava-1.jpg)

[![](https://mpz.brovary.org/wp-content/uploads/2017/02/inna-plavannya-turnir-kupava-3.jpg)](https://mpz.brovary.org/wp-content/uploads/2017/02/inna-plavannya-turnir-kupava-3.jpg)

На прес-конференції куратор благодійної організіції «Інна» **Віталій** **Чучеров** поділився здобутками і планами організації: _«Насправді, я хочу сказати,  що Бровари – це унікальне місто, і, дійсно, дуже багато чого зроблено останнім часом. Хочеться подякувати й, у першу чергу, місту Бровари, керівництву і нашим партнерам. Турнір з плавання – не перші змагання, а вже треті, і заплановано ще ряд турнірів, один з  них навіть матиме статус міжнародного. Я сподіваюся, що Бровари стануть зразком для всієї країни, бо якщо об’єднатися – досягти можна багато, головне – допомогти один одному. Дякую всім за співпрацю!  Будемо старатися і далі боротися з цією чумою ХХІ століття!»_

**Лариса Виноградова**, заступниця міського голови, зазначила: _«Сьогодні ми маємо в місті Бровари вже відпрацьовану систему, яка створювалася протягом останніх трьох років. Я б сказала, що ініціатором, тим, хто зміг об’єднати владу, людей, які боряться з онкологією, і залучити кошти, став благодійний фонд «Інна», який почав свою діяльність у червні 2013 року.»._

[![](https://mpz.brovary.org/wp-content/uploads/2017/02/inna-plavannya-turnir-kupava-4.jpg)](https://mpz.brovary.org/wp-content/uploads/2017/02/inna-plavannya-turnir-kupava-4.jpg)

Сам турнір був надзвичайно видовищним, плавці виступали на межі своїх можливостей. Трибуни були заповнені: вболівальники з азартом спостерігали за спортсменами, вболіваючи за своїх фаворитів. Постійно лунали звуки свистків для спортсменів, а настрою додавав музичний супровід: від The Beatles до маршу Мендельсона.

[![](https://mpz.brovary.org/wp-content/uploads/2017/02/inna-plavannya-turnir-kupava-6.jpg)](https://mpz.brovary.org/wp-content/uploads/2017/02/inna-plavannya-turnir-kupava-6.jpg)

[![](https://mpz.brovary.org/wp-content/uploads/2017/02/inna-plavannya-turnir-kupava-5.jpg)](https://mpz.brovary.org/wp-content/uploads/2017/02/inna-plavannya-turnir-kupava-5.jpg)

У підготовці до змагань та взагалі у спортивному житті плавців важливу роль відіграє тренер. Саме він як наставник допомагає провести якісну підготовку до будь-яких змагань, долати всі труднощі, які виникають у спортсменів, мотивує їх досягати високих результатів та бути гідними супротивниками. Свій коментар нам дав **Володимир Шамич**, тренер спортсменів із Києва:

**\- Які цілі і завдання Ви ставили сьогодні перед своїми вихованцями?**

\- _Старт. Просто «стартанути», відпрацювати. Тобто змагання ці були контрольними: подивитися, що ми напрацювали, зробити якісь зауваження дітям, похвалити або насварити_.

**\- Якими даними повинні володіти плавці, щоб стати професіоналами?**

\- _Перш за все – працездатність, завзятість. Бо без цього, якою б талановитою не була дитина, нічого не вийде. Ну і талант, звичайно._

[![](https://mpz.brovary.org/wp-content/uploads/2017/02/inna-plavannya-turnir-kupava-9.jpg)](https://mpz.brovary.org/wp-content/uploads/2017/02/inna-plavannya-turnir-kupava-9.jpg)

[![](https://mpz.brovary.org/wp-content/uploads/2017/02/inna-plavannya-turnir-kupava-10.jpg)](https://mpz.brovary.org/wp-content/uploads/2017/02/inna-plavannya-turnir-kupava-10.jpg)

Після виснажливих змагань прийшла черга отримувати виборені нагороди. Церемонія нагородження пройшла без урочистостей та п’єдесталів, але всі отримали свої заслужені медалі та грамоти.

[![](https://mpz.brovary.org/wp-content/uploads/2017/02/inna-plavannya-turnir-kupava-8.jpg)](https://mpz.brovary.org/wp-content/uploads/2017/02/inna-plavannya-turnir-kupava-8.jpg)

[![](https://mpz.brovary.org/wp-content/uploads/2017/02/inna-plavannya-turnir-kupava.jpg)](https://mpz.brovary.org/wp-content/uploads/2017/02/inna-plavannya-turnir-kupava.jpg)

Нам вдалося поспілкуватися з однією з призерок змагань **Бокар Маргаритою**, спортсменкою з Києва:

**\- Що ви сьогодні пливли? Чи задоволені результатом?**

_\- Пропливла 100 метрів на спині з результатом 1.6.09 хв, хоча найкращий – 1.4.2 хв. Сказати, що я задоволена сьогоднішнім днем, не можу, бо зараз ми знаходимся в такому періоді самого піку навантажень. Організм зараз дуже перегружений, а ці змагання дали можливість відчути швидкість під навантаженням. Я відчуваю, що немає тої міці, сили._

**\- Розкажіть, як давно займаєтесь плаванням і чому саме цей вид спорту обрали?**

\- _Якось так вийшло, що мене відправили в басейн по знайомству, тоді мені було вже років 10. В принципі, у цьому віці більшість дітей вже займають якісь місця, беруть участь у змаганнях. Тому я почала займатися плаванням, аби просто подивитися, що з цього вийде. Тренувалась спочатку 3 рази на тиждень, потім частіше і потроху почала покращувати свої результати. І так потроху-потроху дійшло до чемпіонату України. Спочатку їздила і нічого не займала, просто дивилася, як все проходить, а з часом почала займати якісь місця, і вже стало цікавіше. Так я зрозуміла, що жити без цього вже не зможу._

**\- Як ви себе мотивуєте, коли зовсім немає настрою?**

\- _Дійсно, перший час, коли я тільки починала, тренування були о 7-й ранку. Встаєш, немає сил, готуєш їсти і вже думаєш: «Навіщо воно мені треба?» Це ще був початок, але мені подобалось, мене це зацікавило, просто подобалося плавати. Ще не було серйозних результатів, але мені подобалось це відчуття у воді, відчуття прогресу, це захоплює тебе повністю. А потім, коли починаєш покращувати результати, розумієш заради чого ти це робиш і що все не дарма._

[![](https://mpz.brovary.org/wp-content/uploads/2017/02/inna-plavannya-turnir-kupava-2.jpg)](https://mpz.brovary.org/wp-content/uploads/2017/02/inna-plavannya-turnir-kupava-2.jpg)

Завдяки зусиллям усіх організаторів змагань у броварському басейні «Купава», благодійному фонду «Інна» вдалося зібрати за ці два дні **22 900 гривень** на підтримку онкохворих. Сподіваємося, що такі благодійні заходи і надалі будуть популярні серед молоді і спортсменів, бо будь-яка допомога, яка сприяє боротьбі з цією страшною хворобою, дуже важлива.

**Фото - Тетяна Глоба**
