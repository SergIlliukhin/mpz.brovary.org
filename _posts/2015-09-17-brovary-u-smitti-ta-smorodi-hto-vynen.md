---
title: "Бровари у смітті та смороді: хто винен?"
date: 2015-09-17
author: 
  username: "komarovskyj"
  display_name: "Комаровський Олексій"
categories: 
  - "rozsliduvannya"
  - "brovary"
tags: 
  - "brovary"
  - "vibir-redaktsiyi"
  - "zhkg"
  - "komuntrans-brovari"
  - "novini"
  - "plotnikova"
  - "simutin"
  - "sauk"
  - "smittya"
coverImage: "wp-content/uploads/2015/09/114.jpg"
---

**Наприкінці літа місто накрила сміттєва проблема. На вулицях масово можна було помітити картини з переповненими вщент баками, недбало прибраним сміттям та калюжі від витікання рідких відходів з машин під час прибирання. Все це супроводжувалося смородом, яким тхне далеко від місць прибирання. Команда «Маєш право знати» спробувала розібратися у ситуації — чому «тхне» від проблеми якісного прибирання сміття у Броварах.**

**А навколо одна безпросвітність...**

У соціальних мережах в межах інформаційного простору Броварів тема сміття та його якісного прибирання стала топовою. То [сповіщають](https://www.facebook.com/groups/brovary/permalink/1102751839754781/) про те, що зникли з продажу брендовані пакети для сміття перевізника сміття ТОВ «Комунтранс-Бровари», то [висловлюються думки](https://www.facebook.com/groups/brovary/permalink/1102751839754781/), що перевізник хоче оголосити себе банкротом, мовляв, залив місто помиями, а тепер кінці в воду.

З фото-супроводом обурені мешканці [розповідають](https://www.facebook.com/photo.php?fbid=898367346904103&set=gm.1101698799860085&type=1) про те, що сміття по кілька днів не прибирається, або ж робиться це погано. Звучать в опусах броварчан такі адреси, як вул. Незалежності 10, 10а, 10б, 12, Черняховського, 15, 17, 23, Олімпійська, 7… Звучать запитання — чи дотримується перевізник норми встановлення контейнерів, що вони так близько стоять біля дитсадків та шкіл? Зокрема, про це наголошують у постах соцмереж щодо дитсадка по вулиці Кирпоноса.

[![2](https://mpz.brovary.org/wp-content/uploads/2015/09/27.jpg)](https://mpz.brovary.org/wp-content/uploads/2015/09/27.jpg)

[![12002058_756463351146886_5042123783379062658_n](https://mpz.brovary.org/wp-content/uploads/2015/09/12002058_756463351146886_5042123783379062658_n.jpg)](https://mpz.brovary.org/wp-content/uploads/2015/09/12002058_756463351146886_5042123783379062658_n.jpg)

**Все змінилося за останній рік**

З тим, що далеко не все гаразд із вивезенням сміття, погоджується і **начальник управління житлово-комунального господарства Галина Плотнікова.**

За словами Галини Володимирівни, згідно угоди між ТОВ «Комунтранс-Бровари» та Броварською міською радою, зазвичай на усунення порушень умов угоди чи недоліків дається два тижні. Якщо ж виявляється три грубих порушення на місяць — профільний комітет може поставити питання про зміну перевізника. До цього часу, за словами Плотнікової, перевізник хоч і мав зауваження, але не такі грубі як нинішнього року. У серпні ж працювали і взагалі геть погано.

[![4](https://mpz.brovary.org/wp-content/uploads/2015/09/44.jpg)](https://mpz.brovary.org/wp-content/uploads/2015/09/44.jpg)

[![5](https://mpz.brovary.org/wp-content/uploads/2015/09/53.jpg)](https://mpz.brovary.org/wp-content/uploads/2015/09/53.jpg)

_«Протягом серпня-вересня надходило багато скарг на несвоєчасне вивезення сміття, сморід, забруднення прибудинкових територій вологою, яка витікає з машин. Зокрема, була проблема: якщо збивався графік вивезення та сміття накопичувалося навколо баків, то перевізник забирав лише те, що було в контейнерах, а те, що навколо, — ні. Ми висловили щодо цього претензії, писали попереджувальні листи. Перевізник виправився, почав забирати усе сміття, яке в контейнерах і навколо них. Далі ми поставили вимогу — усунути усі недоліки і забезпечити належний графік вивезення сміття — як по приватному сектору, так і по ЖЕКах»_, — говорить очільник Управління ЖКГ.

З тим, що ситуація кардинальним чином змінилася за останній рік у співпраці між містом та перевізником — ТОВ «Комунтранс-Бровари» погоджується **голова ОСББ та експерт в сфері ЖКГ Андрій Саук.**

> «_Працюємо з «Комунтрансом» вже більше року. Спочатку все було більш-менш нормально. З часом машини стали виходити з ладу і порушувався графік вивезення. З іншими перевізниками досі не працювали, але сумніваюсь, що сіро-бурі калюжі, що залишаються у дворі після вивозу сміття, є обов'язковим атрибутом цього процесу. В зв’язку з постійним порушенням графіку і розкиданим навколо баків сміттям після вивезення зараз підшуковуємо іншого підрядника. На жаль, вибір підрядника на сьогодні доступний лише для ОСББ і ЖБК. Будинки, які обслуговують ЖЕКи, будуть і надалі отримувати послуги відповідної якості_», — каже Саук.

\[caption id="attachment\_43208" align="aligncenter" width="600"\]![осбб-грушевського 15 (28)](https://mpz.brovary.org/wp-content/uploads/2015/08/osbb-grushevskogo-15-28.jpg) Андрій Саук\[/caption\]

**Ціни «злетіли» і ми «прилетіли»**

А що ж сам перевізник — ТОВ «Комунтранс-Бровари»? Як він пояснює ситуацію зі свого боку?

У бесіді з кореспондентом «Маєш право знати» наша співрозмовниця — **заступник директора ТОВ «Комунтранс-Бровари» Ірина Федорченко** — в першу чергу акцентує увагу на тому, що оплата від міста за прибране сміття тарифікується за об’ємом, тобто, за кубометри, а ось утилізація сміття полігоном «Десна-2» здійснюється за тарифами, які передбачають оплату за вагу, в тонах. Ось ця невідповідність у вимірах сміття — кубометри і кілограми — багато в чому визначальна не на користь перевізника.

\[caption id="attachment\_45434" align="aligncenter" width="600"\][![комунтранс (7)](https://mpz.brovary.org/wp-content/uploads/2015/09/komuntrans-71.jpg)](https://mpz.brovary.org/wp-content/uploads/2015/09/komuntrans-71.jpg) Ірина Федорченко\[/caption\]

Наприклад, коли приходять серпень та вересень — пора дощів та період достигання овочів та фруктів, відходи з яких «течуть», — вага сміття зростає в рази. Начальник управління ЖКГ Галина Плотнікова, наприклад, зазначає, що норма відповідності кубу сміття його вазі змінюється в 1,5 рази. При цьому, як зазначає Федорченко, жодних поблажок чи знижок полігон не дає. _«Там розмова коротка: немає коштів — полігон автоматично закривається»_, — зазначає представник компанії перевізника.

[![комунтранс (18)](https://mpz.brovary.org/wp-content/uploads/2015/09/komuntrans-18.jpg)](https://mpz.brovary.org/wp-content/uploads/2015/09/komuntrans-18.jpg)

Свого часу (початок 2013 року), як переповідає Ірина Валентинівна, коли «Комунтрансом» подавалися документи на конкурс, ціна утилізації сміття на полігоні «Десна-2» була **56 грн** за тону, але практично відразу ж після виграшу ціна підскочила до 82 грн 33 коп за тону (нині, як повідомляє ТОВ «Комунтранс-Бровари», утилізація вартує вже **101 грн** за тону). При цьому тариф угодою з містом вже був закріплений і просто взяти різко його змінити було неможливо.

Далі, за словами Федорченко, «в хід пішла» динаміка вартості на пальне — ціни за останні півроку різко стрибнули вгору. Тож довелося, жаліється Ірина Валентинівна, піднімати й зарплату працівникам, мовляв, на рівні 2000 гривень сьогодні виконавців знайти нереально. «_Сказати, що підприємству сьогодні тяжко — нічого не сказати. Складові тарифу зросли в ціні, а сам тариф залишився на тому ж рівні. До останнього часу ми ще трималися, у нас проблем не було, все йшло рівно і стабільно. Але тільки-но люди отримали квитанції з новими тарифами на комунальні послуги — газ, світло, вода, то перестали платити за послугу вивезення сміття_», — говорить перевізник.

[![комунтранс (100)](https://mpz.brovary.org/wp-content/uploads/2015/09/komuntrans-100.jpg)](https://mpz.brovary.org/wp-content/uploads/2015/09/komuntrans-100.jpg)

> Ірина Федорченко: _«За місяць за виконані послуги нам має з міста надходити 340-350 тис. грн. За серпень полігон виставив нам рахунок за утилізацію близько 200 тис. грн. Залишається 140 тис., 100 з яких не доплатили у попередньому місяці. Залишається 40 тис. грн. За що купувати пальне, якого потрібно 200 літрів на день і 6 тисяч на місяць?»_

**Чому «Комунтранс-Бровари»?**

І перевізник, і міська влада сходяться в одному — визначальним критерієм в тому, що ТОВ «Комунтранс-Бровари» виграв право бути перевізником, став тариф — **33,56 грн** за кубометр (найнижчий, який був на той час запропонований). При цьому вивозиться сміття із ЖЕКів у місті (8-9 тис. кубометрів на місяць) та приватного сектору (150 тонн за місяць) — загальна площа 3400 га.

Конкурсант на той час (як і зараз) був платником єдиного податку і лише він один міг запропонувати такий низький тариф. Визначальним стало і те, що решта конкурсантів базувалася в інших містах, тоді як ТОВ «Комунтранс-Бровари» «осів» саме в Броварах. «_Розрахунок був такий: спочатку буде узгоджений тариф, потім пройде рік-два і його можна буде відкоригувати у бік зменшення. Поки що цього зробити неможливо, оскільки й так на все ціни піднялися і люди просто розбіжаться. Й так ми третину запланованих доходів не отримали через недоплату користувачів. Навіть, якщо хоч трішки підняти тарифи, то для людей зараз кожна копійка на рахунку_», — говорить Федорченко.

[![комунтранс (54)](https://mpz.brovary.org/wp-content/uploads/2015/09/komuntrans-54.jpg)](https://mpz.brovary.org/wp-content/uploads/2015/09/komuntrans-54.jpg)

Водночас, були і проблеми, з якими довелося зіштовхнутися перевізнику, щойно він приступив до виконання своїх зобов’язань. Зокрема, як говорить заступник генерального директора «Комунтрансу», місто виявилося «старомодним»: контейнери та сміттєві майданчики були старого зразку. Також від попередньої компанії перевізника залишився борг у 240 тис. грн (недоплата приватного сектору).

_«Ми запропонували приватному сектору систему продажу пакетів, в вартість яких включений тариф вивезення сміття з розрахунку 33,56 грн за кубометр. Оскільки на тону сміття приблизно виходить 16 пакетів, то ціна одного — **2,8 грн** виходить із тарифу, прописаному в договорі. Якоїсь окремої ціни за вивезення сміття ми не включали»,_ — зауважує Ірина Валентинівна. А ще звертає увагу, що ЖЕКи, які повинні слідкувати за контейнерами, по суті відповідальності за них не несуть. Часто контейнери горять, з них відкручують колеса (всього по місту стоїть близько **300** контейнерів, вартістю близько **5000 грн** кожен).

_«Незручності ще і в тому, -_ додає Ірина Федорченко, _- що багато контейнерів ставлять прямо під вікнами будинків. Для тих, хто викидає сміття (особливо узимку), так зручно, а для машин — ні, адже заїхати навантаженій машині до того чи іншого контейнера часом надзвичайно складно. На наше переконання площадки для сміттєвозів не повинні бути під вікнами і в дворах. А зараз, коли помідори, кавуни, стара консервація — все це витікає, то тим більше"._

[![1](https://mpz.brovary.org/wp-content/uploads/2015/09/114.jpg)](https://mpz.brovary.org/wp-content/uploads/2015/09/114.jpg)

Те, що визначальним критерієм для переможця конкурсу був тариф, говорить і начальник управління ЖКГ Галина Плотнікова. _«Умовами конкурсу були наявність необхідної кількості контейнерів, техніки, персоналу і ціна»,_ — каже Плотнікова. На запитання ж — чи здійснювався моніторинг компаній, які пропонували свої послуги з вивезення сміття, відповідає, що ситуація стала для самої міської влади іспитом, що перевірити на той час якість послуг, не побачивши виконавця послуг на ділі, було неможливо. _«В чому негатив таких конкурсів — ми, по суті, купуємо кота в мішку»,_ — каже Галина Володимирівна, і додає, що якби час повернувся б назад, то такого перевізника як ТОВ «Комунтранс-Бровари» свого часу вони б не брали.

\[caption id="attachment\_43210" align="aligncenter" width="600"\][![осбб-грушевського 15 (47)](https://mpz.brovary.org/wp-content/uploads/2015/08/osbb-grushevskogo-15-47.jpg)](https://mpz.brovary.org/wp-content/uploads/2015/08/osbb-grushevskogo-15-47.jpg) Галина Плотнікова (праворуч)\[/caption\]

Дещо інша версія ситуації у **депутата Броварської міської ради Романа Сімутіна**. За словами Романа Вікторовича, конкурс вийшов якийсь «дивний». «_У конкурсі брало участь лише дві компанії — ТОВ «Комунтранс-Бровари» і підприємство «Комунтранс», яке базувалося в Києві. Причому у броварської компанії не було ні своєї техніки, ні власного автопарку, усе було орендованим у компанії, яка була зареєстрована в Києві, у Деснянському районі. Статутний фонд компанії складав 1 тис. грн. Говорилося про тариф у 33,56 грн за вивезення тони - як про найменший на той період, але це не відповідає дійсності. В 2013 році знайти тарифи можна було і дешевші, принаймні, на 20%. Це було б можливо зробити, якби проводився конкурс справді на конкурсних відкритих умовах і якби робився хоч якийсь моніторинг ринку послуг. Можу сказати з усією відповідальністю — нічого цього не було зроблено. Зазначу, що ТОВ "Комунтранс-Бровари" було створено 25 грудня 2012 року, якраз в акурат коли почалося обговорення т.зв. комунальної реформи і тарифів на утримання прибудинкових територій. І створена вона як дочірнє підприємство "Комунтрансу", зареєстрованому в Деснянському районі столиці. Між обома компаніями розіграли типовий "договірняк"_», — зауважив депутат Сімутін.

\[caption id="attachment\_45444" align="aligncenter" width="600"\][![маф на грушевського (113)](https://mpz.brovary.org/wp-content/uploads/2015/09/maf-na-grushevskogo-113.jpg)](https://mpz.brovary.org/wp-content/uploads/2015/09/maf-na-grushevskogo-113.jpg) Роман Сімутін\[/caption\]

Складається враження, що обидві сторони — і перевізник, і замовник послуг — Броварська міська рада — в однаковій мірі не провели належний моніторинг ситуації. Чи може, у обох сторін бажання зекономити чи заробити на угоді перевищило почуття елементарної турботи про населення — найголовнішого споживача послуг?

І як тут не згадати припущення, що «літають» по соціальних мережах про те, що перевізник — ТОВ «Комунтранс-Бровари» — буцімто, невдовзі оголосить себе банкротом, аби уникнути відповідальності за свою роботу. З такою версією погоджується і Роман Сімутін, зазначаючи, що перевізник зацікавлений на сьогодні в розірванні угоди або оголошенні банкротом, оскільки тоді з нього буде знята уся відповідальність. _"Вже після виборів буде новий конкурс, на нових умовах. Цілком ймовірно, населення очікує підвищення тарифів на вивезення сміття"_, — каже Сімутін.

**«Комунтрансу» дають останнє попередження**

Як розповіла Галина Плотнікова, на вимогу управління житлово-комунального господарства ТОВ «Комунтранс-Бровари» вніс деякі корективи у свою роботу. Так, укладено угоду з КП «Бровари-Благоустрій» про додаткову машину, що здійснює миття майданчиків, де стоять контейнери для сміття. А оскільки зараз триває «кавуново-томатний» період, коли збільшується вологість в контейнерах, то є розпорядження міського голови, щоб балансоутримувачі цих територій тримали їх в належному стані з використанням не лише миючих засобів, а й дезінфікуючих.

[![3](https://mpz.brovary.org/wp-content/uploads/2015/09/33.jpg)](https://mpz.brovary.org/wp-content/uploads/2015/09/33.jpg)

З боку «Комунтрансу» теж є свої ініціативи, зокрема, докуплені автомобілі, для того, щоб процес не припинявся і не порушувався графік, якщо якийсь транспорт ламається, також виконана робота по удосконаленню майданчиків для під’їзду до контейнерів.

Однак, як то кажуть, хмари над перевізником згущуються. Як розповіла Галина Плотнікова, якщо виконавець послуг до 18 вересня не виправить свої недоліки, то буде стояти питання про його заміну. Принаймні, вже зараз готується попереджувальний лист про розірвання договору, після якого буде йти підготовка до нового конкурсу.

Але щодо розіривання угоди, виявляється, не все так просто. В один день відмовитися від перевізника неможливо, оскільки в місті стоять контейнери, які належать самому підприємству «Комунтранс-Бровари». «_Якщо відмовимося від послуг цього підприємства, то ми відразу повинні мати можливість замінити всі контейнера підприємства в один день. А це — складна задача, оскільки вартість одного контейнера дуже висока. Ціна 300 контейнерів — непідйомна цифра для бюджету. Але якщо вже буде новий конкурс, то будемо прописувати у новому договорі, щоб перевізник встановив на всіх площадках контейнери_», — зазначила Плотнікова.

Отже, вже невдовзі, 18 вересня, буде відома доля ТОВ «Комунтранс-Бровари» — чи виправить воно свої недоліки чи взагалі постане питання про зміну перевізника. Залишається лиш питання — чи буде нарешті вирішена «сміттєва» проблема міста?

[![6](https://mpz.brovary.org/wp-content/uploads/2015/09/62.jpg)](https://mpz.brovary.org/wp-content/uploads/2015/09/62.jpg)

**Фото — Микола Кожемяко та соціальні мережі**
