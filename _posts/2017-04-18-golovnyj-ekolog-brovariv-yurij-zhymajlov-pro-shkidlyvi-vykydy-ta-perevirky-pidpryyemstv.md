---
title: "Головний еколог Броварів Юрій Жимайлов про шкідливі викиди та перевірки підприємств"
date: 2017-04-18
author: 
  username: "yschenko"
  display_name: "Ірина Ющенко"
categories: 
  - "interview"
  - "vlada"
tags: 
  - "brovary"
  - "vibir-redaktsiyi"
  - "vykydy"
  - "ekolog"
  - "nove-zhittya"
  - "novini"
  - "pidpriyemstva"
  - "perevirka"
  - "shkidlyvi-vykydy"
  - "yurij-zhymajlov"
coverImage: "wp-content/uploads/2017/04/1-5.jpg"
---

**Через кілька днів минає місяць, як Юрія Жимайлова [призначено на посаду](https://mpz.brovary.org/konkurs-na-posadu-golovnogo-ekologa-brovariv-vygrav-yurij-zhymajlov/), якої до цього часу в Броварах не було: головного спеціаліста з питань екології. Ми поцікавилися, які посадові обов‘язки покладено на еколога Броварів, що вдалося зробити за цей проміжок часу, якими питаннями займається наразі і чи в змозі один вирішити проблеми екології 120-тисячного міста?**

Сьогодні, **18 травня**, під час оперативної наради у міського голови, **Юрій Жимайлов** повідомив, що до нього почали надходити запити про дозволи на викиди забруднюючих речовин в атмосферне повітря. Повідомлення про свої наміри підприємства підтверджують надрукованою у місцевій газеті інформацією.

> Згідно із [наказом](http://zakon3.rada.gov.ua/laws/show/z0042-96) Міністерства охорони навколишнього природного середовища та ядерної безпеки України, усі підприємства, які мають намір  здійснювати  викиди в повітря шкідливих відходів виробництва,  раз на 5 років мають отримати на це дозвіл. Для отримання дозволу, окрім необхідних документів,  у громадян, які проводять підприємницьку діяльність, має бути і оригінал друкованого місцевого ЗМІ, де оприлюднено інформацію щодо видів та обсягів викидів забруднюючих речовин. Протягом місяця повідомлення має обговорюватися громадськістю міста, а всі зауваження чи скарги задокументовуватися та надсилатися у міськвиконком. Якщо після терміну, передбаченого для обговорення, претензій до підприємства не було, міськвиконком надсилає листа щодо надання дозволу на викид шкідливих відходів у повітря до департаменту екології та природних ресурсів облради на отримання дозволу. Якщо ж претензії зі сторони громадськості є, має бути сформована комісія, яка і здійснюватиме перевірку таких підприємств. Висновки комісії формуються із результатів проведених лабораторних чи інших досліджень. У разі документування завищених понад норми показників, комісія звертається до департаменту екології та природних ресурсів облради з поясненнями щодо неможливості надання дозволу на здійснення викидів. В той же час, остаточне рішення приймає департамент екології та природних ресурсів облради.

Так має бути по закону. А що ж маємо насправді?

За інформацією Юрія Жимайлова, малий тираж друкованого ЗМІ (мова про міськрайонну газету «Нове життя», тираж якого 3,5 тис) не дає можливості широкому колу читачів ознайомитися із наданою інформацією про підприємство, що здійснюватиме шкідливі викиди, а відтак, міському органу влади зрозуміти, наскільки до даного підприємства є заперечення у мешканців, та дійсний стан впливу цього підприємства на місце проживання та навколишнє середовище. Тож перше питання, яке потребує вирішення – розширення кола ЗМІ, де будуть оприлюднюватися наміри підприємств.

По-друге, за майже місячний термін роботи в Броварах головного спеціаліста з питань екології, офіційних звернень чи скарг від мешканців міста на забруднення середовища тим чи іншим підприємством не надходило. При тому в соцмережах броварчани масово скаржаться на [труєння  їх димом](https://mpz.brovary.org/dymovyj-genotsyd-brovariv-chy-zupynyt-jogo-miska-vlada/) як підприємствами, так і котельнями та самими жителями міста, котрі спалюють сміття та листя на своїх подвір’ях. _«До мене усно зверталися лише кілька депутатів та представники громадськості, з якими ми обговорили процедуру, як правильно звернутися до міської влади, щоб отримати належну реакцію на звернення»_, – повідомив Юрій Жимайлов. Робота яких підприємств викликає у активістів занепокоєння, головний спеціаліст не повідомив, адже, за його словами, ще немає офіційних доказів провини цих підприємств. Наразі небайдужі мешканці самостійно [займаються](https://mpz.brovary.org/brovaram-perehopylo-duh-vidbulasya-persha-zustrich-ta-zbir-pidpysiv-shhodo-stanu-povitrya-foto/) організацією проведення аналізів повітря.

По-третє, щодо того - скільки наразі є в місті підприємств, які забруднюють повітря шкідливими відходами - головний спеціаліст інформацією поки що не володіє в повному обсязі. Позаяк у Броварах еколога не було, його обов’язки розділили по кількох відділах міськради. Які саме повноваження він матиме, головний спеціаліст не озвучив, адже на сьогодні ще йде перерозподіл цих обов’язків. У свою чергу Юрій Жимайлов займається формуванням бази підприємств Броварів, які потенційно можуть бути забруднювачами і які дійсно працюють на теперішній час.

По-четверте, наразі вирішення екологічних проблем у місті покладено на одного(!) спеціаліста. Зараз Юрій Жимайлов вивчає обсяги робіт, які дозволять відкоригувати посадові обов’язки, з’ясувати напрями, з яких бажано надавати допомогу мешканцям міста. А поки що єдиний у місті спеціаліст із питань екології очікує на підтримку громади: повідомлення фактів забруднення повітря шкідливими викидами, порушення режиму здійснення виробничої діяльності, що призводить до перевищення обсягів викидів. А також планує налагодити співпрацю з обласним департаментом екології, який вже пропонує долучитися до участі в державних програмах.

У боротьбі з паліями сміття на власних земельних ділянках, прогнози спеціаліста не дуже оптимістичні, адже скласти протокол на порушника без його паспортних даних і справді не можна, каже Юрій Жимайлов. Тож впливати на порушників закону, у першу чергу, будуть просвітницькою роботою. Однак хто її буде проводити – не зрозуміло.

Загалом успіх своєї роботи Юрій Жимайлов бачить у балансі інтересів та дотриманні законодавства, яке і встановлює допустимі норми, наприклад, забруднення того ж повітря, каже фахівець. І якщо мораторій забороняє регулярні перевірки, а на підприємство є скарги, закон не забороняє здійснювати перевірки не планово. Якщо ж підприємство не йде на співпрацю та компроміси з владою чи громадськістю, останні мають право домагатися виконання цим підприємством чинного законодавства через суд.

Також, сьогодні на оперативній нараді міський голова **Ігор Сапожко** дав доручення голові КП "Бровари Благоустрій" **Андрію Василенку** підготувати проект розпорядження про [заборону розпалювання вогнищ](https://mpz.brovary.org/rozpalyuvaty-bagattya-u-zelenyh-zonah-brovariv-zaboroneno-ale/) у парках міста. Нагадаємо, це і так заборонено, але невдовзі мер підкріпить це додатково власним розпорядженням.

**Фото - автора**
