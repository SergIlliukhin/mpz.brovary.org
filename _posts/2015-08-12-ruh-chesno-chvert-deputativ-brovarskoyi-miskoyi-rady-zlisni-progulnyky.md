---
title: "Рух \"ЧЕСНО\": Чверть депутатів Броварської міської ради - злісні прогульники"
date: 2015-08-12
author: 
  username: "pravoznaty"
  display_name: "Маєш право знати"
categories: 
  - "rozsliduvannya"
  - "vlada"
tags: 
  - "brovary"
  - "vibir-redaktsiyi"
  - "deputati"
  - "novini"
  - "ruh-chesno"
coverImage: "wp-content/uploads/2015/08/Progulnyky.jpg"
---

**Напередодні місцевих виборів громадський рух ЧЕСНО аналізує роботу міських рад обласних центрів. У фокус їхньої уваги потрапили і Бровари: за допомогою волонтерів були зібрані дані щодо депутатів Броварської міської ради останнього скликання. Результати невтішні: близько чверті депутатів нехтували своїми обов'язками, зокрема не відвідували засідання сесій та комісій, також 99% обранців не користувалися таким інструментом як депутатський запит. Про це [повідомляється](http://www.chesno.org/news/2126/) на сайті руху ЧЕСНО.**

Рух ЧЕСНО нагадує:

> За законом, якщо депутат пропустив понад 50% засідань сесії чи постійної комісії протягом року, його можна позбавити мандату (ст. 37, ЗУ "Про статус депутатів місцевих рад")

**ЗАСІДАННЯ РАДИ**

[![5](https://mpz.brovary.org/wp-content/uploads/2015/08/51.jpg)](https://mpz.brovary.org/wp-content/uploads/2015/08/51.jpg)

Найзатятіший прогульник засідань та комісій Броварської міської ради - регіонал-списочник **Євген Віканов**. Він пропускав щороку понад 50% засідань сесій та комісій і кілька років поспіль прогулював по 100%. Депутат, що пробув у раді три каденції, пояснює, що так затято не ходить до ради на знак протесту, - повідомляє ЧЕСНО.

“_Я не ходив на засідання тому, що мені не подобалася політика, яка проводилася в раді. Наприклад, коли я виступав, мені керівник фракції робив зауваження, що я не маю права виступати, якщо не погодив відповідь з ним. Хто він такий, щоб мені указувати, коли мені виступати, а коли — ні? Це що, Верховна Рада? Саме тому я плюнув і сказав: в вашому дерибані землі і нерухомості я брати участь не буду... Перестав ходити на засідання, щоб у них хоч якось кворуму не було,_” - говорить Віканов, голос якого на наявність кворуму в раді аж ніяк не впливає.

“_Чому я не склав мандат? Бо я наполягав на тому, щоб замість мене (коли я складу мандат) ввели людину, яка стояла ще у витоків створення Партії регіонів (ще коли її засновував Євген Кушнарьов), порядну і чесну, ідейну. Мені ж сказали — замість Вас ми введемо того, кого захочемо. Я відповів: так не піде, тоді я не складу повноваження,_” - додає Віканов.

У нових виборах кандидат на відкликання обіцяє участи не брати, хоча з Партії регіонів не вийшов: “_Я ж не винен, що Віктор Федорович так себе повів. Хоча партія сама по собі непогана, партія виробників, в ній було чимало порядних людей. А з партії я не вийшов, бо не з непорядними у неї вступав, мені соромитися немає чого. З людьми, які будь-якими способами хочуть дістатися влади у будь-якому партійному списку, а потім починають робити при владі непорядні речі, мені не по дорозі_”.

Депутат-регіонал **Сергій Федоренко** у раду ходив майже справно до подій на Майдані, а потім записався у лави до 100% прогульників і щез із ради. Місцевому волотеру громадького руху ЧЕСНО пощастило взяти коментар у політика, який за цей час так і не склав мандат. Своє зникнення із засідань ради депутат-регіонал пояснює таким чином: “_Всім, що стосується виборів, я не займаюся_”.

Як виявилося фракційні міжусобиці були не лише у регіоналів, а й в депутатів, обраних від партії УДАР, з-поміж яких у Броварах є прогульник усіх без винятку засідань у 2012 році. “_Після того, як всередині партії і фракції почалися внутрішні конфлікти, я взагалі написав заяву на складання мандату. Після цього не вважав за необхідне представляти фракцію в міській раді і, відповідно, займатися депутатською діяльністю. Те, що моїй заяві не дали хід — питання не до мене. Принаймні, я був чесним. Не хотів далі брати участь у внутрішніх розбірках фракції,_” - розповідає екс-УДАРівець-прогульник **Ярослав Погарський**.

Пропускають засідання і екс-свободівці. Мажоритарник **Петро Базишин** (район Інтернату) дізнавшись, що під час моніторингу Громадський рух ЧЕСНО виявив, що він був відсутній на 50 % сесій та комісій у 2013 році, відверто здивувався і обурився: “_Звідки у Вас така інформація?! Де Ви її взяли? Вам що, немає чим зайнятися? Я що, пам’ятаю, що було в 2013-му році? Цікаві ви люди!_”

Екс-свободівка **Ганна Брусенська**, як і регіонал Віканов, пояснює, що не ходила на засідання ради у 2012 та 2013 роках на знак протесту: “_У 2012 році якраз у мене не було багато пропусків, можливо, по лікарняному. А ось останні пропуски пов’язані з тим, що я не хочу брати участі в тому шабаші, який відбувається, коли підставляють невідомо які рішення сесії. Висловлення моєї принципової позиції відомо чим завершилося — Сапожко фактично здійснив рейдерське захоплення моєї квартири. Я п’ять років воювала з його схемами. І сьогодні я протестую проти того, що підсовують для ухвалення незначні питання, які мені просто не цікаві. В тому плані, що за ними стоять корупційні схеми, починаючи від бюджету і завершуючи дерибаном. Я не хочу брати участі у цих заходах. Раніше, якщо у мене й були пропуски, то по лікарняному_”, - роз’яснює депутатка.

> Громадський рух ЧЕСНО наголошує, що обов’язком депутата навіть в умовах жорсткої опозиції є відвідування сесій та комісій.

“_Це дозволяє депутатові вчасно інформувати громаду і запрошувати активістів на сесії ради. У разі неможливості депутата виконувати свої функції він має просто скласти мандат і, якщо йому хочеться, протестувати, то він може це робити як громадський активіст, а не як депутат, який на кожній сесії і на кожному засіданні комісії має представляти громаду_”, - наголошує **Андрій Круглашов**, координатор громадського руху ЧЕСНО.

**ЗАСІДАННЯ КОМІСІЙ**

Найбільше кандидатів на відкликання Громадський рух ЧЕСНО традиційно виявив під час моніторингу відвідуваності комісій. Цю тенденцію ЧЕСНО спостерігає у кожній міській раді, - повідомляє Громадський рух.

[![50_c](https://mpz.brovary.org/wp-content/uploads/2015/08/50_c.jpg)](https://mpz.brovary.org/wp-content/uploads/2015/08/50_c.jpg)

Є й такі депутати, що пропускали понад 50% засіданнь виключно комісій. З-поміж них і **Юрій Нужненко**, який балотувався від “Європейської партії України”. Нужненко запевняє, що у 2011 та 2012 роках пропустив понад 50 % засідань молодіжної політики та спорту, бо був на змаганнях: “_Щодо мене, то до 2014 року я працював в училищі тренером. Я не був на засіданнях у ті періоди, коли... перебував якраз на змаганнях. Це були обласні чи всеукраїнські змагання. Лише тоді я не ходив на засідання комісій. Вважаю, що закон щодо відкликання депутата, який пропускає упродовж року більше половини пленарних засідань або ж комісій — правильним_”. Попри те, що депутат вважає норму закону слушною, мандат він не склав.

УДАРівець **Олексій Кириченко**, який пропустив понад 50% засідань своєї комісії, не зміг поспілкуватися з волонтером громадського руху ЧЕСНО, мотивуючи це тим, що був зайнятий. Повторні спроби зв’язатися з представником громади в раді результату не дали. Кириченко не брав слухавку.

До кандидатів на відкликання потрапив і фронтзмінівець **Євген Гайворонський**, який пропустив понад 50% засідань комісії у 2013 році. Чому пропускав - депутат не пригадує: “_Я вже зараз не згадаю за 2013-й рік. У мене пропуски були за сімейними обставинами. Якщо були, то це не просто так, повірте. Я сам проти того, щоб пропускали без поважної причини, і закон про відкликання депутата місцевої ради вважаю правильним. Якщо обставини поважні, то можна депутату піти назустріч, а в іншому випадку — навіщо займатися цією справою?_”

> Громадський рух ЧЕСНО наголошує, що закон не передбачає поважних причин для пропусків засідань сесій чи комісії.

Обраний від "Фронту змін", а нині голова броварського осередку партії УДАР **Роман Сімутін** потрапив до числа 100% прогульників за результатами відвідування комісії у 2012 та 2014 роках. Свої пропуски депутат аргументує тим, що потрапив у комісію з питань охорони здоров’я не з власної волі: “_У 2010 році, всупереч бажанню самих депутатів, їх розподілили по комісіях так, як це було вигідно керівництву міської ради. Моя комісія — з питань соціального захисту і охорони здоров’я. І що було робити, якщо в своїй комісії я не фахівець? Я свого часу говорив, що це не моя спеціалізація. Я просив, щоб мене поставили до комісії з питань земельних відносин або з контролю за виконанням рішень міської ради. Це, принаймні, пов’язано з моєю діяльністю — юриспруденція_”.

“_Водночас, я ходив на усі комунальні комісії, земельні. Тобто, там, де приймаються зрозумілі для мене рішення. Ніхто при розподіленні на комісії у депутатів думки не запитував! Була сформована регіоналівська більшість Сапожка, яка розподілила  депутатів так, як захотіла. Наприклад, до комісії з питань земельних відносин потрапили лояльні до Сапожка люди_”, - додає Сімутін.

Варто зазначити, що дійсно депутати ради можуть бути розподілені у комісії за поданням міського голови. Але засідання різних комісій, як правило, може не збігатися в часі й депутати мають можливість відвідувати засідання інших комісій за бажанням, не пропускаючи засідання своєї профільної комісії.

**ДЕПУТАТСЬКІ ЗАПИТИ**

Слід зауважити, що депутат Сімутін - єдиний депутат у чинному депутатському корпусі Броварської міськради, хто подавав запити на розгляд ради. Інструментом депутатського запиту інші депутати не скористалися, - пише рух ЧЕСНО.

[![zapyty](https://mpz.brovary.org/wp-content/uploads/2015/08/zapyty.jpg)](https://mpz.brovary.org/wp-content/uploads/2015/08/zapyty.jpg)

Нагадаємо, що за 4,5 роки каденції депутати Київської облради, яких налічується більше сотні, написали лише 19 запитів.

[![chesno_ukr_map_obl](https://mpz.brovary.org/wp-content/uploads/2015/08/chesno_ukr_map_obl.jpg)](https://mpz.brovary.org/wp-content/uploads/2015/08/chesno_ukr_map_obl.jpg)

**Ірина Федорів - координатор регіональної мережі громадського руху ЧЕСНО,**

**Олексій Комаровський -  волонтер громадського руху ЧЕСНО**
