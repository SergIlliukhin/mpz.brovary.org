---
title: "Медики міста заявляють: \"У Броварах зростає захворюваність, особливо серед дітей\""
date: 2016-12-05
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "grvi"
  - "gryp"
  - "zahvoryuvanist"
  - "likar"
  - "likarnya"
  - "medyk"
  - "meditsina"
  - "novini"
  - "poliklinyka"
---

**Медичні заклади міста та місцева санслужба реєструють все більше випадків захворюваності серед громадян. Переважно це - гострі респіраторні захворювання та грип. До того ж, значно швидше зростає число хворих серед дітей, ніж серед дорослих. У броварьскій гімназії ім.Олійника задля уникнення поширення недуг уже навіть закрили два класи. Про це йшлося сьогодні під час оперативної наради за участю заступника міського голови Григорія Голубовського.**

Головний санітарний лікар Броварів **Віталій Прокопенко** зазначив, що минулого тижня було **523** хворих дітей, а цього – вже **625**. Серед недуг – переважно застудні хвороби та [грип](https://mpz.brovary.org/na-brovary-nasuvayetsya-gonkonzskyj-gryp-ale-poky-shho-sytuatsiya-kontrolovana/). Водночас, захворюваність серед дорослого населення теж зростає, але не так стрімко. Втім, очільник служби заспокоїв: місто поки що не досягло епідеміологічного порогу.

Віталій Прокопенко відзначив захворюваність на інфекційні хвороби. Наразі таких людей – **86**. Серед них **20** мають небезпечні недуги. Окремо зауважив на ситуації в 9-й школі, де інфекційна захворюваність, зі слів медика, зросла.

Всього до інфекційних відділень шпиталізували 15 хворих. З-поміж них переважно діти. Випадки захворювань були серед відвідувачів садочків «Ялинка», «Лісова казка», «Зірочка»; шкіл №№ 5, 6 і 10. _"Епідеміологічне розслідування,_ - каже Віталій Прокопенко, - _встановило причини недуг – через харчування вдома"._

Велику кількість хворих відзначає також **Ігор Кравцов**, керівник первинної ланки медицини у Броварах. Головний лікар вказує на зростання випадків захворювань на ГРВІ. За минулий тиждень серед дітей таких виявили **770**. Разом із іншими недугами амбулаторії зафіксували **1 100** звернень.

З-поміж дорослих ситуація краща. Із **3,5 тис.** звернень всього **241** випадок – це ГРВІ. Водночас, у дорослих виявили **11** випадків пневмоній. У той час як у дітей – **4**.

Тим часом уже два класи в гімназії ім. Степана Олійника змушені були закрити задля уникнення поширення захворюваності. Про це під час наради розповіла **Оксана Мельник**, очільниця броварського управління освіти. У цих класах кількість хворих перевищила 30%. Водночас, в інших школах всі класи працюють у звичному режимі.

У той же час у столиці епідеміологічний поріг вже перевищено, [повідомляє](http://www.ukrinform.ua/rubric-kiiv/2133431-grip-u-stolici-perevisiv-epidporig-kmda.html) "Укрінформ". Про це заявив керівник апарату КМДА **Володимир Бондаренко**. За словами чиновника, епідпоріг перевищено на **4%**, переважно хворіють діти.
