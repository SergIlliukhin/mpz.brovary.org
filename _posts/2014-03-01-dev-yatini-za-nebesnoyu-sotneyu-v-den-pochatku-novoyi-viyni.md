---
title: "Дев’ятини за Небесною сотнею в день початку нової війни"
date: 2014-03-01
tags: 
  - "yevromaydan"
  - "vibir-redaktsiyi"
  - "novini"
---

**[![DSC_0438](https://mpz.brovary.org/wp-content/uploads/2014/03/DSC_0438.jpg)](https://mpz.brovary.org/wp-content/uploads/2014/03/DSC_0438.jpg)Ще напередодні громадянської панахиди за полеглими героями Майдану її організатори наголошували: жодних політичних гасел цього дня на Майдані Свободи. Жертовний подвиг Небесної сотні заслуговує щирого вшанування і ніщо і ніхто не мав права зазіхнути на світлу пам'ять героїв, душі яких ще не покинули цей світ. Однак за годину до початку панахиди все місто як і всю країну приголомшила звістка: Росія оголосила війну Україні.**

Невеликий майданчик зі свічками та фотографіями загиблих героїв у цьому місті стоїть вже давно. Кажуть, його за власною ініціативою створили броварські юнаки та дівчата – переважно школярі. Ніхто їх не організовував і звісно їм не допомагала влада – молодь зробила це за покликом серця.

[![DSC_0473](https://mpz.brovary.org/wp-content/uploads/2014/03/DSC_0473.jpg)](https://mpz.brovary.org/wp-content/uploads/2014/03/DSC_0473.jpg)

Але сьогодні поруч з цим майданчиком стала в лаву броварська самооборона: бійці, які воювали на Грушевського та Інститутській, а зараз підтримують порядок у Броварах. На чолі колони – революційний червоно-чорний прапор. У відблиску тіней від поминальних свічок та спалахів екрану ця лава бійців виглядала зворушливо і надихаюче водночас: більшість в камуфляжі, дехто – досі з перев’язаними ранами після сутичок з карателями Януковича.

[![DSC_0355](https://mpz.brovary.org/wp-content/uploads/2014/03/DSC_0355.jpg)](https://mpz.brovary.org/wp-content/uploads/2014/03/DSC_0355.jpg)

Перед панахидою на екрані людям продемонстрували кілька відеороликів, змонтованих з кадрів сутичок на Інститутській та в урядовому кварталі. Трагічні, але героїчні кадри підсилювала пісня «Пливе кача по Тисині», під яку Небесну сотню відспівували на Майдані. Жінки не стримували сліз, а чоловіки стали на коліно під час хвилини мовчання.

[![DSC_0394](https://mpz.brovary.org/wp-content/uploads/2014/03/DSC_0394.jpg)](https://mpz.brovary.org/wp-content/uploads/2014/03/DSC_0394.jpg)

[![DSC_0407](https://mpz.brovary.org/wp-content/uploads/2014/03/DSC_0407.jpg)](https://mpz.brovary.org/wp-content/uploads/2014/03/DSC_0407.jpg)

За тим слово взяли священнослужителі. Першим виступив представник УПЦ Московського патріархату, чиє центральне керівництво схвалює військову агресію Росії проти України. Однак навіть він, поруч зі святими отцями Київського патріархату та Греко-католицької церкви закликав українців боронити власну землю та застеріг загарбників від експансії на українську територію.

[![DSC_0434](https://mpz.brovary.org/wp-content/uploads/2014/03/DSC_0434.jpg)](https://mpz.brovary.org/wp-content/uploads/2014/03/DSC_0434.jpg)

Після молитви за упокій душ героїв Небесної сотні слово взяли активісти та політики, які закликали в цей непростий час усіх броварчан об’єднатися і бути готовими захищати своє місто і свою країну.
