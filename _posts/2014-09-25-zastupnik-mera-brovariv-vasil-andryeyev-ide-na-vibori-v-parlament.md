---
title: "Заступник мера Броварів Василь Андрєєв іде на вибори в парламент"
date: 2014-09-25
author: 
  username: "pravoZnaty"
  display_name: "Маєш право знати"
tags: 
  - "andryeyev"
  - "brovary"
  - "vibir-redaktsiyi"
  - "vibori"
  - "vibori-2014"
  - "kandidat-u-narodni-deputati"
  - "novini"
  - "okrug-97"
  - "parlamentski-vibori-2014"
  - "reyestratsiya-kandidativ"
  - "tsvk"
  - "tsentralna-viborcha-komisiya"
---

**[![andreev1 (1)](https://mpz.brovary.org/wp-content/uploads/2014/09/andreev1-1.jpg)](https://mpz.brovary.org/wp-content/uploads/2014/09/andreev1-1.jpg)Центральна виборча комісія заявила про реєстрацію в 97-му виборчому окрузі з центром в Броварах кандидата в народні депутати Василя Андрєєва. Василь Олександрович балотуватиметься до парламенту в якості самовисуванця, таким чином ставши п’ятим зареєстрованим мажоритарником в нашому окрузі.**  

Василь Андрєєв працює на посаді заступника міського голови Броварів і регулярно виконує обов’язки мера, коли Ігор Сапожко іде у відпустку або на лікарняний. Нагадаємо, що лише в лютому міський голова [тричі за два тижні йшов у відпустку.](https://mpz.brovary.org/sapozhko-vtretye-pishov-u-vidpustku-znovu-do-kintsya-tizhnya/) Сам Василь Андрєєв є заступником мера Броварів з ключових питань: так, зокрема, він спрямовує та координує діяльність земельного відділу, відділу капітального будівництва, управління комунальної власності, тендерний комітет виконкому, комунального підприємства "Бровари землеустрій" тощо. Крім того, Андрєєв координує питання комплексної забудови міста, хід приватизації житла.

Для Василя Андрєєва ці вибори – не перша спроба бути обраним в депутатський корпус. В 2010-му році Василь Олександрович балотувався до Київської обласної ради, однак поступився іншим кандидатам, [набравши всього 5,5%.](http://brovary.wordpress.com/2011/08/26/%D1%80%D0%B5%D0%B7%D1%83%D0%BB%D1%8C%D1%82%D0%B0%D1%82%D0%B8-%D0%B2%D0%B8%D0%B1%D0%BE%D1%80%D1%96%D0%B2-%D0%B2-%D0%BA%D0%B8%D1%97%D0%B2%D1%81%D1%8C%D0%BA%D1%83-%D0%BE%D0%B1%D0%BB%D0%B0%D1%81%D0%BD/) Тоді Андрєєв брав участь у перегонах в якості висуванця від партії «Єдиний центр», він же і очолював броварську міську організацію цієї політичної сили. Однак з обранням президентом Віктора Януковича, Василь Андрєєв став членом Партії регіонів – вже в грудні 2012 року Василь Олександрович присутній та голосує на конференції броварських регіоналів під головуванням скандального **Сергія Федоренка.**

<iframe src="//www.youtube.com/embed/44rAT5GvAGU" width="480" height="360" frameborder="0" allowfullscreen="allowfullscreen"></iframe>

_В колективі регіоналів Василь Андрєєв з'являється на 33-ій секунді відео. З 2:27 видно, що заступник Сапожка голосує за рішення конференції._

Як зазначається на сайті Центральної виборчої комісії, 52-річний Василь Андрєєв – уродженець міста Дніпродзержинськ, має вищу освіту, останні п’ять років проживає на території України, не судимий.

Окрім того на сайті ЦВК викладена передвиборча програма заступника міського голови, яка називається «7 перших кроків в парламенті». Так, зокрема, підлеглий Ігоря Сапожка пропонує запровадити «жорстку відповідальність за будь-яке, навіть незначне корупційне правопорушення». Окрім того колишній прихильник Партії регіонів виступає за «очищення влади», зокрема від «напівграмотних водіїв олігархів».

Слід зазначити, що в броварській комунальній газеті "Броварська панорама"  майже одночасно з реєстрацією Андрєєва кандидатом в депутати з'явилось розлоге інтерв'ю із заступником Сапожка, в якому колишній регіонал зображений у військовій формі поруч з бійцями в зоні АТО. Прикметно, що до цього моменту Василь Андрєєв досить рідко потрапляв на шпальти комунальної преси.

[![фото (1)](https://mpz.brovary.org/wp-content/uploads/2014/09/foto-1.jpg)](https://mpz.brovary.org/wp-content/uploads/2014/09/foto-1.jpg)

Нагадаємо, що наразі мажоритарниками по виборчому округу №97 з центром у Броварах зареєстровано вже чотирьох кандидатів: самовисуванців **[Сергія Крижанівського](https://mpz.brovary.org/tsvk-zareyestruvala-u-viborchomu-okruzi-97-samovisuvantsya-sergiya-krizhanivskogo/)** та **[Валерія Деркача](https://mpz.brovary.org/v-okruzi-97-zareyestruvali-shhe-odnogo-samovisuvantsya-valeriya-derkacha/)**, кандидата від «Сильної України» [**Михайла Аєксєєнка**](https://mpz.brovary.org/kandidatom-vid-partiyi-tigipka-stav-chlen-brovarskogo-miskvikonkomu/) та висуванця від «Батьківщини» **[Олега Кищука.](https://mpz.brovary.org/kishhuk-yde-mazhoritarnikom-vid-batkivshhini-v-okruzi-97/)**
