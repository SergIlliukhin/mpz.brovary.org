---
title: "Броварчанам-учасникам АТО пропонують безкоштовну реабілітацію в санаторіях"
date: 2015-11-18
author: 
  username: "yschenko"
  display_name: "Ірина Ющенко"
categories: 
  - "brovary"
  - "novyny"
tags: 
  - "ato"
  - "brovary"
  - "vibir-redaktsiyi"
  - "novini"
  - "psyhologichna-reabilitatsiya"
  - "sanatorij"
  - "uchasniki-ato"
coverImage: "wp-content/uploads/2015/11/img_01441.jpg"
---

**Учасники АТО можуть отримати безкоштовні послуги з психологічної реабілітації, для цього з держбюджету виділено кошти. Однак переважна більшість хлопців, які побували в зоні антитерористичної операції, вважають, що психологічна реабілітація їм не потрібна, і вони зможуть соціалізуватися самостійно. Про те, чи справді це так, та де і як відбуватиметься необхідна  допомога, дізнавалися наші журналісти.**

Відповідно до постанови Кабміну №221 від 31 березня 2015 року, реабілітацію пропонують пройти усім учасникам бойових дій, які отримали цей статус та зареєстровані_._ В Україні таких **119 677** чоловік. На Київщині – **6 733**. Безпосередньо в Броварах учасників АТО - **409**, із них учасників бойових дій – **177**.

Як повідомила начальник відділу по обслуговуванню пенсіонерів, інвалідів, ветеранів війни та праці управління соціального захисту населення **Людмила Пінчук,** за результатами конкурсних торгів, надавати послуги з реабілітації воїнам АТО будуть 4 санаторії:

- «Феофанія» в Києві,
- «Остреч» у Чернігівській області,
- «Орізон» у Одеській області,
- «Курорт Березівські мінеральні води» у Харківській області.

За словами начальниці відділу, на пропозицію пройти безкоштовну психологічну реабілітацію погодилися лише 3 броварчанина. Інші, яким було запропоновано, посилаються на різні причини: роботу, сімейні обставини тощо, та переконують, що не бачать у цьому необхідності, адже можуть самостійно впоратися з проблемами.

Не бачить необхідності психологічної реабілітації і бієць **Олександр Гуравський.**

\[caption id="attachment\_48445" align="aligncenter" width="600"\][![](https://mpz.brovary.org/wp-content/uploads/2015/11/14.jpg)](https://mpz.brovary.org/wp-content/uploads/2015/11/14.jpg) Олександр Гуравський\[/caption\]

35-річний чоловік пішов на війну з першою хвилею мобілізації, а з третьою ротацією його направили в Дебальцево. 18 лютого 2015 року під час обстрілу Дебальцевого, в машину, де перебувало близько 20 солдатів батальйону «Топаз» (мобільний вузол зв’язку), поцілила ворожа протитанкова ракета. Тоді половина хлопців встигла врятуватися і залишилася неушкодженими. Частина ж солдат обгоріла. Двоє - згоріли заживо. Свої обпечені кінцівки Олександр півтора місяці лікував у столичному опіковому центрі, близько місяця – в санаторії. Однак цього замало. _«Мені, в першу чергу, потрібна реабілітація ніг,_ \- скромно зізнається 35-річний чоловік. – _А от психологічна_ _допомога_ \- _не потрібна. Вдома я вже встиг соціалізуватися»._

Як каже практикуючий психолог, профорієнтолог **Олена Богаченко,** війна накладає відбиток на все подальше життя людей, які брали безпосередню участь у збройній боротьбі. А хибні переконання, типу «чоловік повинен бути сильним і справлятися з проблемами сам», заважають пережити отриману психологічну травму_:_

\[caption id="attachment\_48446" align="aligncenter" width="400"\][![психологічна реабілітація](https://mpz.brovary.org/wp-content/uploads/2015/11/23.jpg)](https://mpz.brovary.org/wp-content/uploads/2015/11/23.jpg) Олена Богаченко\[/caption\]

> _«Постійна загроза життю, загибель товаришів по службі, застосування зброї на ураження, поранення або каліцтва військовослужбовця - це потужна психологічна травма, що за своєю суттю є величезним переживанням, емоційним потрясінням. Загострюється вона не відразу, а через 3-6 місяці після повернення військовослужбовця до мирного життя. Мова йде про так званий «афганський синдром» - або посттравматичний синдром, коли солдат не може знайти собі місце в суспільстві, стати «таким, як усі». Характерними ознаками цього можуть бути душевні надломи, зриви, непримиренність, жорстокість, підвищена конфліктність, а також втома і апатія, - як природна реакція організму на наслідки тривалого фізичного і нервового напруження»._

Тому, стверджує фахівець, відмовлятися від психологічної підтримки не слід: _«Психолог допоможе знайти точки опори, подивитися на ситуацію  збоку, а найголовніше - пропрацювати з почуттям провини, яке є закономірністю, якщо боєць пережив смерть товаришів по службі. І це не прояв слабкості, це шанс вибудувати своє життя заново»._

Як відбуватиметься психологічна реабілітація в санаторіях, які виграли конкурсні торги і приймають воїнів АТО, на жаль, в броварському управлінні соцзахисту нічого не знають, тож ми зателефонували в реабілітаційні заклади самі.

Як повідомили в усіх 4-х санаторіях, психологічна допомога учасникам АТО проходитиме протягом 14 днів реабілітації за спеціальною програмою. Для цього близько 3 годин у день за допомогою індивідуальних та групових бесід, лекцій, семінарів до учасників реабілітації психологи доноситимуть інформацію про психічне здоров’я та психологічні негаразди і їхні наслідки для людини. Спеціалісти проведуть діагностування, підберуть методи психологічної реабілітації, одним із яких буде арт-терапія - робота з піском, глиною, медитативне малювання. Родичів військових навчать навикам першої психологічної допомоги в стресових ситуаціях.

Також спеціалісти обстежать бійців, і, в залежності від  виявлених захворювань, призначать  безкоштовне те чи інше санаторно-курортне лікування: різноманітні ванни, душі, басейн, різні види масажів, грязелікування, аромотерапію, ЛФК, теплові та фізпроцедури, фіточаї - залежно від профілю та наявної матеріально-технічної бази закладу.

**[ТОВ «Санаторій «Феофанія» (м. Київ)](https://tourpalata.org.ua/rus/basy_sanatoriy-60-588/5/feofaniya.html)**

Санаторій  спеціалізується на лікуванні захворюваннь серцево - судинної, сечо-статевої, нервової, кістково-м’язової систем і травлення. На реабілітацію можна приїхати із дружиною (чи з кимось із рідних), тоді перебування в санаторії  обмежиться 7 днями.  Харчування 3-хразове.

Тел.: **097 208 70 86** та **050 469 56 71**

[![Психологічна реабілітація](https://mpz.brovary.org/wp-content/uploads/2015/11/Feofaniya.jpg)](https://mpz.brovary.org/wp-content/uploads/2015/11/Feofaniya.jpg)

[![Пихологічна реабілітація](https://mpz.brovary.org/wp-content/uploads/2015/11/Feofaniya-2.jpg)](https://mpz.brovary.org/wp-content/uploads/2015/11/Feofaniya-2.jpg)

 **[ДП «Клінічний санаторій «Курорт Березівські мінеральні води»](https://berminvody.com.ua/rus/lechenie/) (с. Березівське, Харківська обл.)** 

На курорті лікують захворювання  органів травлення, дихання, обміну речовин, нирок, сечовивідної, серцево-судинної  та периферичної нервової систем, опорно-рухового апарату, онкопатології. Також надають допомогу після перенесених опіків. На реабілітацію можна приїхати вдвох. Проживання родичу обіцяють безкоштовне, а от 3-хразове харчування потрібно оплатити.

**Тел.: 067 708 92 65**

[![психологічна реабілітація](https://mpz.brovary.org/wp-content/uploads/2015/11/berezivske-foto.jpg)](https://mpz.brovary.org/wp-content/uploads/2015/11/berezivske-foto.jpg)

[![Психологічна реабілітація](https://mpz.brovary.org/wp-content/uploads/2015/11/Berezivski-minvody.jpg)](https://mpz.brovary.org/wp-content/uploads/2015/11/Berezivski-minvody.jpg)

**[Санаторій  «Остреч»](https://www.ostrech.org/news/20/) (м. Мена, Чернігівська обл.)** 

Санаторій спеціалізується на лікуванні опорно-рухового апарату, системи кровообігу, органів травлення та дихання, захворювань очей. Якщо учасник бойових дій приїде не сам, обіцяють або путівку поділити навпіл, або родичу доведеться сплатити за  проживання і 4-хразове харчування 150 грн у день (розрахунок надано зі знижкою).

Тел.: **096 322 00 00** або **067 460 34 46**

[![Психологічна реабілітація](https://mpz.brovary.org/wp-content/uploads/2015/11/Ostrech.jpg)](https://mpz.brovary.org/wp-content/uploads/2015/11/Ostrech.jpg) [![Психологічна реабілітація](https://mpz.brovary.org/wp-content/uploads/2015/11/Ostrech-1.jpg)](https://mpz.brovary.org/wp-content/uploads/2015/11/Ostrech-1.jpg)

**[ДП «Південь-Курорт-Сервіс», санаторій «Орізонт»](https://yellow.com.ua/companyrus.aspx?c=4975) (смт. Сергіївка, Одеська обл. 80 км від Одеси)** 

У санаторії лікують захворювання периферичної нервової системи, порушення центральної нервової  та дихальної систем, гінекологію і урологію. На реабілітацію також можна приїхати вдвох. Проживання і харчування, яке в санаторії  4-хразове, для обох буде безкоштовним. Лише за «розподіл» попросять сплатити 100 грн.

Тел.: **097 570 26 45**

[![психологічна реабілітація](https://mpz.brovary.org/wp-content/uploads/2015/11/orizont_26.jpg)](https://mpz.brovary.org/wp-content/uploads/2015/11/orizont_26.jpg)

[![Психологічна реабілітація](https://mpz.brovary.org/wp-content/uploads/2015/11/oryzont.jpg)](https://mpz.brovary.org/wp-content/uploads/2015/11/oryzont.jpg)

У Броварах за психологічною допомогою можна звернутися до психолога в службу в справах дітей та сім’ї. Також пораду та духовну підтримку завжди готові надавати священники.

> **Нагадуємо:** будь-який учасник антитерористичної операції, який має статус учасника бойових дій та підтверджуючий документ, може звернутися в управління соціального захисту населення  для  отримання відразу двох направлень: одне – на безкоштовне санаторно–курортне лікування, інше – на безкоштовне проходження психологічної реабілітації.
> 
> **м. Бровари, вул. Гагаріна, 18 (2 поверх, к. 202). Тел.: 5-32-35.**

 **Фото - з Інтернету**
