---
title: "Сапожко втретє пішов у відпустку - знову до кінця тижня"
date: 2014-03-12
author: 
  username: "Aleechka"
  display_name: "Аліна Дяченко"
tags: 
  - "vibir-redaktsiyi"
  - "novini"
---

**[![Сапожко з відпустки 6](https://mpz.brovary.org/wp-content/uploads/2014/03/Sapozhko-z-vidpustki-6.jpg)](https://mpz.brovary.org/wp-content/uploads/2014/03/Sapozhko-z-vidpustki-6.jpg)Після умовного затишшя у броварському "білому будинку", яке панувало там минулого тижня, ранок 11 березня почався активно. Ще до початку робочого дня члени Броварської Народної Ради та небайдужі громадяни стали збиратись біля входу до будівлі виконкому, щоб зустріти міського голову після другої поспіль відпустки, в яку він пішов у критичний момент у житті країни та міста. Громада прийшла нагадати Сапожку, що їх вимоги до нього незмінні - скликання позачергової сесії, переобрання секретаря міськради та добровільна відставка.** **Проте, як з'ясувалось незабаром, подальша доля міста у цей ранок цікавила лише активних броварчан, а міський голова тим часом знову пішов у відпустку - до кінця тижня.**  

Чекаючи на очільника міста, який уже майже два тижні не виконує своїх посадових обов'язків, громадяни не втрачали можливості донести свою позицію до працівників управлінь та відділів, що розташувались у будівлі на вул. Гагаріна, 15. Активісти роздавали листівки про те, чому Сапожко має піти у відставку, тим, хто проходив повз них на своє робоче місце. Крім того, над вхідними дверима вони розмістити чималий банер, що має нагадувати кожному чиновнику та посадовцю про Небесну Сотню, а також позицію міського голови Броварів щодо учасників Майдану після того, як там вперше було вбито протестувальників.

[![Сапожко з відпустки 2](https://mpz.brovary.org/wp-content/uploads/2014/03/Sapozhko-z-vidpustki-2.jpg)](https://mpz.brovary.org/wp-content/uploads/2014/03/Sapozhko-z-vidpustki-2.jpg)

[![Сапожко з відпустки 1](https://mpz.brovary.org/wp-content/uploads/2014/03/Sapozhko-z-vidpustki-1.jpg)](https://mpz.brovary.org/wp-content/uploads/2014/03/Sapozhko-z-vidpustki-1.jpg)

[![Сапожко з відпустки 3](https://mpz.brovary.org/wp-content/uploads/2014/03/Sapozhko-z-vidpustki-3.jpg)](https://mpz.brovary.org/wp-content/uploads/2014/03/Sapozhko-z-vidpustki-3.jpg)

Слід сказати, що цього ранку до міськвиконкому прийшло чимало керівників різних владних установ - на традиційну оперативну нараду у мера. Однак коли замість Сапожка на ній став головувати його заступник Василь Андрєєв, стало зрозуміло, що "великий господарник" не збирається братись до роботи та повертатись з відпустки. По завершенні наради члени Броварської Народної Ради та інші активні громадяни міста попрямували до кабінета заступника, щоб з'ясувати, де подівся міський голова та на яких підставах він відсутній на робочому місці.

[![Сапожко з відпустки 4](https://mpz.brovary.org/wp-content/uploads/2014/03/Sapozhko-z-vidpustki-4.jpg)](https://mpz.brovary.org/wp-content/uploads/2014/03/Sapozhko-z-vidpustki-4.jpg)

Як повідомив Василь Андрєєв, Сапожко поїхав до Київоблдержадміністрації на розширену колегію новопризначеного губернатора області Володимира Шандри. На запитання громади, чи це означає, що мер вийшов з відпустки, його заступник висловив припущення, що так. "Принаймні про жодні розпорядження щодо відпустки мені невідомо", - заявив він.

[![Сапожко з відпустки 5](https://mpz.brovary.org/wp-content/uploads/2014/03/Sapozhko-z-vidpustki-5.jpg)](https://mpz.brovary.org/wp-content/uploads/2014/03/Sapozhko-z-vidpustki-5.jpg)

Активісти вирішили дочекатись мера у будівлі, однак при цьому відрядили кількох членів Народної Ради до облдержадміністрації, щоб переконатись, що Сапожко справді там. Як з'ясувалось, мер Броварів дійсно зустрічався з новим губернатором на спільній нараді з міськими головами області. Коли він виходив, представники броварської громади обступили Сапожка, щоб з'ясувати, коли він повернеться до міста та зможе поспілкуватись з громадою. Він заявив, що не знає, бо знову пішов у відпустку. При цьому на запитання, як він подав документи про відпустку, якщо до адмінбудівлі він сьогодні не заходив, Ігор Васильович повідомив, що передав їх через "керівника апарату".

[![Розпорядження про відпустку](https://mpz.brovary.org/wp-content/uploads/2014/03/Rozporyadzhennya-pro-vidpustku.jpg)](https://mpz.brovary.org/wp-content/uploads/2014/03/Rozporyadzhennya-pro-vidpustku.jpg)

Члени Народної Ради, які тим часом перебували у Броварах, одразу ж пішли шукати відповідне розпорядження. Заступника мера Андрєєва не було на робочому місці, тому громада зайшла до керуючого справами виконкому Костянтина Кузнєцова, який розповів свою версію щодо загадкової відпустки Сапожка. За його словами, він першим дізнався, що мер Броварів вирішив ще трохи перепочити у цей буремний час: Ігор Васильович ще о 7:00 ранку підписав розпорядження та передав йому цей документ. Незабаром громаді надали копію розпорядження, щоправда, на ній не було підпису Сапожка.

> _Незалежно від того, яка версія є правдивою у цій майже детективній історії з відпусткою Сапожка, одне зрозуміло достеменно: у самий розпал суспільно-політичної кризи у нашому місті та в умовах реальної загрози військової інтервенції міський голова покинув місто на призволяще. Остерігаючись "радикалів" та "екстремістів" з Народної Ради, які абсолютно мирно діяли та продовжують діяти задля досягення своєї головної мети - перезавантаження влади у місті та зупинення корупції, ходять на прийоми до посадовців, звертаються до прокуратури, Ігор Сапожко готовий переховуватись від людей та тижнями не з'являєтись на робочому місці. Більше того, замість того, щоб зробити все для стабілізації ситуації в місті, він "підливає масла у вогонь": проводить інформаційну війну проти Броварської Народної Ради, поширюючи неправдиву інформацію про діяльність Ради через комунальні ЗМІ та подає наклепницькі звернення до Міністерства внутрішніх справ, де звинувачує членів Народної Ради в керівництві діями бандформувань та спробах силового захоплення влади. Проте, щоб зняти напругу у суспільстві, замість зіштовхування своїх противніків зі своїми прихильниками потрібно гідно й впевнено іти на позачергові вибори та дати громаді самій обрати, кому вона готова довірити долю міста._
