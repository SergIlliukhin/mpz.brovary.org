---
title: "На перетині вулиць Грушевського та Возз’єднання на дорогу впав світлофор"
date: 2013-10-22
tags: 
  - "avariya"
  - "brovary"
  - "vozzyednannya"
  - "grushevskogo"
  - "dtp"
  - "novini"
  - "np"
  - "perehrestya"
  - "svitlofor"
---

**[![1393724_598943376831112_2112942745_n](https://mpz.brovary.org/wp-content/uploads/2013/10/1393724_598943376831112_2112942745_n.jpg)](https://mpz.brovary.org/wp-content/uploads/2013/10/1393724_598943376831112_2112942745_n.jpg)Перехрестя вулиць Грушевського та Возз’єднання вже давно стало «умовно регульованим»: світлофори тут досить часто виходять з ладу, через що автівкам мало не крадькома доводиться долати небезпечну ділянку, не кажучи вже про пішоходів. Сьогодні ж рух через перехрестя виявився ускладненим як ніколи: на проїжджу частину впоперек дороги впав світлофор, перегородивши таким чином значну ділянку руху.** 

Перші повідомлення про НП до сайту «Маєш право знати» надійшли ще близько 13:00 – користувачі соціальних мереж [надіслали](https://www.facebook.com/photo.php?fbid=598943376831112&set=a.400564373335681.89288.100001463644601&type=1&theater) нам кілька фото з перетину Грушевського та Возз'єднання, на яких було зафіксовано світлофор, що лежав на дорозі. Журналіст "МПЗ" одразу ж вирушив на місце. Горе-світлофор продовжував перегороджувати рух автомобілям та пішоходам, проте ні ДАІ, ні якихось інших відповідальних служб на місці не було. Водночас перестали працювати усі інші світлофори на перехресті – як автомобільні, так і для пішоходів.

[![DSC_1315](https://mpz.brovary.org/wp-content/uploads/2013/10/DSC_1315.jpg)](https://mpz.brovary.org/wp-content/uploads/2013/10/DSC_1315.jpg)

Журналісту «Маєш право знати» довелося стати свідком того, як розгублено дорогу без світлофорів намагалась перейти група школярів молодших класів: неподалік знаходиться школа № 9 і цим перехрестям часто користуються діти. Водії, усвідомлюючи небезпеку ситуації, намагались якомога обережніше рухатись дорогою, проте напругу це все одно не знімало. Ще важче доводилося літнім людям, які фізично не могли подолати металеву перешкоду і були змушені чекати допомоги сторонніх перехожих.

[![EOgdI5DJpK8](https://mpz.brovary.org/wp-content/uploads/2013/10/EOgdI5DJpK8.jpg)](https://mpz.brovary.org/wp-content/uploads/2013/10/EOgdI5DJpK8.jpg)

На іншому боці вулиці Грушевського біля дороги лежали залишки рекламної конструкції, яка тут раніше стояла. Враховуючи те, що зламаний світлофор та розбитий «сітілайт» розташовані практично навпроти один одного, цілком вірогідно, що на цьому місці сталося якесь ДТП. Навряд чи світлофор впав без сторонньої «допомоги».

[![DSC_1311](https://mpz.brovary.org/wp-content/uploads/2013/10/DSC_1311.jpg)](https://mpz.brovary.org/wp-content/uploads/2013/10/DSC_1311.jpg)

Наше видання намагалось зв’язатись з Броварським ДАІ, проте жоден з телефонів «даішників» не відповідав. Так само безрезультатними виявилися спроби взяти коментар у начальника відділення ВДАІ Броварського МВ ГУМВС України в Київській області **Віталія Нікітенка.**

> «Маєш право знати» закликає наших читачів, які могли стати свідками падіння світлофора на перетині Грушевського та Возз’єднання, відгукнутися та повідомити, з яких саме причин важка металева конструкція впала безпосередньо на дорогу. Окремо звертаємося до водіїв, чиї відеореєстратори могли зафіксувати цю подію: якщо комусь таки пощастило «схопити» у свої об’єктиви кадри падіння світлофору – будемо дуже вдячні за відео!

_У публікації використані фото користувачів "Вконтакте" та "Facebook"_
