---
title: "Депутати і громада вирішили зупинити неконтрольоване будівництво у Броварах - ВІДЕО"
date: 2015-12-21
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "alyans-novobud"
  - "andryeyev"
  - "brovary"
  - "budivnitstvo"
  - "vibir-redaktsiyi"
  - "virubka-derev"
  - "novini"
  - "ribakova"
  - "simonenka"
coverImage: "wp-content/uploads/2015/12/deputaty-i-gromada-vyrishyly-zup.jpg"
---

**Сьогодні, 21 грудня, у броварському міськвиконкому відбулася зустріч громади міста з першим заступником міського голови та головним архітектором. На засіданні були присутні депутати Юрій Скотніков, Вадим Мутило, Андрій Саук, Василь Кочубей. Зустріч стала логічним продовженням [зборів](https://mpz.brovary.org/49464-2/) місцевих жителів в районі вулиці Симоненка та "Зеленого кварталу" та подальшої [зустрічі](https://mpz.brovary.org/49512-2/) людей з мером і подання звернення щодо вирубки лісу по вулиці Симоненка задля будівництва нових висотних будинків.**

Цього разу на зібранні було більше людей, ніж минулого разу, а також був присутній чималий десант депутатів. Прикметно, що замість міського голови на зустрічі був заступник мера **Василь Андрєєв**. Головний архітектор міста **Лілія Рибакова** відрапортувала про ситуацію щодо ділянки по вулиці Симоненка та показала Генплан міста, на якому вказані об'єкти будівництва у тому районі.

Зі свого боку громада та депутати чергового разу висловили обурення неконтрольованим будівництвом у місті та "розбазарюванням" земель. Потрібної інфраструктури немає, або дуже мало, тож місто на межі колапсу, зазначили присутні. Скільки можна будувати та що з цього отримує громада? Треба призупинити видачу потрібних документів для нового будівництва у місті до повного врегулювання ситуації, узгодження з громадою та випрацюванням чіткої стратегії розвитку міста, заявили депутати.

Василь Андрєєв зазначив, що чиновники міськвиконкому лише виконавці, а рішення приймати депутатам, тож було вирішено депутатам розглянути це питання на відповідній комісії, подати проект рішення та проголосувати його на засідання міськради.

Було також піднято питання щодо пожежної безпеки нового висотного будівництва, позаяк техніка для гасіння пожеж в місті є лише для 9-поверхових будиків. Також **Ірина Нікітчина** наполягала на доступі до документації Генерального плану (яку чиновники не надають нібито через гриф ДСК) і педалювала питання неналежного виконання обов'язків головним архітектором. _"Треба отримати текстові документи до детального плану території, зформувати робочу групу та вивчати наявні матеріали по четвертому мікрорайону. Будемо формувати список порушень та доказову базу, аби припинити це все свавілля",_ - зазначила вона.

_Відео "ДемАльянс":_

<iframe src="https://www.youtube.com/embed/GpUqVnF5s-o" width="560" height="315" frameborder="0" allowfullscreen="allowfullscreen"></iframe>
