---
title: "Промінь світла в пітьмі броварських газет"
date: 2012-11-14
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "kulish"
  - "nove-zhittya"
  - "petrenko"
  - "trolejbus"
  - "fedorenko"
  - "shapka"
---

З моменту програшу Сергія Федоренка на парламентських виборах, броварська комунальна преса кардинально змінила свій «облик». Голоси дикторів студії «Наше місто» стали сумними, а сторінки «Броварської панорами» та «Нового життя» потьмяніли. ТойХтоПривласнивБасейни перестав з’являтись на газетних світлинах, знебарвивши колись райдужні шпальти. Тривога закралась в душі броварчан, тяжкими роздумами наповнились їхні голови: хто ж тепер сповіщатиме про «стабільність та добробут» в рідному місті? Хто «долатиме руїну», несучи Броварам благодатний вогонь «покращення»? Завдяки кому тепер вставатиме вранішнє сонце та мчатиме рівнесенькими дорогами стрімкий тролейбус «Бровари-Київ»?!

Печальне мовчання стало відповіддю на ці болючі питання… Затупилися колись гострі журналістські пера Лариси Шапки та Світлани Петренко, затих мікрофон Ірини Куліш, потухло сяйво студії «Наше місто»… Здавалось, безжалісна пітьма назавжди поглинула комунальну пресу, лишивши броварчан навіть найменшого ковтка правди, об’єктивної інформації та неупередженого погляду комунальних «акул пера»…

Аж ось, мов спалах надії в царстві безпросвітної темряви – новий номер газети «Нове життя»! Із замиранням серця, тремтячими пальцями читачі перегортали сторінки, і вже на другій шпальті – чудо! Усміхнений Сергій Федоренко під життєствердним заголовком: «Продовжуємо працювати на благо громади»! Перша поява Сергія Миколайовича на шпальтах улюбленої газети вселяла оптимізм та впевненість у світлому майбутньому.

[![](https://mpz.brovary.org/wp-content/uploads/2012/11/Scanned001-3.jpg "Нове життя")](https://mpz.brovary.org/wp-content/uploads/2012/11/Scanned001-3.jpg)

Федоренко розвіяв усі сумніви: він лишається на сторожі захисту інтересів своїх виборців та добробуту Броварів. Всі обіцянки, котрі він дав під час виборів неодмінно будуть виконані! А значить – і омріяний тролейбус вже незабаром повезе своїх перших щасливих пасажирів з Торгмашу на «Лісову». Сергій Миколайович подякував усім, хто прийшов на вибори, незалежно від того, кому з кандидатів ті віддали найцінніше – власний голос.

Згадав місцевий голова Партії регіонів і про опонентів, які – Бог їм суддя – спровокували пильну увагу до виборів в 97-му окрузі «не тільки країни, а й міжнародної спільноти». Через це довелось принести в жертву старі-добрі фальсифікації і, на жаль, провести чесні вибори. Як наслідок – той, хто так щедро та безкорисливо допомагав продуктами броварчанам в останні кілька місяців, мусить повернутись до медичної практики та лише по телевізору бачити сесійну залу українського парламенту…

Звичайно, в такій ситуації «опоненти» не заслужили з вуст Сергія Миколайовича жодного привітання, як то робиться в загниваючій Європі та країнах дикого капіталізму з антилюдським обличчям на кшталт США. Сергій Миколайович лишився таким, яким і був – не зрадив своїх переконань та цінностей. Додавши наприкінці свого звернення до броварчан, що йому не соромно за жоден день своєї передвиборчої кампанії.

З розквітлою надією в очах читач гортав сторінки далі, але пан Федоренко більше не з’явився… На другій сторінці «Нового життя» був єдиний промінчик світла в темному та сумному місті, нерозумні мешканці якого не обрали Сергія Миколайовича народним депутатом.

Що ж, чекатимемо наступних випусків улюбленої газети. Маємо вірити та без надії – сподіватись. На те, що журналісти схаменуться та повернуть нам славні часи культу особи того, хто хотів подарувати нам щастя, стабільність та добробут, прагнув подолати руїну та повести світлою дорогою покращення в безхмарне майбутнє. Проте не склалось…
