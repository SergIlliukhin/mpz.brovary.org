---
title: "Первинна ланка медицини в Броварах: хто фінансує та чи мають платити пацієнти?"
date: 2015-04-15
author: 
  username: "tatuuum"
  display_name: "Тетяна Панкратьєва"
tags: 
  - "byudzhet-mista-2015"
  - "vibir-redaktsiyi"
  - "kravtsov"
  - "novini"
  - "pervinna-lanka-meditsini"
  - "finansuvannya"
  - "tsentr-pervinnoyi-mediko-sanitarnoyi-dopomogi"
---

**[![поліклініка](https://mpz.brovary.org/wp-content/uploads/2015/04/polik.jpg)](https://mpz.brovary.org/wp-content/uploads/2015/04/polik.jpg)Реформа медицини триває в нашій країні вже декілька років, але до Броварів дійшла лише в минулому році, коли звичні поліклініка і лікарня розділилися на первинну та вторинну ланки медичної допомоги. І якщо лікарня взяла курс на платні послуги, то первинна ланка досі залишається безкоштовною. Хто і як фінансує броварську первинну допомогу, від чого залежать зарплати лікарів та чи зростуть вони найближчим часом – розбиралися журналісти «Маєш право знати».**

**Що змінила реформа в Броварах?**

Про те, що  відбулось з медичними закладами у Броварах, написано у "Звіті про підсумки роботи Броварської центральної районної лікарні за 2013 рік" (затверджений [рішенням виконавчого комітету від 14.01.2014 №25](http://docs.pravo-znaty.org.ua/p10371/14.01.2014/25))

> За минулий 2013 рік відбулися значні зміни в структурі медичної галузі району. На початку року почала працювати, як самостійна структура Броварська філія Бориспільської станції екстреної медичної допомоги (раніше відділення швидкої допомоги Броварської ЦРЛ). На протязі 2013 року проводились заходи по реалізації наступного заходи реформування – виокремлення із ЦРЛ в окремий заклад первинної лікарської мережі під назвою Броварський міський центр первинної медико-санітарної допомоги (далі ЦПМСД). З 01 січня 2014 р. Броварський міський ЦПМСД розпочав своє функціонування. До складу міського ЦПМСД входить апарат управління на чолі з головним лікарем, 2-ма заступниками та іншим управлінським персоналом (всього 24 посади). В підпорядкуванні адміністрації ЦПМСД знаходяться лікарські дільниці в місті, як дорослі так і педіатричні. Крім того в структуру ЦПМСД передано з балансу ЦРЛ на баланс ЦПМСД 2 бригади невідкладної допомоги і 2 автомобілі. Таким чином вся система виїзної медичної допомоги (екстрена і невідкладна) виокремлені із структури ЦРЛ. Апарат управління міського ЦПМСД розміщено в приміщенні нової поліклініки. Головним лікарям рішенням районної ради призначено Кравцова Ігоря Андрійовича. В структурі центральної районної лікарні знаходяться підрозділи, що надають вторинну медичну допомогу. Амбулаторно-поліклінічна допомога вторинного рівня надається в приміщенні новозбудованої поліклініки лікарями «вузьких» спеціальностей. Лікувально-діагностична база райполіклініки з виокремленням із її складу первинної ланки (міський ЦПМСД) набула статусу консультативного медико-діагностичного центру райлікарні.

Отже, підсумовуємо. Раніше в Броварах існувала одна доросла поліклініка, де приймали сімейні лікарі, терапевти та вузькі спеціалісти (ЛОР-лікарі, ендокринологи, офтальмологи, неврологи тощо), одна лікарня, дві дитячі поліклініки та одна дитяча лікарня. З початку 2014 року в Броварах виокремився Центр первинної медико-санітарної допомоги (ЦПМСД), який є первинною ланкою медичної допомоги та надає послуги сімейних лікарів, терапевтів та педіатрів у п’яти амбулаторіях міста.

> [Амбулаторія №1](http://brovmedcentr.in.ua/%D0%B0%D0%BC%D0%B1%D1%83%D0%BB%D0%B0%D1%82%D0%BE%D1%80%D1%96%D1%8F-%D0%B7%D0%B0%D0%B3%D0%B0%D0%BB%D1%8C%D0%BD%D0%BE%D1%97-%D0%BF%D1%80%D0%B0%D0%BA%D1%82%D0%B8%D0%BA%D0%B8-%D1%81%D1%96%D0%BC%D0%B5%D0%B9%D0%BD%D0%BE%D1%97-%D0%BC%D0%B5%D0%B4%D0%B8%D1%86%D0%B8%D0%BD%D0%B8-%E2%84%961-%D0%BA%D0%B7-%D0%B1%D0%BC%D1%80-%C2%AB%D0%B1%D0%BC%D1%86%D0%BF%D0%BC%D1%81%D0%B4%C2%BB) – вул.Олімпійська, 8б. Розташована на Торгмаші, діє вже з 2006 року.
> 
> [Амбулаторія №2](http://brovmedcentr.in.ua/%D0%B0%D0%BC%D0%B1%D1%83%D0%BB%D0%B0%D1%82%D0%BE%D1%80%D1%96%D1%8F-%D0%B7%D0%B0%D0%B3%D0%B0%D0%BB%D1%8C%D0%BD%D0%BE%D1%97-%D0%BF%D1%80%D0%B0%D0%BA%D1%82%D0%B8%D0%BA%D0%B8-%D1%81%D1%96%D0%BC%D0%B5%D0%B9%D0%BD%D0%BE%D1%97-%D0%BC%D0%B5%D0%B4%D0%B8%D1%86%D0%B8%D0%BD%D0%B8-%E2%84%962-%D0%BA%D0%B7-%D0%B1%D0%BC%D1%80-%C2%AB%D0%B1%D0%BC%D1%86%D0%BF%D0%BC%D1%81%D0%B4%C2%BB) – вул.Незалежності, 12. Побудували нове приміщення, для дорослих, яке з’єднали з розташованою поряд дитячою поліклінікою та додали фізіотерапевтичне відділення.
> 
> Амбулаторія №3 – вул.Горького, 5 (район Геологорозвідки).
> 
> [Амбулаторія №4](http://brovmedcentr.in.ua/%D0%B0%D0%BC%D0%B1%D1%83%D0%BB%D0%B0%D1%82%D0%BE%D1%80%D1%96%D1%8F-%D0%B7%D0%B0%D0%B3%D0%B0%D0%BB%D1%8C%D0%BD%D0%BE%D1%97-%D0%BF%D1%80%D0%B0%D0%BA%D1%82%D0%B8%D0%BA%D0%B8-%D1%81%D1%96%D0%BC%D0%B5%D0%B9%D0%BD%D0%BE%D1%97-%D0%BC%D0%B5%D0%B4%D0%B8%D1%86%D0%B8%D0%BD%D0%B8-%E2%84%964-%D0%BA%D0%B7-%D0%B1%D0%BC%D1%80-%C2%AB%D0%B1%D0%BC%D1%86%D0%BF%D0%BC%D1%81%D0%B4%C2%BB) – вул.Кірова, 47. Створена на базі дитячої поліклініки на 1-му поверсі. Відокремлено частину для дорослих, інша – для дітей. Вузькі спеціалісти знаходяться на базі лікарні.
> 
> [Амбулаторія №5](http://brovmedcentr.in.ua/%D0%B0%D0%BC%D0%B1%D1%83%D0%BB%D0%B0%D1%82%D0%BE%D1%80%D1%96%D1%8F-%D0%B7%D0%B0%D0%B3%D0%B0%D0%BB%D1%8C%D0%BD%D0%BE%D1%97-%D0%BF%D1%80%D0%B0%D0%BA%D1%82%D0%B8%D0%BA%D0%B8-%D1%81%D1%96%D0%BC%D0%B5%D0%B9%D0%BD%D0%BE%D1%97-%D0%BC%D0%B5%D0%B4%D0%B8%D1%86%D0%B8%D0%BD%D0%B8-%E2%84%965-%D0%BA%D0%B7-%D0%B1%D0%BC%D1%80-%C2%AB%D0%B1%D0%BC%D1%86%D0%BF%D0%BC%D1%81%D0%B4%C2%BB) – вул.Шевченка, 14. Існує на базі дорослої поліклініки.
> 
> Амбулаторія №6 – планується.
> 
> Послуги, які можна отримати в амбулаторіях: прийом лікаря, забір крові, ЕКГ. Також в наявності: денний стаціонар (на Незалежності, 6 ліжок), оглядові жіночі кабінети (акушери-гінекологи), фізіотерапевтичні та маніпуляційні кабінети. **Всі послуги безкоштовні**. ЦПМСД [звертається](http://brovmedcentr.in.ua/%D0%BE%D0%B3%D0%BE%D0%BB%D0%BE%D1%88%D0%B5%D0%BD%D0%BD%D1%8F-0) до громадян повідомляти про випадки вимагання грошей за телефонами: 4-40-12, 4-42-01, 4-40-16.

Вузькі спеціалісти тепер відносяться до вторинної ланки медичної допомоги, тобто до Броварської центральної районної лікарні. Діагностично-інструментальні обстеження та госпіталізація зараз також - парафія ЦРЛ. Невідкладна допомога наразі відноситься до структури ЦПМСД та складається з двох бригад (машин). Нагадаємо: невідкладна допомога (не плутати з екстреною) не займається перевозкою хворих, виїжджає на нескладні випадки, як-то: тиск, температура, біль у шлунку тощо.

**Фінансування**

Бюджет Броварів

У попередні роки місто не утримувало медицину зі свого бюджету. Виділялися лише невеличкі кошти на безкоштовне та пільгове забезпечення ліками відповідно до міської програми рограми «З турботою про кожного»: наприклад, 3 тис. грн у 2013 році та 6,8 тис. грн у 2012.

У 2014 році в зв’язку зі створенням Броварського міського центру первинної медико-санітарної допомоги на охорону здоров’я з міського бюджету було виділено вже **8 987 300 грн.** Майже всі вони були направлені на утримання Центру. Інше (39 700 грн, менше 1%) – на забезпечення ліками.

У цьому році ситуація знову дещо змінилася. В 2015 році міський бюджет додатково отримав кошти з держбюджету у вигляді медичних субвенцій. Стаття доходів бюджету міста Бровари на 2015 рік «Медична субвенція» складає цілих **63 401 700 грн**. У той же час стаття видатків на 2015 рік «Первинна медична допомога населенню» складає **17 761 300 грн** (з них 11 269 300 грн на оплату праці та 579 800 грн на комунальні послуги та енергоносії). А обсяг [«Програми діяльності та фінансової підтримки комунального закладу Броварської міської ради «Броварський міський центр первинно медико-санітарної допомоги»](http://www.brovary.kiev.ua/r%D1%96shennya-m%D1%96sko%D1%97-radi-v%D1%96d-30012015-%E2%84%961405-52-06-pro-zatverdzhennya-programi-d%D1%96yalnost%D1%96-ta-f%D1%96nansovo%D1%97) у 2015 році (затвердженої на черговій 52-й сесії міської ради) склав **6 359 600 грн**.

Держбюджет

У державному бюджеті України на 2015 рік заплановано виділити на медицину 46 292 193 300 грн, у тому числі за такими статтями:

- «Медична субвенція з державного бюджету місцевим бюджетам» 46 090 228 400 грн.
- «Субвенції з державного бюджету на реформу регіональної системи охорони здоров'я для здійснення заходів спільно з Міжнародним банком реконструкції та розвитку в рамках проекту «Покращення охорони здоров'я на службі у людей» 129 738 800 грн.
- Інше.

Також відомо, що Світовий банк виділив Україні позику у сумі 214,73 млн доларів на впровадження проекту «Покращення охорони здоров'я на службі у людей». Частина цих коштів піде саме на удосконалення первинної медико-санітарної допомоги.

**Броварський міський центр первинної медико-санітарної допомоги**

Ми звернулися до головного лікаря Броварського міського центру первинної медико-санітарної допомоги **Ігоря Андрійовича Кравцова**, аби він прокоментував фінансовий аспект діяльності Центру, а також розповів про стан справ у своїй царині (Нагадаємо, наше видання вже [знайомило читачів](https://mpz.brovary.org/shho-take-simeyna-meditsina-i-yak-brovarchan-likuvatimut-pislya-reformi/) з цією темою в минулому році).

Ігор Андрійович підтвердив, що фінансування броварського комунального закладу ЦПМСД з цього року змінилося. Якщо в минулому році Центр отримував кошти лише від міста, то в 2015 році кошти додатково надходять через медичну субвенцію з державного бюджету. Саме задля цього на сесії міської ради і була затверджена «Програма діяльності та фінансової підтримки...»

Щодо інших джерел фінансування, то пан Кравцов зазначив, що броварський ЦПМСД – це неприбутковий комунальний заклад, він не надає платних послуг, на відміну від БЦРЛ. Єдині власні надходження – це матеріальна, спонсорська допомога, а також платня за обслуговування для іногородніх (заява, благодійний внесок).

[![Сімейна медицина SAM_1229](https://mpz.brovary.org/wp-content/uploads/2014/11/Simeyna-meditsina-SAM_1229.jpg)](https://mpz.brovary.org/wp-content/uploads/2014/11/Simeyna-meditsina-SAM_1229.jpg)

Пан Кравцов розповів, що реформа охорони здоров’я та її первинної ланки – це вимога Євросоюзу, у всіх європейських країнах є сімейні лікарі. Затверджена зараз Національна стратегія продовжує запланований напрямок реформування медицини в Україні і надалі сприятиме розвитку (а отже фінансуванню) первинної медицини.

Головний лікар з надією дивиться у майбутнє, сподівається, що броварський ЦПМСД отримає кошти на ремонт, а також на нові авто. «_В тому році планували купити нові машини, на кожну амбулаторію по машині, але грошей у місцевому бюджеті на це не вистачило, тому, можливо, виділять у цьому році_». Розповідає також про плани комп’ютеризувати всі амбулаторії, ввести електронний реєстр пацієнтів.

> _«Планувалося, що у кожного лікаря в кожному кабінеті стоятиме комп’ютер. Всі пацієнти повинні бути внесені в комп’ютер. Це зручно і для обліку, і для перевірки,_ – розповідає пан Кравцов. - _Паперові носії поки ніхто не відміняв, можливо, згодом, але наразі плануємо користуватися обома формами. Хотілося б почати такий процес вже з цього року, але все буде залежати від фінансів. Якщо будуть гроші – то закупимо комп’ютери»._

Електронний реєстр пацієнтів, за словами головного лікаря, потрібен у тому числі і для фінансових органів. У рамках нової системи пропонується фінансування медицини на кожного жителя. Зарплата лікаря залежатиме від кількості його пацієнтів, від кількості укладених договорів. Як розповідає пан Кравцов, в Броварах зареєстровано 100 тис населення та ще 30-35 тисяч незареєстрованих, але які все одно користуються послугами броварських медичних закладів. _«Розраховуємо на душу населення, це подушний метод. До цього було також на кількість населення, але розраховувалося за спеціальною методикою з урахуванням усіх витрат, на бензин, на медикаменти, на зарплатню та подавалося на розгляд місцевої влади. Зараз завідуючі амбулаторіями подають мені кількісні данні, а робоча група (економісти та статисти) кожен місяць аналізує якісні показники роботи лікарів»._

Так, для визначення обсягів зарплат броварських сімейних лікарів в цьому році збираються запровадити розрахунки не лише за кількістю населення, але й за якістю роботи лікаря. Проте якість будуть оцінювати не анкетуванням чи ще якимись методами опитування населення, а… тими ж кількісними показниками. _«Рівень якості залежатиме від того, скільки пацієнтів лікар направив на флюорографію, скільки жінок пройшло обстежень у гінеколога, скільки взято аналізів на цитологію, скільки зроблено щеплень, скільки виявлено хвороб на ранній стадії, скільки виявлено випадків туберкульозу, онкозахворювань тощо,_ - пояснює пан Кравцов. - _Лікар повинен також слідкувати за диспансерною групою (хронічні хворі), медична сестра повинна зателефонувати людині і нагадати про огляд. Чим менше хронічних хворих звертається в лікарню – тим якісніша робота сімейного лікаря»._

_«Договори почали укладатися з минулого року. Не всі люди ще підписали ці документи, але потихеньку йдуть до своїх сімейних лікарів та укладають договори на обслуговування_, - продовжує Ігор Андрійович. - _Також пацієнти зараз можуть вільно вибрати будь-якого лікаря, а не лише дільничного. Наразі максимальне навантаження на сімейного лікаря - 1500 осіб (без дітей), вважаю, треба ввести максимум 2000. Лікар може набрати і 5000, але парадоксально: в нього може бути менше зарплатня, ніж у того, що має 3000, бо буде втрачатися якість обслуговування»._

Головний лікар розповідає, що штатний розклад Центру збільшився, але людей, на жаль, заповнити всі ці посади - немає. Очікується, що в цьому році до ЦПМСД прийде три інтерни, вони повинні відпрацювати три роки після інтернатури. Дехто з медпрацівників працює на півставки, як, наприклад, три педіатри Центру - основну роботу мають у Києві, підробляють у Броварах.

До речі, щодо педіатрів, то вони наразі залишаються в медичних закладах ([принаймні до 2020 року](http://moz.gov.ua/docfiles/dn_20140821_0585_dod.pdf)). На думку Ігоря Андрійовича, педіатрів взагалі скорочувати не треба, а дітей передавати у відання сімейних лікарів з 14 років (зараз – з 18 років). Тож зараз пліч-о-пліч в амбулаторіях працюють педіатри, терапевти та сімейні лікарі. Щодо різниці між терапевтами, до яких усі звикли, та сімейними лікарями, то особливо її немає, хіба що в майбутньому планується, що сімейний лікар буде вести як дорослих, так і дітей від самого народження.

В 2014 році середня зарплата медичного працівника броварського ЦПМСД складала 2704 грн - небагато - але в цьому році зарплати зростуть, стверджує пан Кравцов. _«За рахунок медичної субвенції нам надходять кошти на заробітну платню та на відшкодування енергоносіїв. Але не заборонено фінансувати і з місцевого бюджету, тому місто фінансує нас додатково, ще на 6 мільйонів»._ Буде збільшено також і обсяг коштів, які виділяють на обслуговування однієї людини (в минулому році цей показник склав 90.25 грн).

Отже, первинна ланка медичної допомоги в Броварах профінансована з бюджету та за свої послуги грошей від пацієнтів не вимагає. Що ж робиться із вторинною ланкою - будуть розбиратися наші журналісти у наступних матеріалах.
