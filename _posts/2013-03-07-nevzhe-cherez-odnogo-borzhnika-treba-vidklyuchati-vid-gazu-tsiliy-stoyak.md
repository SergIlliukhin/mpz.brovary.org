---
title: "Невже через одного боржника треба відключати від газу цілий стояк?"
date: 2013-03-07
categories: 
  - "kolonka-avtora"
tags: 
  - "brovarigaz"
  - "gazkontora"
  - "deputat"
  - "papanina-4"
  - "cherednik"
---

[![газ](https://mpz.brovary.org/wp-content/uploads/2013/03/gaz.jpg)](https://mpz.brovary.org/wp-content/uploads/2013/03/gaz.jpg)**Днями до мене як до депутата 17 округу звернулись мешканці 5-поверхового будинку № 4 по вул. Папаніна. Люди розповіли, що ще 28 лютого у їхньому будинку було відключено газопостачання у цілому стояку - з 1 по 5 поверх.**

Офіційна причина, яку назвали у газконторі, - "необхідність проведення робіт по контролю за витоком газу". І все було б добре, якби проблему вирішили оперативно, і люди, серед яких переважно пенсіонери та мами з маленькими дітьми, не залишились без газу на 5 днів. Більше того, причина відключення, схоже, була іншою.

Відсутність газу у багатоповерхівці - це суттєва проблема, оскільки неможливо взагалі ні готувати, ні підігрівати їжу, адже електричних пристроїв для таких цілей у мешканців не передбачено. Тому залишитись без газопостачання, та ще й взимку для жителів будинку № 4 по вул. Папаніна було справжнім випробуванням.

Проте причина відключення газу, мабуть, інша. З'ясувалось, що в однієї квартири (розташованої на 5-му (!) поверсі) є борг за газ, та й по іншим комунальним платежам також. І в такий спосіб - відключивши від газу весь стояк - газ контора, певно, хотіла змусити боржників сплатити за комунальні послуги. При цьому людям вони розповідали, що прилади показують можливий витік газу.

4 березня, коли я звернувся в приймальню броварської філії облгазу, мені пообіцяли, що це питання буде вирішено. І дійсно, того ж дня до будинку прийшли працівники газконтори, поставили заглушку на 4-му поверсі та включили газ решті квартир злощасного стояку, відтак боржник на 5-му поверсі залишився без газу, а решта жителів отримали змогу користуватись таким благом цивілізації як газопостачання.

У мене ця ситуація, незважаючи на її щасливе закінчення, викликала чимало запитань.

По-перше, чому, посилаючись на нібито проведення робіт по контролю за витоком газу, фактично борються з неплатниками, при цьому люди, котрі своєчасно сплачують за комунальні послуги, на декілька днів залишаються без газу?

По-друге, чому, якщо дійсно було виявлено витік газу, відрізали трубу і поставили заглушку саме на 5-ий поверх, де проживає боржник? Чому причину витоку газу з'ясовували аж 5 днів? А найцікавіше - що працівники газової служби робитимуть далі: дійсно будуть вирішувати питання витоку газу чи будуть просто чекати на сплату боржником квитанцій за спожитий газ?

І останнє. Якщо у цього неплатника є також заборгованість за інші комунальні послуги (вода, тепло, електрика), то щоб змусити його платити, інші служби теж будуть відключати від цих комунікацій весь стояк? А ще цікаво - якби боржник проживав не на останньому поверсі, то як би тоді газконтора проводила свою "профілактику" - ставила б заглушки та відключала тих, хто живе над неплатником, аж до тих пір, поки той не сплатить заборгованість?

> Звісно, це питання риторичні, та хотілося б, щоб у подальшому за борги одних мешканців не розплачувались інші, і особливо ті, які справно сплачують за всі послуги.
