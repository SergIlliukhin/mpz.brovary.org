---
title: "Через роботи над водогоном район «Купави» цілий день перебував без краплини води"
date: 2016-06-29
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vodogin"
  - "vodoprovid"
  - "kupava"
  - "novini"
coverImage: "wp-content/uploads/2016/06/119853.jpg"
---

**Минулого четверга, 23 червня, усі будинки житлового комплексу «Купава» опинилися без водопостачання - його не було з самого ранку і аж до ночі. На деякий час воду вимикали і 22 червня. Про це розповіли збурені місцеві мешканці з «Купави», які нібито вже хотіли були йти з протестом – перекривати вулицю Київську. У результаті воду таки подали. Броварські комунальники пояснили: виконували врізання нового водогону, який має вирішити проблему низького тиску у водомережі.**

Як [зазначив](https://www.facebook.com/groups/brovary/permalink/1289986321031331/) місцевий мешканець **Володимир Придка**, води не було 23 червня із 9:00. На оголошеннях, які розвісили на під'їздах, пообіцяли увімкнути воду того ж дня до 15:00. Але цього так і не сталося.

\[caption id="attachment\_57968" align="aligncenter" width="600"\][![13494785_1077242489003240_2353145026447506215_n](https://mpz.brovary.org/wp-content/uploads/2016/06/13494785_1077242489003240_2353145026447506215_n.jpg)](https://mpz.brovary.org/wp-content/uploads/2016/06/13494785_1077242489003240_2353145026447506215_n.jpg) Фото: Володимир Придка.\[/caption\]

Пізніше голова місцевого ОСББ «Симоненка, 2-а» **Андрій Саук** уточнив: водопостачання було відсутнє до опівночі. Окрім того, в переддень його вимикали на декілька годин. Така ситуація збурила місцевих мешканців, - розповідає Андрій Саук, - вони вже навіть планували йти з протестом перекривати вулицю Київську.

Як ідеться в оголошеннях від КП «Броваритепловодоенергія», воду мали перекрити у зв’язку із ремонтними роботами. Що саме стало причиною вимкнення, розповів очільник комунального відомства **Сергій Сафронов**. З його слів, до загальної водомережі планово «врізали» новий водопровід по вулиці Симоненка. Він покликаний вирішити питання низького тиску у кранах прилеглих будинків.

Однак, мешканці запідозрили, що ремонтні роботи були потрібні для підключення до водопостачання житлових комплексів «Лісовий квартал» та «Зелений квартал». Сергій Сафронов спростував цю версію, зазначивши, що мова йде саме про нову ділянку загального водопроводу, який пролягатиме аж до Геологорозвідки.

У «Лісовому» та «Зеленому» кварталах версію про врізання власних мереж ані підтвердили, ані спростували. За телефонами забудовників пообіцяли вийти на зв’язок із нашим журналістом і прокоментувати ситуацію, однак цього так і не відбулося.

Нагадаємо, що на початку цього року Броварська міська рада [затвердила](http://docs.brovary.org/p34487/28.01.2016/96-06-07) «Міську програму по будівництву та реконструкції інженерних мереж на 2016 – 2020 роки». Серед іншого, запланували і будівництво нового водогону по вулиці Симоненка. На цей рік [передбачили](http://brovary.kiev.ua/r%D1%96shennya-m%D1%96sko%D1%97-radi-v%D1%96d-10032016%E2%84%96151-10-07pro-vnesennya-zm%D1%96n-do-%C2%ABm%D1%96sko%D1%97-programi-po-bud%D1%96vnitstvu-t) фінансування в обсязі **5 млн грн.** Сергій Сафронов підтвердив, що роботи у четвер виконували саме в рамках цього проекту.
