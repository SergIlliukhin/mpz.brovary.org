---
title: "АНОНС: 6-го та 13-го квітня відбудуться судові засідання щодо перейменування вулиць у Броварах"
date: 2016-04-04
categories: 
  - "novyny"
tags: 
  - "brovary"
  - "vulytsi"
  - "dekomunizatsiya"
  - "novini"
  - "perejmenuvannya"
  - "sabotazh"
  - "sud"
  - "femida"
---

**У Броварах тривають засідання по двох судових справах, котрі стосуються декомунізації. Позивачі намагаються повністю** **скасувати** **грудневе рішення Броварської міської ради, яким [перейменували 70 вулиць і провулків](https://mpz.brovary.org/u-brovarah-z-yavylys-vulytsi-na-chest-stepana-bandery-nebesnoyi-sotni-ta-geroyiv-ato/). Розгляди справ уже почалися у Броварському міськрайонному суді Київської області.**

**6 квітня на 15:00** призначене засідання у справі за [позовом](http://www.slideshare.net/DmytroKarpiy/ss-58336854) громадянок **Людмили Шубіної**, **Світлани Федяніної** та **Наталі Олейнік**. Охочим досі не вдалося побачити обличчя позивачок, оскільки [ті не з’явились](https://mpz.brovary.org/bazhayuchi-povernuty-brovarskym-vulytsyam-komunistychni-nazvy-ne-z-yavylysya-na-sud/) на перше засідання. Як зазначив секретар суду, про власну неявку та причини цього вони не повідомили. Справу розглядає суддя **Наталя Маценко**.

**13 квітня на 14:00** оголосили про розгляд справи за позовом **Тетяни Немчиної**, яку пов’язують із виконавчою владою Броварів. На [першому засіданні](https://mpz.brovary.org/za-i-proty-perejmenuvannya-brovarskyh-vulyts-rozpochalysya-sudovi-bataliyi/) до судової справи долучилися декілька третіх сторін – як на боці позивача, так і на боці відповідача. Задля надання їм можливості ознайомлення з матеріалами справи суддя **Андрій Шинкар** переніс засідання.

Нагадаємо, що Тетяна Немчина та одна із представниць третьої сторони по другій справі **Ірина Нілова** були організаторами [заходу](https://mpz.brovary.org/pensionery-ta-komunisty-vyslovyly-pidtrymku-vynogradovij-i-kuznyetsovu-na-z-yizdi-u-prometeyi-video/) на підтримку заступника міського голови, екс-члена Партії регіонів Лариси Виноградової та керуючого справами виконкому, працівника КДБ Костянтина Кузнєцова. До справи на боці позивача також долучилась **Людмила Бабенко**, [офіційна представниця](https://mpz.brovary.org/nevidomi-predstavniki-kandidatki-bagmut-pogrozhuvali-sposterigachu-vid-opori-ta-vidibrali-videokameru/) очільниці відділу культури Наталі Багмут і [захисниця](https://mpz.brovary.org/vikonkom-rozirvav-dogovir-orendi-z-myuzik-holom-aktivisti-vimagayut-vidstavki-bagmut/) бізнес-інтересів її сина Романа Багмута.

Відповідач в обох справах – Броварська міська рада. На її боці виступають члени робочої групи, які із червня 2015 року [готували пропозиції](https://mpz.brovary.org/brovarski-krayeznavtsi-ta-aktyvisty-predstavlyly-propozytsiyi-shhodo-perejmenuvannya-vulyts-startuvalo-gromadske-obgovorennya/) щодо перейменування вулиць у Броварах. Зокрема, третьою стороною у другій справі подалась **Марія Овдієнко**, науковий співробітник місцевого краєзнавчого музею. Окрім того, про долучення до першої справи як третьої особи оголосив колишній броварський депутат **Анатолій Кривонос**.
