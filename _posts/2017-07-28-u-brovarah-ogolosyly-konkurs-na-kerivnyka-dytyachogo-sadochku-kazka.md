---
title: "У Броварах оголосили конкурс на керівника дитячого садочку \"Казка\""
date: 2017-07-28
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vakansiya"
  - "dnz-kazka"
  - "konkurs"
  - "novini"
  - "upravlinnya-osvity-i-nauky"
---

**Управління освіти і науки Броварської міської ради оголосило конкурс на заміщення вакантної посади завідувача дошкільного навчального закладу «Казка». Головними вимогами до кандидата є педагогічний стаж не менше 3-х років та** **високі моральні якості. Про це зазначено в [оголошенні](http://brovary-rada.gov.ua/news/15438.html) на офіційному сайті Броварської міської ради.**

Як зазначається в повідомленні, кандидати мають бути громадянами України, вільно володіти державною мовою, мати вищу педагогічну освіту на рівні спеціаліста або магістра та стаж педагогічної роботи не менше трьох років. Також, мати високі моральні якості та стан здоров’я, що дозволяє виконувати професійні обов’язки. Оплата праці відповідно до 14-го тарифного розряду, що затверджено Постановою КМУ № 974 від 14.12.2016.

Щоб взяти участь у конкурсі, претенденти мають протягом 30 календарних днів (орієнтовно **до 28 серпня** **2017 року**) надати необхідні документи:

- заяву та мотиваційний лист про участь у конкурсі;
- концепцію розвитку навчального закладу;
- автобіографію;
- заповнений особовий листок з обліку кадрів;
- дві фотокартки розміром 4х6 см.;
- копію паспорта громадянина України,
- копію документів про освіту, підвищення кваліфікації, присвоєння вченого звання, присудження наукового ступеня;

Документи претендентів приймаються за адресою: **м. Бровари, вул. Гагаріна, 18, кабінет 415**. Телефон для довідок: **(04594) 7-23-82**.

Нагадаємо, що дитячий садок «Казка» [було відкрито](https://mpz.brovary.org/v-brovarah-vidkryvsya-novyj-sadochok-kazka/) минулої осені. Розташований він у новозбудованому житловому комплексі «Лісовий квартал» по вул. Чорновола В’ячеслава, 4 та розрахований на **120 місць**. Влітку 2016 року в Броварах вперше відбувся [конкурс](https://mpz.brovary.org/vpershe-u-brovarah-vidbudetsya-konkurs-na-kerivnyka-dytyachogo-sadochku/) на посаду керівника цього дитячого закладу. Нею стала **Валентина Сільвертюк**, яка в минулому була вихователем-методистом у ДНЗ «Катюша». Навесні цього року голови батьківських комітетів кількох груп написали скаргу в міську раду на завідуючу ДНЗ, [звинувачуючи](https://mpz.brovary.org/u-dytsadku-kazka-batky-pochubylysya-cherez-nerealizovani-obitsyanky-miskrady-ta-defekty-zabudovnyka/) Валентину Сільвертюк у корупційних діях та вимагали від управління освіти проведення службового розслідування. Тоді одні батьки підтримували звинувачення проти завідуючої**,** інші ж переконували, що на начальницю зводять наклеп.
