---
title: "На Київщині діятиме єдина диспетчерська служба екстреної меддопомоги"
date: 2016-09-21
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "bsemd"
  - "vibir-redaktsiyi"
  - "golovniy-likar"
  - "dyspetcherska-sluzhba"
  - "ekstrena-dopomoga"
  - "lesya-oleksyak"
  - "meditsina"
  - "novini"
coverImage: "wp-content/uploads/2016/09/skoraya1-e1474029249681.jpg"
---

**У Київській області, у рамках програми реформування екстреної меддопомоги (ЕМД), буде профінансована закупівля медичного обладнання та реанімобілів на 95 млн грн. Окремо зазначається про створення в Київській області єдиної диспетчерської служби ЕМД, яка буде розміщена у Білій Церкві. Коментує нововведення новий головний лікар Броварської станції ЕМД Леся Олексяк.**

В Київській обласній держадміністрації розробили нову [програму](https://docs.google.com/viewer?url=https://kievvlast.com.ua/upload/file/331_2016.doc) „Вдосконалення екстреної медичної допомоги в Київській області на 2016-2018 роки”, яка спрямована на вдосконалення підходів до надання ЕМД. Фінансування програми буде здійснюватися за рахунок коштів медичної субвенції та місцевих бюджетів. Загальна сума фінансування складає **95 млн 588,3 тис гривень**.

Як зазначається у тексті програми, щороку близько **500 тисяч мешканців** Київської області потребують екстреної та невідкладної медичної допомоги. Тільки у 2015 році бригади ЕМД виїджали на виклики більше **261 тис разів**. Дуже тривалий час сфера екстреної та невідкладної медичної допомоги не реформувалась. Головними питаннями є відсутність єдиної оперативно-диспетчерської служби, недосконалість кадрів, як лікарів, так і середнього медичного персоналу, недостатність апаратури та медичного обладнання та невідповідність автомобільного парку вимогам ДСТУ

Метою нової програми є:

- підвищення ефективності і якості надання ЕМД на дошпитальному та шпитальному етапах;
- забезпечення рівної доступності ЕМД для міського та сільського населення на території області;
- вдосконалення системи моніторингу і управління екстреною медичною допомогою на обласному рівні;
- вдосконалення нормативно-правової, організаційно-методичної і матеріально-технічної бази для розвитку ЕМД;
- впровадження єдиних технологічних вимог і медико-економічних стандартів надання швидкої медичної допомоги;
- формування сучасних фінансово-економічних механізмів і системи  оплати праці ЕМД, поліпшення спадкоємності в діяльності дошпитального та шпитального етапів ЕМД при невідкладних станах;
- скорочення летальності серед хворих і потерпілих при шпиталізації по невідкладних станах на 10%;
- поліпшення умов праці працівників екстреної та невідкладної медичної допомоги;
- зміцнення кадрового потенціалу, вдосконалення системи оплати праці працівників екстреної та невідкладної медичної допомоги.

Окремо в програмі зазначається про створення єдиної оперативно-диспетчерської служби ЕМД в Київській області, яка буде розміщена на базі Білоцерковського центру ЕМД.

За словами головного лікаря Броварської станції екстреної медичної допомоги (БСЕМД) **Лесі Олексяк**, ця програма принесе багато позитивних зрушень. При введенні в дію єдиної диспетчерської служби буде впроваджений принцип екстериторіальності, тобто на виклик з єдиної диспетчерської буде направлятися найближча до місця події бригада екстреної медичної допомоги, незалежно від того, на якій філії вона працює. А також кожна машина буде обладнана GPS-навігатором та спеціальним маячком, згідно роботи яких диспетчер буде бачити, де знаходиться кожна машина, та в разі необхідності зможе правильно скоординувати її рух.

На даний момент в Броварах кожного дня працює **6** виїздних бригад, які обслуговують населення міста Бровари та Броварського району.

Нагадаємо, що [раніше](https://mpz.brovary.org/ekstrena-dopomoga-povernulasya-v-brovary/), в рамках реформування системи медицини в Україні, звичну швидку розділили на дві служби: екстрену та невідкладну допомоги. Невідкладна залишилась в Броварах, а екстрену – винесли в Бориспіль. Пізніше, на початку цього року, екстрена допомога повернулася в Бровари, головним лікарем було призначено **Романа Никифорука.** З **5 вересня 2016 року** Броварську станцію екстреної медичної допомоги (БСЕМД) очолює Леся Олексяк.
