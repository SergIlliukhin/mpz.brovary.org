---
title: "Броварський футбол має стати гордістю міста!"
date: 2014-08-14
categories: 
  - "kolonka-avtora"
---

**[![djg](https://mpz.brovary.org/wp-content/uploads/2014/08/djg.jpg)](https://mpz.brovary.org/wp-content/uploads/2014/08/djg.jpg)Велике місто без своєї футбольної команди – як секс без кохання: жити, в принципі, можна... Але ж немає іскри!**

У країні, яка два роки тому приймала головний європейський чемпіонат, футбол – це значно більше, ніж просто спорт. У кожному місті чи навіть селі своя футбольна команда – це візитівка, її дітище, про яке піклується вся громада. Достатньо поглянути, які футбольні традиції панують на заході країни. Зрештою, і ходити далеко не потрібно: той же Бориспіль чи навіть Буча сьогодні на голову вищі за Бровари у футбольному плані. Парадокс: наше місто має футбольних фанатів та ультрас, яких поважають – а часто і бояться – вболівальники визнаних клубів-грандів, а ось власне із місцевим футбольним клубом у Броварах досі не склалось.

На превеликий сором багатьох з нас, широкому міському загалу досі маловідомо, що в Броварах таки є футбольна команда, яка існує не завдяки, а всупереч всьому. Всупереч байдужості – а інколи і прямій протидії – міської влади загалом та дрібних чиновників зокрема. Всупереч пасивності бізнесу. Всупереч майже порожнім трибунам семитисячного стадіону «Спартак», де на матчі збираються лише 100-200 завжди вірних ультрас. У цей час основна маса футбольних шанувальників на дивані вболіває за «Динамо» чи «Шахтар», надаючи перевагу «телевізійній» підтримці клубу з іншого міста. А в цей час одинадцять хлопців  «рубаються» на полі «Спартака» у футболках з написом «Бровари».

Наша команда вже не перший день виживає виключно завдяки ентузіазму «хворих футболом» броварчан. Вона не має «генеральних» чи «титульних» спонсорів, грошовитих партнерів чи покровителів з боку влади або бізнесу.  І це при тому, що ціна утримання броварської професійної футбольної команди на рік співвідносна з вартістю одного гарного або двох «середніх» автомобілів: у футбольному розумінні це копійки для такого міста, як наше.

Не зважаючи на це, ФК «Бровари» продовжує боротись за призові місця в чемпіонаті Київщини. **Завтра, 16 серпня, о 18:00 наша команда на домашньому стадіоні «Спартак» прийматиме свого принципового суперника – ФК «Локомотив» з Києва**, який випереджає броварчан на одну позицію в турнірній таблиці і на п’ять очок в загальному заліку. Наші хлопці найбільше потребують нашої з вами підтримки на трибунах, тож давайте урізноманітнимо суботнє надвечір’я і проведемо його на стадіоні, вболіваючи за команду рідного міста!

Для тих, хто любить у футбол тільки грати, а не спостерігати за грою, теж є гарна новина: наступної середи, 20 серпня о 10:00 відбудеться [благодійний турнір з міні-футболу](https://vk.com/event75442925), організований молодими броварчанами з ОНУМ. Усі кошти, отримані з турніру, будуть направлені на потреби воїнів в зоні АТО. Якщо хто хоче помірятись футбольними силами з автором цих рядків – реєструйтесь на турнірі! Команда «Маєш право знати» також візьме участь в змаганнях.
