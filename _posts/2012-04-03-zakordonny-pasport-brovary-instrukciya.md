---
title: "Як зробити закордонний паспорт у Броварах: покрокова інструкція та поради з досвіду"
date: 2012-04-03
author: 
  username: "pravoZnaty"
  display_name: "Маєш право знати"
categories: 
  - "kolonka-avtora"
tags: 
  - "brovary"
  - "brovaryi"
  - "vibir-redaktsiyi"
  - "zakordonniy-pasport"
  - "novini"
  - "pasportniy-stil"
---

[![](https://mpz.brovary.org/wp-content/uploads/2012/04/Viviska-pasportnogo-stolu.jpg "Вивіска паспортного столу")](https://mpz.brovary.org/wp-content/uploads/2012/04/Viviska-pasportnogo-stolu.jpg) Для того, щоб стати „громадянином світу” та мати можливість подорожувати різними країнами, громадянам України потрібно отримати закордонний паспорт. За великим рахунком, процедура оформлення паспорта громадянина України для виїзду закордон – проста. Однак є кілька нюансів, які обов’язково треба знати тому, хто планує нарешті зробити такий документ або у кого термін користування закордонним паспортом добігає кінця. На власному досвіді ми вирішили перевірити, як проходить процес отримання „квитка у світ” у паспортному столі м. Бровари.

**Куди йти?**

Одразу ж зазначимо, що інформація про те, що закордонний паспорт „відтепер” можна зробити у Броварах, не виїжджаючи до Києва – про що кілька років тому багато писалося у муніципальних газетах – не підтвердилася. Фотографуватися та подавати документи все одно доведеться в обласному ВГІРФО ГУ МВС України в Київській області, який знаходиться у Києві на вул. Петропавлівській, 11. А от отримати консультацію, сформувати пакет обов’язкових документів та взяти направлення на фотографування можна у рідному місті. Тут же потім можна буде забрати і готовий паспорт.

Графік роботи броварського паспортного столу, який розташований за адресою: бул. Незалежності, 3, досить зручний: прийом з питань оформлення закордонного паспорта проводиться у каб. № 2 або №4 по вівторках, середах, четвергах та суботах.

[![](https://mpz.brovary.org/wp-content/uploads/2012/04/Grafik-roboty.jpg "Grafik roboty")](https://mpz.brovary.org/wp-content/uploads/2012/04/Grafik-roboty.jpg)

**Які документи подавати?**

По факту для оформлення паспорта громадянина України для виїзду закордон потрібно мати при собі: 1) Паспорт + копії окремих сторінок паспорту (сторінок 1-2; сторінок 3-4 або 5-6, якщо вони заповнені; сторінки з адресою прописки/реєстрації) 2) Ідентифікаційний код (оригінал!) + копію коду 3) Три сплачених квитанції: держмито, за бланк та за додаткові платні послуги.

[![](https://mpz.brovary.org/wp-content/uploads/2012/04/Perelik-dokumentiv.jpg "Perelik dokumentiv")](https://mpz.brovary.org/wp-content/uploads/2012/04/Perelik-dokumentiv.jpg)

В окремих випадках можуть знадобитись додаткові документи, зокрема: - якщо ви юнак призовного віку, то вам знадобиться ще довідка з військкомату до 25 років (якщо ви не служили) або копія військового квитка (якщо служили); - для внесення дитини віком до 5 років до закордонного паспорту батьків також необхідно подати 2 фотокартки дитини, свідоцтво і ксерокопію свідоцтва про народження дитини + додатково сплачену квитанцію; - при оформленні другого закордонного паспорту потрібно мати при собі перший закордонний паспорт, а також ксерокопію першого розвороту та відкритих віз, + додатково сплачену квитанцію.

**Скільки це коштуватиме?**

Якщо ви оформлюєте закордонний паспорт у звичайному порядку (термін виготовлення – 1 місяць), то це загалом обійдеться вам у **407,15** **грн**. Якщо паспорт вам потрібен терміново, то за 10-денний строк його виготовлення вам доведеться сплатити майже вдвічі більше – **851,80** **грн**.

Якщо ви хочете виготовити другий закордонний паспорт, за це додатково доведеться сплатити **60,17 грн** (строк виготовлення – 1 місяць) або **120,34 грн** (за термінове виготовлення за 10 днів). До речі, якщо ви вирішили виготовити другий паспорт через те, що термін вашого документа добігає кінця, ви можете віддати старий паспорт, і тоді вам не доведеться сплачувати ці додаткові 60 чи 120 грн.

| **НАЗВА ПЛАТЕЖУ** |   **У звичайному порядку**   |   **Для другого паспорта**   |   **За 10 днів**   |
| --- | --- | --- | --- |
| Державне мито |   170 грн   |   170 грн   |   340 грн   |
| За бланк |   150 грн   |   150 грн   |   337,50 грн   |
| Додаткові платні послуги |   87,15 грн   |   87,15 грн   |   174,30 грн   |
| **ЗАГАЛОМ** |   **407,15 грн**   |   **407,15 грн**   |   **851,8 грн**   |
| ДОДАТКОВО |  |  |  |
| за внесення даних про дитину   (дітей) |   18,63 грн   |   18,63 грн   |   37,26 грн   |
| за оформлення другого   закордонного паспорта |   –   |   60,17 грн   |   120, 34 грн   |

 

З досвіду можемо сказати, що особливих черг на прийом не було. Ми подавали документи у суботу, прийом проходив досить швидко і в черзі стояло не більше 5-7 осіб одночасно. Також дуже зручно, що тепер безпосередньо у приміщенні паспортного столу знаходиться відділення банку і всі необхідні платежі можна сплатити на місці. Однак через те, що тут сплачують не лише за закордонні паспорти, а й за інші послуги, біля вікна банку зазвичай вишиковується чимала черга. То ж радимо сплатити квитанції завчасно у не такому завантаженому відділенні банку:

**Державне мито у розмірі 170 грн платиться:** р/р: 31112097700005 – по м. Бровари р/р: 31119097700149 – по Броварському району отримувач: Броварське УДК банк: ГУДКУ у Київській області, м. Київ МФО: 821018 ЄДРПОУ: 37893158

**За бланк у розмірі 150 грн платиться:** р/р: 31258272210713 отримувач: ГУ МВС України в Київській обл. банк: ГУДКУ у Київській області, м. Київ МФО: 821018 ЄДРПОУ: 08592218

**За додаткові послуги у розмірі 87,15 грн та ін.:** р/р: 31258272210713 отримувач: ГУ МВС України в Київській обл. банк: ГУДКУ у Київській області, м. Київ МФО: 821018 ЄДРПОУ: 08592218

_Стосовно пільг, то згідно з інформацією на стендах у паспортному столі, чорнобильці, інваліди ВВВ І та ІІ груп звільняються від сплати державного мита, а учасники бойових дій сплачують 50% державного мита та додаткових платних послуг._

**Що далі?**

На прийомі у громадянина перевіряють наявність всіх обов’язкових документів та дають заповнити заяву-прохання надати платну послугу на 87,15 грн. Квитанція про сплату за цю послугу чомусь міститься у переліку обов’язкових документів, хоча, як виявляється, ми „добровільно” просимо нам її надати після того, як вже сплатили за неї. І це не єдиний „сюрприз” у переліку „обов’язкових” документів, але про це – згодом.

Якщо ви оформлюєте другий паспорт і хочете залишити собі старий, то вас попросять написати заяву встановленого зразка, та знову ж таки дати письмову ”добровільну” згоду на „додаткові платні послуги”, які ви також вже сплатили.

Але менше з тим, при наявності всіх необхідних документів ви отримуєте скріплені степлером та підписані уповноваженим представником паспортного столу копії документів разом із направленням на фотографування до ВГІРФО на вул. Петропавлівській, 11. Прийомні дні: вівторок (з 10:00 до 17:00), четвер (з 10 :00 до 17:00) та п’ятниця (з 10:00 до 15:00). Конкретну дату вам призначає працівник паспортного столу безпосередньо у направленні. У ньому також міститься детальна інструкція, як краще дістатись на вул. Петропавлівську, 11 громадським транспортом.

[![](https://mpz.brovary.org/wp-content/uploads/2012/04/Oblasnyy-ovir.jpg "Oblasnyy ovir")](https://mpz.brovary.org/wp-content/uploads/2012/04/Oblasnyy-ovir.jpg)

Знаючи страшні легенди про довжелезні черги в обласному „ОВІРі”, ми поїхали займати чергу рано вранці у вівторок, і вже о пів на восьму ми були на місці і виявились другими у черзі. Десь до 9-ої ранку ми залишались другими, і лиш потім потік людей став суттєво зростати і на початок 10-ої вже складав близько 30 людей у черзі. В середньому за годину прийом проходило 7-8 людей, і десь через годину запрацював ще один кабінет, то ж черга стала просуватися вдвічі швидше. Попозувавши перед фотокамерою, підписавши ще кілька папірців, почувши оптимістичне „приходьте через місяць у своє місцеве відділення за паспортом”, ми б залюбки поїхали додому, якби не одне „але”.

І це „але” називається довідка про відсутність судимості. На власному досвіді ми переконались, що її не потрібно подавати ні у місцевому паспортному столі, ні в обласному "ОВІРі", бо цей документ не вимагається від громадян чинним законодавством, однак чомусь досить часто міститься у переліку обов'язкових документів на інформаційних стендах. Для того, щоб з'ясувати правду, нам довелось поспілкуватись з начальником броварського паспортного столу та кількома працівниками обласної паспортної служби.

Читайте завтра наше розслідування під назвою "**[Обов’язкова необов’язковість: за що не потрібно платити при оформленні закордонного паспорта](https://mpz.brovary.org/dovidka-pro-vidsutnist-sudimosti-mif-chi-realnist/ "Permanent Link to Обов’язкова необов’язковість: за що не потрібно платити при оформленні закордонного паспорта")**", щоб дізнатись, у які "бюрократичні лабіринти" вас відправляють чиновники, щоб мати можливість заробляти на "обов'язково необов'язкових" послугах.

Про стан справ у 2013 році читайте тут: **"[Чи можливо оформити закордонний паспорт у Броварах?](https://mpz.brovary.org/chi-mozhlivo-oformiti-zakordonniy-pasport-u-brovarah/)"**

Про оформлення закордонного паспорту у 2015 році читайте тут: **"[Як оформити біометричний закордонний паспорт у Броварах без зайвих черг](https://mpz.brovary.org/yak-oformyty-biometrychnyj-zakordonnyj-pasport-u-brovarah-bez-zajvyh-cherg/)"**
