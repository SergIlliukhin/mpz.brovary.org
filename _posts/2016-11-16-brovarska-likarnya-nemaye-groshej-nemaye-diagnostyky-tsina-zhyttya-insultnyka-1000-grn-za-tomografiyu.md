---
title: "Броварська лікарня: немає грошей - немає діагностики. Ціна життя інсультника - 1000 грн за томографію"
date: 2016-11-16
author: 
  username: "yschenko"
  display_name: "Ірина Ющенко"
categories: 
  - "brovary"
  - "aktsiyi-zahodi"
tags: 
  - "insult"
  - "bagnyuk"
  - "brovary"
  - "brovarska-likarnya"
  - "btsrl"
  - "viddilennya-angionevrologiyi"
  - "vibir-redaktsiyi"
  - "kt"
  - "mrt"
  - "novini"
  - "skt"
  - "tomografiya"
coverImage: "wp-content/uploads/2016/11/6-2.jpg"
---

**Немає 1 000 грн – немає обстеження спіральним комп’ютерним томографом (СКТ). Немає обстеження СКТ – інсультник приречений, щонайменше на інвалідність. Що ж робити незаможним категоріям броварчан, яким непосильні такі витрати, чи хворим, котрі потрапили в лікарню без свідомості, грошей або рідні, спроможної на ці витрати?**

_«Це було в лютому 2014 року, коли на Майдані розпочалася троща і в лікарні привозили перші жертви,_ \- розповідає броварчанин **Андрій**. – _Того дня я із друзями вирішив не їхати на Майдан, а в  нашу лікарню на чергування: надійшла інформація, що беркутівці викрадають майданівців прямо з палат, а потім хлопці зникають. Коли ми вже були у приймальному відділенні, під’їхала «швидка» і на каталці завезли та залишили в коридорі якогось чоловіка, що був без свідомості. Коли я придивився -  не повірив своїм очам: це був мій батько!_

\[caption id="attachment\_62987" align="aligncenter" width="600"\][![інсульт](https://mpz.brovary.org/wp-content/uploads/2016/11/1-5.jpg)](https://mpz.brovary.org/wp-content/uploads/2016/11/1-5.jpg) Андрій\[/caption\]

_Я кинувся шукати хоча б когось, хто б надав татові допомогу. У коридорі «упіймав» медсестру. Тоді й  дізнався, що в тата інсульт. Ця біда трапилася з ним прямо в ліфті. І хоча «швидка» спрацювала відмінно, в лікарні ми потрапили в глухий кут: без спіральної комп’ютерної томографії при інсульті щось робити дуже ризиковано, а роблять її тільки платно. Тоді це було 500 грн. Ні в мене, ні в тата таких грошей при собі не було, тож поки я зідзвонився з мамою і вона привезла необхідну суму, було втрачено багато часу. Окрім цього, черговий лікар повідомив, що для інсультників  – дефіцит ліків, але так як мій тато молодий (тоді йому було 48 років), то ці ліки йому вкололи і відвезли в реанімацію. Минуло вже майже 3 роки, рука і нога в нього повільно, та відновилися. А от мова - ні. Сьогодні тато – інвалід І групи. Чому такі необхідні обстеження, як СКТ, платні, та ще й дуже дорогі, при тому, що Броварську лікарню назвати бідною аж ніяк не можна?»_

І такі історії в Броварах не поодинокі. У броварську лікарню «швидка» привозить інсультників практично щодня. І не варто думати, що «судинна катастрофа» косить людей лише пенсійного віку. Його жертвами є і зовсім молоді, які ведуть повноцінне життя. Серед найголовніших причин інсульту лікарі називають екологію, стрес, малу рухливість, надмірну вагу тіла, нераціональне харчування. На сьогодні в ангіоневрологічному відділенні БЦРЛ перебуває **105** хворих, при тому, що ліжкомісць у відділенні – **85**. Серед них інсультників - **25%** працездатного віку, а тих, кому за 60 років – майже вдвічі більше. Ще 25% хворих – із іншими неврологічними хворобами.

_«Якщо в 1990 році на Бровари та район було 186 інсультів, із яких  - 104 смертей у перший рік, то останні 25 років кількість інсультів збільшилася в 3,5 рази,_ - розповідає завідуючий ангіоневрологічним відділенням, кандидат медичних наук, Заслужений лікар України **Олексій Онопрієнко. _\-_** _Але є і позитивне: коли Мінздрав дав «зелене світло» для госпіталізації інсультників у лікарню, кількість смертей значно зменшилася. Так у 2015 році із 699 інсультів смертей було 157. Це - 25%. У Європі за рік помирає щонайменше 37%»._

\[caption id="attachment\_62991" align="aligncenter" width="600"\][![інсульт](https://mpz.brovary.org/wp-content/uploads/2016/11/5-2.jpg)](https://mpz.brovary.org/wp-content/uploads/2016/11/5-2.jpg) Олексій Онопрієнко демонструє велотренажер, який дуже необхідний інсультникам для реабілітації, і якого в лікарні немає\[/caption\]

\[caption id="attachment\_62995" align="aligncenter" width="600"\][![інсульт](https://mpz.brovary.org/wp-content/uploads/2016/11/9.bmp)](https://mpz.brovary.org/wp-content/uploads/2016/11/9.bmp) Кімната інтенсивної терапії для інсультників тепер буде у самому відділенні ангіоневрології\[/caption\]

Як каже Олексій Онопрієнко, інсульт вимагає невідкладної медичної допомоги, адже рахунок йде на хвилини: чим довше буде порушено мозкове кровопостачання, тим сильніші пошкодження мозку. Тобто, при інсульті час – не гроші, це – життя. Хоча, в нашому випадку, саме гроші вирішують: житиме хворий, вражений інсультом, залишиться інвалідом чи видужає. Адже щоб провести діагностування голови, потрібно **1000 грн**. Стільки ж коштує СКТ стегна, крижового відділу хребта, грудної клітки, черевної порожнини. Та хто ж носить щоденно в кишені таку суму? До того ж, для багатьох броварчан ця сума непідйомна, тож і відмовляються від цього необхідного обстеження.

\[caption id="attachment\_62988" align="aligncenter" width="600"\][![інсульт](https://mpz.brovary.org/wp-content/uploads/2016/11/2-5.jpg)](https://mpz.brovary.org/wp-content/uploads/2016/11/2-5.jpg) Єдине в Броварах СКТ знаходиться в діагностичному центрі «MediVip» на І поверсі хірургічного корпусу БЦРЛ\[/caption\]

За словами завідуючого, неврологи вміють визначати інсульт «на око», та саме СКТ допомагає чітко розпізнати його різновид: геморагічний чи ішемічний, а це, в свою чергу, дозволяє швидше призначити правильне лікування. Найбільш поширений вид інсульту - ішемічний - можна успішно лікувати протягом 3 годин із моменту його виникнення за допомогою тромболізісу _(введення в судину спеціальних препаратів, які розчиняють тромб – авт.)._ Правда, тромболізіс в останній рік у Броварах не роблять, каже завідуючий, адже на препарати для його проведення немає грошей. Так само немає грошей і на державний комп’ютерний томограф, тож малозабезпечені категорії громадян змушені лікувати на свій страх і ризик. _«На сьогодні в реанімації перебуває 34-літня жінка, оплатити СКТ вона не може, а ми толком не знаємо, що з нею робити далі: оперувати чи ні»,_ \- каже  Олексій Онопрієнко. А час спливає.

Щоб з'ясувати, за якими розцінками надаються послуги з діагностування броварчан, ми пішли у кабінет, де проводять СКТ. Адміністратор **Ольга** відразу повідомила, що їхня фірма - приватна, тож про безкоштовну діагностику мова не йде: немає грошей – немає діагностики. У приватній бесіді директор діагностичного центру «MediVip» **Юрій Габорець** розповів, що утримання комп’ютерного томографа, який коштує півмільйона євро, дуже дорогокоштуюче, а наплив хворих – малий _(10-15 чоловік на день, серед них інсультників – 4-6 – авт.)_, тож виручених коштів вистачає лише на оплату оренди, зарплату та обслуговування апарату. _«Наприклад, один тільки картридж в апараті коштує 50 тисяч євро, а розрахований він усього на 1 рік,_ - пояснює пан Юрій. - _Загалом проект «__MediVip__» у Броварах для нас збитковий, і працюємо лише на прохання головного лікаря»._ І це при тому, що обстеження коштує **від 1000 до 1500 грн**.

[![інсульт](https://mpz.brovary.org/wp-content/uploads/2016/11/8.bmp)](https://mpz.brovary.org/wp-content/uploads/2016/11/8.bmp)

У БЦРЛ діагностичний центр «MediVip» працює уже 10 років: обслуговують громадян із понеділка по п’ятницю з **9** до **17 год**, **субота, неділя, святкові дні – вихідні.** А якщо людина «надумає» захворіти поза цим графіком, то змушена буде сплатити послуги СКТ за ургентним графіком - **2200 грн** за будь-яке обстеження. Пояснюють: обслуговуючий персонал доводиться викликати, апарат - запускати з «нуля», а це – нові затрати електроенергії, яка останнім часом значно подорожчала.

Що ж робити, коли привезуть інсультника без свідомості і в якого немає грошей? Юрій Габорець радить відразу везти його у столичну лікарню швидкої допомоги біля м.Чернігівська ("БСП") _–_ це за 10 км від Броварів. А тих, хто при свідомості, – направляти в обласну лікарню, де є **3** державних комп’ютерних томографи. Безкоштовні. Але є ще один вихід, каже директор центру. Саме його неодноразово і озвучував як головному лікарю, так і виконкому Броварської міськради: створення спецрахунку чи фонду, з якого фірмі компенсуватимуть витрати за обслуговування, наприклад, малозабезпечених. Саме так «MediVip» працює із страховими компаніями. На сьогодні діагностичний центр йде назустріч незаможним броварчанам таким чином: виділяють на місяць **15** «соціальних» талонів – із 50% знижкою. Та отримати їх можуть тільки окремі категорії громадян: медики, АТОвці, інваліди, каже головний лікар БЦРЛ **Валентин Багнюк**. Ще тільки середина місяця, а цих талонів уже немає.

\[caption id="attachment\_62997" align="aligncenter" width="351"\][![інсульт](https://mpz.brovary.org/wp-content/uploads/2016/11/24.jpg)](https://mpz.brovary.org/wp-content/uploads/2016/11/24.jpg) Валентин Багнюк\[/caption\]

Головний лікар переконує: до цього часу ніяких нарікань броварчан на роботу чи цінову політику «MediVip» не було. Та якби й були, безпосередньо він ніякого впливу на формування ціни за послуги в приватному центрі не має. Приміщення в оренду фірмі надавала міськрайонна влада, а він, як головний лікар, на даний момент займається питанням придбання МРТ для потреб лікарні. У Департамент охорони здоров’я заявки подали вже давно, однак поки що звідти ніякої реакції, каже пан Багнюк.

Та світло в кінці тунелю є. _«У нас з’явився шанс [отримати](https://mpz.brovary.org/deputaty-oznajomylysya-z-potrebamy-brovarskoyi-medytsyny-zvidky-na-vse-vzyaty-koshty/) апарат МРТ у якості гуманітарної допомоги,_ \- повідомив Валентин Багнюк. _- Зараз апарат знаходиться на виставці за кордоном, а після її завершення МРТ мають перевезти до нас. Усі витрати на транспортування та розмитнення апарату візьме міськрада. Однак, який саме цей МРТ, чи повністю укомплектований – нічого не знаємо»._

Хочеться вірити, що в Броварах і справді невдовзі з'явивиться свій, комунальний діагностичний центр, що дозволить значно збільшити кількість врятовананих від інсульту хворих. А поки що броварчанам залишається або не хворіти, або ж постійно носити в кишені 1 000 грн. На всяк випадок.

**Фото - автора**
