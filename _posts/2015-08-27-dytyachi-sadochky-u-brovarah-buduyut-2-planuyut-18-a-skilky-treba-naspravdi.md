---
title: "Дитячі садочки у Броварах: будують 2, планують 18, а скільки треба насправді?"
date: 2015-08-27
categories: 
  - "rozsliduvannya"
  - "brovary"
tags: 
  - "brovary"
  - "budivnitstvo"
  - "vibir-redaktsiyi"
  - "dytyachi-sadochky"
  - "novini"
  - "sadochky"
---

**"Маєш право знати" у [попередньому матеріалі](https://mpz.brovary.org/brovarska-osvita-v-tsyfrah-tretyna-ditej-u-sadochkah-ponadnormovi-shkolyariv-masovo-perevodyat-na-drugu-zminu/) проаналізувало стан освітньої мережі Броварів. Висновок очевидний: садочків та шкіл давно не вистачає. А** **з огляду на швидкі темпи росту населення та будівництва в місті вони потрібні, як то кажуть, "вже на вчора".** **Тож чи будуються в місті нові об'єкти соціальної інфраструктури? Якщо будуються, то чи будуть вони відповідати потребам міста та на чому грунтуються розрахунки?**

**БУДІВНИЦТВО**

На наш запит щодо садочків та шкіл, які будують або планують побудувати у місті та ввести в експлуатацію найближчим часом, броварські чиновники повідомляють наступне:

\[quote\]

Документообіг у Броварській міській раді та її виконавчому комітеті **не містить** інформативного матеріалу щодо планування введення в експлуатацію дошкільних та загальноосвітніх закладів в місті Бровари протягом 2015-20 рр.

\[/quote\]

Здавалося б, на цьому можна було би поставити крапку. Проте спробуємо розібратися: чи означає це, що місто, яке швидко росте, залишиться найближчі п'ять років взагалі без нових шкіл та садочків? Та ні, бо деякі майбутні дитячі заклади вже можна побачити на свої очі у нових житлових масивах. За законом забудовники повинні зробити свій вклад в інфраструктуру міста: або фінансовий, або матеріальний. Тому, окрім житлової забудови у нових кварталах, вони зводять і об'єкти інфраструктури. Так, наприклад, вже майже побудовано дитячий садочок "Казка" на **120 осіб**, який розташовано у новому ЖК "Лісовий квартал" по вул. Чорновола. Планується зведення й іншого подібного об'єкту - на вул.Чубинського.

[![садочки (7)](https://mpz.brovary.org/wp-content/uploads/2015/08/sadochky-7.jpg)](https://mpz.brovary.org/wp-content/uploads/2015/08/sadochky-7.jpg)

\[caption id="attachment\_44142" align="aligncenter" width="600"\][![садочки (8)](https://mpz.brovary.org/wp-content/uploads/2015/08/sadochky-8.jpg)](https://mpz.brovary.org/wp-content/uploads/2015/08/sadochky-8.jpg) Майбутній ДНЗ "Казка" по вул.Чорновола\[/caption\]

Також планується звести садочок на **145 місць** в районі ЖК "Шоколад". Цей садочок компанія "БЗБК" починає будувати вже в цьому році, у наступному - завершить, а в експлуатацію він буде введений, мабуть, у 2017 році. Передавати у комунальну власність міста садочок не планують. Кажуть, за законом повинні збудувати, проте віддавати місту не зобов'язані. Та влада і не наполягає. Тому цей садочок буде у приватній власності компанії. Також збираються відкрити на першому поверсі нових будинків ЖК "Шоколад" групи короткострокового відвідування (до 4-х годин) - усього на **45 дітей**.

Проте все це буде розташовано у нових кварталах міста, які заселяться новими жителями. Та й цього буде недостатньо, аби забезпечити їхні потреби. А що буде зроблено для Масиву чи Торгмашу, де вже котрий рік діти страждають від тісняви у навчальних закладах? Відповіді немає.

**ГЕНПЛАН**

Майбутнє будівництво та розміщення обєктів соціальної інфраструктури прямо пов'язане з таким документом як генеральний план міста.

> **Генеральний план** — вид містобудівної документації, що регулює містобудівну діяльність в містах і інших поселеннях, визначає умови безпеки мешкання населення, забезпечення необхідних санітарно-гігієнічних і екологічних вимог, раціональне визначення меж землекористувань, зон житлової, суспільної, промислової забудови, територій, що особливо охороняються, зон різної містобудівної цінності, розміщення місць прикладення праці, розвиток інженерно-транспортної інфраструктури, впорядкування територій, збереження історико-культурної спадщини і антропогенних ландшафтів.

Відповідно до [існуючого проекту Генплану Броварів 2015 року](http://genplan.brovary.org/proekt-henplanu-2015), кількість садочків у найближчі 15-20 років мала би збільшитися на 18 (загальна місткість 2720 місць), а шкіл - на 7 (загальна місткість 7460 місць). Виходячи з цього, садочків у місті стало би удвічі більше - **36**, а шкіл було б вже **19**.

Але збільшувалося б і населення. Згідно того ж документу в 2015-20 рр. населення міста зросло би майже на чверть (з 98 до 125 тисяч), а житловий фонд - наполовину (з 2367 кв.м до 4494 кв.м) за рахунок будівництва 19,5 тисяч квартир та 1,26 тисяч індивідуальних будинків.

[![genplan - копия](https://mpz.brovary.org/wp-content/uploads/2015/08/genplan-kopyya.jpg)](https://mpz.brovary.org/wp-content/uploads/2015/08/genplan-kopyya.jpg)

Проте міські активісти вважають наявний проект недосконалим і мають своє бачення розвитку міста. Так, наприклад, вони впевнені, що темпи зростання населення є значно більшими, не враховуються і реальні (а не офіційні) дані, тому до розрахунків треба брати зовсім інші цифри.

Ось що каже активістка **Ірина Нікітчина**: _"Інститут ДІПРОМІСТО вирахував, що починаючи з 98,3 тисяч осіб для 2013 року, кількість мешканців поступово зростатиме щороку з невеликим приростом. Для наглядності візьмемо середнє число 1483 особи на рік, що до 2031 року дасть арифметично 125 тисяч осіб. На папері воно може і так, а от будівельне свавілля та його наслідки не враховані. Спостережливий броварчанин помічає, якими темпами зростають у нас висотки, а я, як фахівець скажу, що **щільність забудови не дотримується і перевищується у 2-3 рази від норми**. Житлові квартали містять мізерний процент соціального та пільгового житла, аби стверджувати, що заселятися вони будуть здебільшого броварчанами за рахунок внутрішньої міграції. Дані реєстрації за місцем проживання також не об’єктивні, оскільки чимала частина власників житла у новобудовах не поспішає отримати броварську прописку"._

[![IMAG1961](https://mpz.brovary.org/wp-content/uploads/2015/08/IMAG1961.jpg)](https://mpz.brovary.org/wp-content/uploads/2015/08/IMAG1961.jpg)

Наступне, що ставиться під сумнів фахівцями, це розрахунок потреби місць у навчальних закладах. Коментує Ірина Нікітчина: _"Викликає сумнів цифра, взята до розрахунку потреби місць в дошкільних навчальних закладах. На період до 2031 року вона складатиме 42 місця на 1000 мешканців. Через 16 років воно, можливо,  буде і так. Але сьогодні місто Бровари має найбільшу народжуваність в Київській області і цей факт також не враховано. Наприклад, у моєму будинку на 380 мешканців припадає 36 дошкільнят! Це вдвічі більше ніж у запропонованому нормативі"._

[![IMAG1958](https://mpz.brovary.org/wp-content/uploads/2015/08/IMAG1958.jpg)](https://mpz.brovary.org/wp-content/uploads/2015/08/IMAG1958.jpg)

_"Візьмемо також для прикладу “Лісовий квартал”, -_ продовжує пані Ірина. _-  Тільки тут вже збудовано та невдовзі зведеться житла на 5100 мешканців (а згадайте пропоновані 1483 особи / рік - на все місто?). За генпланом по вул.Чорновола прописано збудувати садочок на 160 місць, а **забудовник вдвічі збільшив нормативну щільність та зменшив кількість місць у садочку** “Казка” до 120. Що сказати? І 300 місць буде замало"._

А ось Торгмаш Генплан взагалі оминув своєю увагою: немає розрахунку ні дошкільних навчальних закладів,  ні загальноосвітніх  шкіл як в цілому для V-го житлового району, так і для ділянки існуючої та перспективної багатоквартирної забудови по вулицям Олімпійська, Красовського, Східна, Чкалова. Чи Торгмашу не потрібні садочки та школи?

\[caption id="attachment\_44411" align="aligncenter" width="600"\][![1](https://mpz.brovary.org/wp-content/uploads/2015/08/15.jpg)](https://mpz.brovary.org/wp-content/uploads/2015/08/15.jpg) ЖК "Олімпійський", що будується на Торгмаші, буде налічувати 11 будинків у 21 поверх - усього на 1700 квартир\[/caption\]

І взагалі, каже активістка, наявна тенденція у містобудуванні дає побоювання, що всі вільні території віддаються під багатоквартирну забудову, а ось ті, що мають залишки зелених насаджень, відводяться під школи та садочки. Так відбувається по вул. Симоненка та вул. Соборній: _"Мешканці мусять обирати або лісок, або садок"._ Майбутній садочок, вважають місцеві жителі, збираються побудувати бездумно. Чиновники хочуть зрубати лісові насадження для будівництва садка, активісти у свою чергу пропонують будувати дитячий заклад поряд на вільному місці - на пустирі. Наразі перемагають чиновники: на останній сесії землю виділили і ліс збираються вирубати.

\[caption id="attachment\_43583" align="aligncenter" width="600"\][![57 сесія БМР00027](https://mpz.brovary.org/wp-content/uploads/2015/08/57-sesiya-BMR00027.jpg)](https://mpz.brovary.org/wp-content/uploads/2015/08/57-sesiya-BMR00027.jpg) Ірина Нікітчина на 57-й черговій сесії\[/caption\]

Громадські активісти, члени Штабу щодо розробки громадського обговорення змін до Генерального плану міста Бровари, домагаються, аби **у новому Генплані було враховано дійсний демографічний стан, а також збалансовано кількість та темпи зведення житла**. Вони вже надали багато зауважень до управління містобудування та тримають зміни до Генплану на контролі. Прогнозується, що покращений Генплан може бути прийнятий вже у 2016 році - якщо відбудеться справжне обговорення, врахування зауважень та виправлення недоліків.

Проте все це плани на майбутнє, а що робиться зараз і які дії вживалися останнім часом? Невже влада не помічала всі ці роки активного житлового будівництва? Не прогнозувала зростання потреби у дитячих навчальних закладах? Чому в місті не будувалися школи та садки?

[![57 сесія БМР00050](https://mpz.brovary.org/wp-content/uploads/2015/08/57-sesiya-BMR00050.jpg)](https://mpz.brovary.org/wp-content/uploads/2015/08/57-sesiya-BMR00050.jpg)

Мабуть, владі потрібно поставити питання забезпечення садочками та школами броварських дітей на перше місце. Бо ця проблема, здається, викликає найбільше незадоволення містян - вона вже давно назріла і перезріла. Ніяка галузь не може зрівнятися у важливості з освітою, бо діти - це наше майбутнє.
