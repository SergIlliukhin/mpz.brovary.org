---
title: "Новопризначений прокурор Броварів – син колишнього керівника «Беркуту»?"
date: 2015-12-15
categories: 
  - "vlada"
  - "novyny"
tags: 
  - "brovary"
  - "vibir-redaktsiyi"
  - "konkurs"
  - "novini"
  - "prokuror"
---

**В рамках реформування прокуратури, за результатами відкритого 4-рівневого рейтингового конкурсу на заміщення посад керівників місцевих прокуратур, броварським прокурором [призначено](http://kobl.gp.gov.ua/ua/pidprko.html?_m=publications&_t=rec&id=120558) радника юстиції, 34-річного Андрія Івановича Котяша.**

**Андрій Котяш** народився 4 травня 1981 року в м. Дубровиця Рівненської області. У 2003 році закінчив Національну юридичну академію України ім. Ярослава Мудрого. У тому ж році став помічником прокурора Іванківської міжрайонної прокуратури Київської області. За тим перейшов на роботу до прокуратури м. Славутич, де спочатку обійняв посаду помічника прокурора, а потім – старшого помічника прокурора. У 2011 році Котяш був призначений на посаду [прокурора міста Славутич.](http://prokuratura-slavutich.com.ua/page/people.html)

У відкритих джерелах є інформація про нібито [корупційну складову](http://antikor.com.ua/articles/932-poreshaem_po-tihomu._mne_uhe_pol-kieva_perezvonilo__zajavil_eks-rukovoditelj_slavutichskoj_militsii_) діяльності Котяша на посаді керівника славутицької прокуратури. Так, зокрема, мешканці м. Славутич на місцевих форумах звертають увагу на розкішний будинок на Софіївській Борщагівці, котрий нібито належить Котяшу, а також на близькі стосунки екс-прокурора Славутича з начальником місцевого ДАІ та міським головою. Інформація про можливі зловживання Котяша на своїй попередній посаді знайшла відображення і в [підсумковому протоколі](http://www.gp.gov.ua/ua/reforms?_m=publications&_t=rec&id=163712) конкурсної комісії, де розглядалась можливість заміни кандидатури Андрія Котяша на кандидатуру Наталії Гайфуліної у поданні Генеральному прокурору в разі, якщо інформація про корупцію Котяша підтвердиться документально.

> За [інформацією](http://prokurorska-pravda.today/article/osobennosti-sobesedovaniya-kto-budet-rukovodit-mestnymi-prokuraturami-kievshiny/) [низки видань](http://zerkalo.mk.ua/novini/reforma-ili-fars-testirovanie-prokurorov-vyxodit-na-finishnuyu-pryamuyu.html), новопризначений броварський прокурор може бути сином колишнього керівника полку «Беркут»  м. Рівне Івана Котяша. Рівненський «Беркут» брав участь у подіях Революції Гідності, спершу захищаючи будівлю Верховної Ради, а потім – Генпрокуратури. Однак 21 лютого – вже після розстрілів на Інститутській – загін Котяша [повернуся в Рівне](http://4vlada.com/rivne/33519), де виступив на народному Віче та покаявся перед місцевими мешканцями.
> 
> <iframe src="https://www.youtube.com/embed/GS0sObaTfHc" width="420" height="315" frameborder="0" allowfullscreen="allowfullscreen"></iframe>
> 
> Зі слів Івана Котяша, його бійці відмовилися виконати злочинний наказ вищого керівництва про застосування вогнепальної зброї проти майданівців та з власної ініціативи повернулися у Рівне. Натовп на Віче зустрічав «беркутівців» криками «Ганьба!» і не дозволив надалі виконувати обов’язки правоохоронців.

За результатами другого етапу відкритого рейтингового конкурсу на заміщення посади керівника броварської прокуратури, Андрій Котяш займав [13-те місце серед чотирьох десятків учасників](http://www.gp.gov.ua/ua/reforms?_m=publications&_t=rec&id=163360), однак згідно з результатами співбесіди з конкурсною комісією, в остаточному рейтинговому списку Котяш [посів вже третю сходинку](http://www.gp.gov.ua/ua/reforms?_m=publications&_t=rec&id=163712), пропустивши вперед Сергія Подгореця та Сергія Саєнка і саме цих трьох кандидатів було направлено на розгляд Генпрокурора Шокіна конкурсною комсією. Сьогодні, 15 грудня, Генеральний Прокурор України Віктор Шокін [своїм розпорядженням](http://www.gp.gov.ua/ua/news.html?_m=publications&_c=view&_t=rec&id=166719) призначив Андрія Котяша прокурором м. Бровари замість Романа Олефіренка, який пробув на цій посаді трохи більше року.
