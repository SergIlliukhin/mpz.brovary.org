---
title: "У Броварах  46-річний чоловік помер через службову недбалість працівників екстреної допомоги?"
date: 2015-03-24
author: 
  username: "yschenko"
  display_name: "Ірина Ющенко"
tags: 
  - "103"
  - "brovary"
  - "btsrl"
  - "vibir-redaktsiyi"
  - "ekstrena-dopomoga"
  - "novini"
  - "shvidka-dopomoga"
---

**_[![2](https://mpz.brovary.org/wp-content/uploads/2015/03/22.jpg)](https://mpz.brovary.org/wp-content/uploads/2015/03/22.jpg)_Згідно із законом [«Про екстрену медичну допомогу»](http://zakon1.rada.gov.ua/laws/show/5081-17), який став черговим етапом реформування медицини, швидка (автомобіль екстреної допомоги) має доїжджати на виклик по місту в межах 10 хвилин, по району – 20  хвилин. Однак останнім часом нарікання броварчан на те, що швидка приїжджає невчасно, доводиться чути все частіше. А коли бригада нарешті на місці, може виявитися вже запізно. Алла Плахотнік вважає, що її  46-річний чоловік помер саме через службову недбалість працівників екстреної  допомоги – невчасний приїзд та ненадання медичної допомоги.**

Той «чорний» вечір 17 лютого Алла пам'ятає похвилинно: чоловік Володимир разом зі свояком Сергієм встановив бойлер, потім гуртом повечеряли, переглянули сімейні фото з відпочинку, позгадували приємні хвилини. Так затягнулося за північ. Алла пішла приймати душ близько другої ночі, а Володимир сів за комп'ютер. Від Сергієвої пропозиції покурити на балконі Володимир відмовився - у серці пекло і тисло. Коли Алла вийшла з ванної кімнати, у чоловіка вже почалася блювота.

**«Чорний» вечір 17 лютого 2015 року**

Сумнівів у діагнозі не залишалося, адже Володимир 11 років тому вже переніс інфаркт. Поки дружина збирала необхідне для поїздки в лікарню, Володимир квапливо спустився з 2-го поверху на вулицю – сподівався поїхати у лікарню на власному авто. Біля під'їзду Алла з братом ледве встигли підхопити Володимира під руки – він втратив свідомість.

_«Серце. Чоловік впав біля під'їзду. Швидше  їдьте на Постишева, 1»,_ - перші слова, які Сергій прокричав у слухавку в 2:19, коли набрав «103». В надії почути від диспетчера хоч якісь поради, щоб протримати чоловіка до приїзду швидкої, Алла зателефонувала до «103» вдруге. У відчаї кричала терміново прислати кардіобригаду, адже в чоловіка повторний інфаркт, на що їй на тій стороні слухавки відповіли: _«У нього відірвався тромб, швидка нічим уже не допоможе»_. _«Ні, не тромб, адже немає ніякої синюшності, їдьте швидше!»_ - благала Алла і намагалася самостійно масажем «завести» чоловікові серце. У 2:45 Сергій набрав «103» втретє. Швидка вже вирулювала з-за рогу.

_«Від лікарні до нас – кілометрів три, їхати не більше 5 хвилин_, - розповідає Алла. - _Дві жінки вийшли з машини і просто стали біля Володі, який лежав. Я почала їх штовхати, щоб щось робили. Лікарка лише поміряла в чоловіка пульс. Потім взяла якийсь укол, однак його так і не зробила. На мої благання дали носилки, водій допоміг завантажити чоловіка в швидку_. _Мене до Володі не пустили - із  ним поїхав брат, я ж помчала за каретою швидкої на власному авто. Сергій розповів, що в дорозі лікарі навіть не намагалися реанімувати чоловіка, просто мовчки дивилися у вікно. У лікарні також не поспішали виносити Володю із авто. До всього, реаніматолога довелося ждати близько 10 хвилин. Пришкутильгавши, він узяв чоловіка за руку і відразу сказав: «У морг». Мене витягли зі швидкої»_.

Наступного ранку чоловікові зробили розтин. Причина смерті – повторний інфаркт міокарда. _«Тож він помер зовсім не від відірваного тромбу, як діагностувала диспетчер,_ - продовжує Алла. - _Вважаю, мого чоловіка можна було врятувати, аби все було зроблено вчасно, як 11 років тому, коли у Володимира стався перший приступ. Тоді у відділенні кардіології з того світу чоловіка витягли звичайні медсестри і санітарка, які серед ночі оперативно змогли «завести» йому серце, хоча від пацієнта реанімація відмовилася, бо вже був відсутній пульс і пішла синюшність кінцівок»._

\[caption id="attachment\_35229" align="aligncenter" width="600"\][![](https://mpz.brovary.org/wp-content/uploads/2015/03/31.jpg)](https://mpz.brovary.org/wp-content/uploads/2015/03/31.jpg) Алла з чоловіком Володимиром під час відпочинку. Вони були щасливі\[/caption\]

**Точка зору лікарів**

Поспілкуватися безпосередньо з лікаркою Є., яку Алла й звинувачує в ненаданні медичної допомоги, нам не вдалося. Однак вдалося взяти коментар в інших учасників події. Зокрема, диспетчера **Катерини Григорівни**, медика з 33-річним стажем, яка й приймала 17 лютого виклик на Постишева, 1. **_«_**_Чудово пам'ятаю ту ніч, адже_ _рідні так кричали, що увесь квартал чув. Викликав швидку зять. Дзвонив кілька разів. Сказав, що чоловік раптово упав й помер, але я все одно машину з лікарями відіслала. Завжди швидка виїздить через 2 хвилини після виклику, але того дня був мороз 10 градусів, тож машину кілька хвилин довелося розігрівати. Потім наша бригада подзвонила, щоб я викликала реаніматолога. Я викликала»._

\[caption id="attachment\_35227" align="aligncenter" width="600"\][![1](https://mpz.brovary.org/wp-content/uploads/2015/03/16.jpg)](https://mpz.brovary.org/wp-content/uploads/2015/03/16.jpg) Завідуюча Олена Лаврова\[/caption\]

Завідуюча відділенням екстреної швидкої допомоги «Бровари» **Олена Лаврова** вважає, що на підставі лише власних амбіцій звинувачувати лікаря у службовій недбалості не можна, адже заради Алли, яка була в стані афекту, лікарка порушила правила - забрала труп у швидку та привезла його до реаніматолога, чим _«осоромилася перед ним, адже й так було видно, що людина мертва»._

_«У карті виклику лікарка описала, що прибувши на виклик, побачила вже мертву людину. Навіщо ж вона робитиме якісь реанімаційні дії «на публіку»?_ – вважає Олена Лаврова. -  _Як констатували факт смерті? По відносних і абсолютних ознаках: втраті свідомості, відсутності пульсу, розширених зіницях, синюшності тіла. Можливо, дії  лікаря були і неправомірні, адже вона на 100% не переконалася в смерті пацієнта. Переконливим фактом мало б бути ЕКГ. Чому вона його не зробила – питання до неї»._

[![7 А](https://mpz.brovary.org/wp-content/uploads/2015/03/7-A.jpg)](https://mpz.brovary.org/wp-content/uploads/2015/03/7-A.jpg)

Поспілкувалися ми також і з водієм, який тієї злощасної ночі виїздив на Постишева, 1. Водій **Віктор Калінченко** каже, коли приїхали, візуально чоловік вже був мертвий - лікарка й так це побачила.

**З чим виїжджають до екстрених паціентів**

Також журналістам «Маєш право знати» показали, як обладнані швидкі для екстрених випадків. Олена Лаврова продемонструвала «начиння» «сітроену», трьох «пежо» та «газелі». Саме ці автівки, оснащені дефібрилятором, глюкометром, пульсоксиметром, апаратом ЕКГ, кисневим апаратом, отримало Броварське відділення екстреної допомоги ще в червні минулого року.

\[caption id="attachment\_35232" align="aligncenter" width="600"\][![6](https://mpz.brovary.org/wp-content/uploads/2015/03/61.jpg)](https://mpz.brovary.org/wp-content/uploads/2015/03/61.jpg) Машини екстреної допомоги\[/caption\]

![8](https://mpz.brovary.org/wp-content/uploads/2015/03/81.jpg)

\[caption id="attachment\_35235" align="aligncenter" width="600"\][![7](https://mpz.brovary.org/wp-content/uploads/2015/03/72.jpg)](https://mpz.brovary.org/wp-content/uploads/2015/03/72.jpg) Бригада готова до виїзду\[/caption\]

![9](https://mpz.brovary.org/wp-content/uploads/2015/03/92.jpg)

Щоправда в «газелі» окрім носилок нічого більше не було. Кажуть, дефібрилятор є переносний, а «газель» використовують тільки для перевезення психічно хворих та під час викликів у села (?). Ще для перевезення важкохворих пацієнтів є реанімобіль. За словами завідуючої, усі машини на 100% забезпечені паливом та медикаментами, тож проблем із затримкою виїздів та професійного надання екстреної допомоги немає.

**Диспетчер має чітко знати: яку службу висилати на допомогу хворому**

Далеко не всі жителі міста та району знають, що всі дзвінки до служби «103» поступають саме на диспетчерську екстреної допомоги. І саме диспетчер, вислухавши всі скарги, приймає рішення, яку ж із служб відсилати на виклик: екстрену чи невідкладну.

> **Екстрена** служба виїжджає на випадки ДТП, пожеж, повішання, утоплення, гострих інфарктів міокарда, гострих порушень мозкового кровообігу. Час приїзду -10 хвилин.
> 
> **Невідкладна** опікується незагрозливими для життя людини станами, як наприклад, підвищення температури або артеріального тиску, та має приїжджати до пацієнта протягом  години.

І хоча диспетчерами працюють фельдшери _(навіть не лікарі – авт.)_ із понад 30-річним стажем, їм часом досить складно розібралися в «небезпечних» і «менш небезпечних» захворюваннях та визначити черговість виїзду бригад. Тож буває, після невідкладної, яка не може допомогти пацієнту (машина невідкладної допомоги не оснащена необхідним «начинням») і навіть не має права транспортувати його в лікарню, доводиться викликати екстрену. Але ж дорогоцінний час може бути вже втрачено, а в екстрених випадках відлік життя йде інколи на секунди.

\[caption id="attachment\_35230" align="aligncenter" width="600"\][![4](https://mpz.brovary.org/wp-content/uploads/2015/03/41.jpg)](https://mpz.brovary.org/wp-content/uploads/2015/03/41.jpg) Диспетчер Ніна Петрівна: «За добу надходить 70-80 викликів, із них близько 50 припадає на екстрену допомогу»\[/caption\]

\[caption id="attachment\_35231" align="aligncenter" width="600"\][![5](https://mpz.brovary.org/wp-content/uploads/2015/03/51.jpg)](https://mpz.brovary.org/wp-content/uploads/2015/03/51.jpg) Фельдшери заносять виклики до загальної бази даних\[/caption\]

**У надії на правду і справедливість**

Свого Володю Алла вже не поверне, однак жінка бажає хоча б якось допомогти іншим броварчанам, яким доведеться мати справу зі службою «103». Тож за фактом порушення прав покійного чоловіка на отримання медичної допомоги та через службову недбалість працівників екстреної допомоги Алла написала скарги на ім'я головного лікаря Броварської ЦРЛ Валентина Багнюка та директора департаменту охорони здоров'я Київської ОДА, де просить за даним фактом провести службове розслідування та притягнути винних до відповідальності. Однак поки що ніякої реакції на ці скарги зі сторони профільного керівництва немає, а лікарка Є. продовжує працювати.

Щоб розібратися у цій заплутаній трагічній справі та з'ясувати, коли саме виїхала машина на виклик (а усі виклики заносяться в карту виклику пацієнта) та прослухати за допомогою архіватора голосу розмову диспетчера, Алла планує подати інформаційний запит у головне відділення екстреної швидкої допомоги, що  розташовано в Борисполі. Якщо ж її звинувачення підтвердяться і лікар мав хоча б хвилину, аби врятувати хворого, але цього не зробив, медпрацівникові загрожує кримінальна відповідальність за ст.139, п. 2 ККУ, що передбачає обмеження волі на строк до 4-х років або позбавлення волі на строк до 3-х років із позбавленням права обіймати певні посади чи займатися певною діяльністю на строк до 3-х років.
