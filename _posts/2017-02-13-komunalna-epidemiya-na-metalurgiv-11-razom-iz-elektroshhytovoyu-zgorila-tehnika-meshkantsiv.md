---
title: "Комунальна епідемія. На Металургів, 11 разом із електрощитовою згоріла техніка мешканців"
date: 2017-02-13
author: 
  username: "mizina"
  display_name: "Дарина Мізіна"
categories: 
  - "brovary"
  - "novyny"
tags: 
  - "avariya"
  - "brovary"
  - "brovarskiy-rem"
  - "vibir-redaktsiyi"
  - "elektromerezhi"
  - "elektroshhytova"
  - "zhek-1"
  - "metalurgiv-11"
  - "novini"
  - "terra-vind"
coverImage: "wp-content/uploads/2017/02/metalurgiv11-2.jpg"
---

**22 січня у будинку 11 на вулиці Металургів спалахнула електрощитова. Унаслідок цього в багатьох квартирах вийшли з ладу електроприбори. Як зазначають самі мешканці, це стається вже не вперше. Хто відповість за погорілу техніку людей?**

Схоже на те, що в зимовий період в Україні спалахують не тільки вірусні захворювання, а й хронічні "комунальні епідемії". Низькі температури, морози, сніг, — природа й досі лишається перешкодою для нормального функціонування населення взимку. Дороги [виявляються](https://mpz.brovary.org/zasnizheni-brovary-yak-chystyat-misto-fotoreportazh/) не готовими до ожеледиці, [тепломережі](https://mpz.brovary.org/brovary-na-dobu-lyshylys-bez-vody-ta-opalennya-cherez-proryv-kanalizatsijnogo-kolektora-komunalnyky/) — до опалювального сезону, а системи електроживлення — до більшої напруги за рахунок підключення додаткових обігрівачів. Однак і з потеплінням несправність систем не зникає, адже найчастіше причина полягає в довготривалому нехтуванні нормами техобслуговування, і під дією погодних умов ці проблеми лише загострюються.

До редакції "Маєш право знати" звернулися мешканці будинку 11 на вулиці Металургів: **22 січня** тут відбулося загоряння головного розподільного щитка, унаслідок чого через підвищення напруги в людей погоріли електроприбори: телевізори, пральні машинки, холодильники тощо.

[![](https://mpz.brovary.org/wp-content/uploads/2017/02/metalurgiv11-4.jpg)](https://mpz.brovary.org/wp-content/uploads/2017/02/metalurgiv11-4.jpg)

Біля двоповерхового будинку, побудованого ще у 1966 році, нас зустрічають **Надія Іванівна** та **пан Ігор** та проводять «оглядову екскурсію» електроприладдям будинку. Спочатку показують обвислі ввідні дроти з багатьма скрутками. Демонструючи клубки дротів і відверто занедбані розподільні щитки, пан Ігор час від часу звертається з риторичним запитанням: _"Як гадаєте, так і має бути?"_. Схоже, що риторичним це питання лишається і для служб, які повинні цим займатися.

Трохи згодом до нас приєднуються інші мешканці. Серед них і **Наталя Левчук**, мати двох маленьких дітей, якій пощастило бути вдома під час аварії, і яка «цілувала пральну машинку, коли та таки запрацювала!». Поки фотографуємо, пан Ігор коментує: _«Ви б тут були, коли ми комунальників викликали! Справжнє кіно можна було знімати! Бігаємо по квартирах, організовуємо всіх, потім збираємося на сходовому майданчику й кожному даємо номер, за яким телефонувати. Бо якщо хтось один дзвонить, ніхто не реагує»_.

[![](https://mpz.brovary.org/wp-content/uploads/2017/02/metalurgiv11-3.jpg)](https://mpz.brovary.org/wp-content/uploads/2017/02/metalurgiv11-3.jpg)

У неділю, 22 січня, тут якраз відбувалася подібна «вистава». Близько 14-ї години електроприбори мешканців зайнялися димом. Коли люди вийшли на сходовий майданчик, виявилося, що то загорівся головний електрощиток. Мешканці відразу звернулися до аварійної служби РЕМ, **електрик Олександр,** який прибув на виклик, відновив електрику, але не зміг знайти у своїй документації транформатор, до якого прикріплено будинок. (Детальних коментарів від електрика нам отримати не вдалося, оскільки директор ТОВ «Терра-Вінд», організації, що виконує обов’язки аварійної служби РЕМ уночі, по вихідних і святкових днях, своєї згоди на це не дав).

У понеділок, 23 січня, на Металургів, 11 завітали вже електрики з ЖЕКу №1, а наступного дня повернулися у компанії, за словами мешканців, «двох невідомих чоловіків». Останні на прохання представитися лише зверхньо посміхалися й намагалися з’ясувати, чи вчасно сплачено рахунки за електроенергію. Як з’ясувалося пізніше, цими «секретними агентами» були фахівці з РЕМ.

Укотре перелякавшись не на жарт станом електроприладдя (а подібні випадки вже ставалися кілька років тому), мешканці будинку звернулися зі скаргою на ім’я керівника броварського РЕМ **Юрія** **Сливи**. В офіційній відповіді їм порадили звернутися до ЖЕКу №1, оскільки саме ця організація обслуговує будинок.

[![](https://mpz.brovary.org/wp-content/uploads/2017/02/metalurgiv11-1.jpg)](https://mpz.brovary.org/wp-content/uploads/2017/02/metalurgiv11-1.jpg)

Директор комунального підприємства «ЖЕК-1» **Зоя Боєцька** ситуацію коментує так: _«Електрика ми на виклик відсилали. За його словами, треба змінювати кабель, оскільки йде велике навантаження. У них же там, мабуть, у помешканнях і бойлери стоять, і кондиціонери, і холодильники. Електропроводка цього не витримує. Уже сьогодні наші працівники поїхали замінити кабель. Будівлі потрібен капітальний ремонт, але гроші на нього виділяються за згодою міськради. Поки цього не сталося, ми робимо ремонт поточний, його вартість, до речі, у тариф не закладено. Ці кошти  беремо безпосередньо з бюджету ЖЕКу»._

Від мешканки Надії Іванівни ми дізналися, що електрики з ЖЕКу дійсно приїжджали минулого тижня, але кабель змінити не вдалося: не знайшли точку входу. Сподіваємося, документація в підприємстві велася справно, і спеціалістам таки вдасться дізнатися потрібну для ремонту інформацію.

[![](https://mpz.brovary.org/wp-content/uploads/2017/02/metalurgiv11-2.jpg)](https://mpz.brovary.org/wp-content/uploads/2017/02/metalurgiv11-2.jpg)

Ми також поспілкувалися з юристом **Оксаною Стабровською**, аби дізнатися, яким чином діяти мешканцям у подібних ситуаціях. Наводимо поради фахівця:

**Якщо виникає загоряння електрощитової, найкращим варіантом для першочергового виклику буде служба надзвичайних ситуацій, пожежників.** А вже після цього мешканцям варто звернутися до ЖЕКу, за яким прикріплений їхній будинок.

**Якщо висновок електрика з ЖЕКу здається недостовірним, раджу викликати спеціальну експертну службу.** Такі існують при РЕМ, однак щодо їхньої об’єктивності також часто виникають сумніви, тому найліпшим буде звернутися до незалежних експертів. Зверніть увагу, що оплачувати послуги цих служб мають саме мешканці. Витрати відшкодують, якщо провина комунальників буде доведена.

**Для контролю за виконанням комунальних служб своїх обов’язків, доречно послуговуватися Наказом Державного комітету з питань житлово-комунального господарства №76**, що затверджує правила утримання жилих будинків та прибудинкових територій. У його додатках, зокрема, наведено періодичність профілактичного обслуговування елементів жилих будинків, строки ліквідації несправностей, а також орієнтовну тривалість експлуатації обладнання. Знання цього допоможе мешканцям контролювати роботу відповідальних організацій.

Згідно з вище згаданим Наказом, **шафи з електрощитовими і електровимірювальними приладами та електромонтажні ніші повинні бути завжди закриті**.

Зверніть увагу, що **працівники РЕМу зобов’язані пред’являти свої посвідчення і поводитися ввічливо під час будь-яких перевірок.**

**Комунальні служби мають 10 днів на розгляд ваших заяв**, після закінчення цього терміну, ви маєте право на оскарження у вищих інстанціях.

**Громадяни можуть сприяти тому, аби їхній будинок було включено до плану капремонту, однак у судовому порядку.** За умови, що суду буде надано достатньо причин для такого рішення.

**Судом вирішується й питання, хто компенсуватиме мешканцям збитки.** Якщо комісією буде доведена провина РЕМ чи ЖЕКу, із керівників установ або ж конкретних працівників стягуватимуть кошти на відшкодування постраждалим.

**Фото - автора**
