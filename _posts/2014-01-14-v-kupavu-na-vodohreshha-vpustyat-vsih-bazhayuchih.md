---
title: "У «Купаву» на Водохреща обіцяють впустити всіх бажаючих"
date: 2014-01-14
author: 
  username: "pravoznaty"
  display_name: "Маєш право знати"
tags: 
  - "baseyn"
  - "brovary"
  - "vidkrittya"
  - "vibir-redaktsiyi"
  - "vodohreshha"
  - "kupava"
  - "novini"
coverImage: "wp-content/uploads/2014/01/kupava-1.jpg"
---

**[![kupava-1](https://mpz.brovary.org/wp-content/uploads/2014/01/kupava-11.jpg)](https://mpz.brovary.org/wp-content/uploads/2014/01/kupava-11.jpg)Цієї неділі, 19 січня, у реконструйованому басейні «Купава» з нагоди Водохреща відбудеться День відкритих дверей, під час якого "всі бажаючі броварчани зможуть поплавати у басейні олімпійського резерву, який сьогодні за своїм оснащенням займає І місце в Україні". Про це [повідомляється](https://brovary-rada.gov.ua/plan-zakhod%D1%96v-na-svyato-vodokhreshcha-19-s%D1%96chnya-2014-roku) на офіційному сайті Броварської міської ради, також аналогічні повідомлення вже з'явилися в ефірі комунальної телестудії «Наше місто».**  

Водночас в оголошенні не повідомляється, за якою процедурою впускатимуть охочих відвідати відремонтований заклад, та вказується лише, що «Купава» буде відкрита для людей з 8:00 по 20:00.

Як саме буде проходити відзначення Водохреща в «Купаві» та чи всі бажаючі зможуть вільно потрапити на територію басейну, не знають і в самій «Купаві». На уточнюючі запитання наших журналістів в басейні сказали, що не мають жодної додаткової інформації та порадили звернутись до… працівників сайту міської ради: «_Хай вам про це розкажуть ті, хто цю інформацію публікував_». За словами співрозмовника, нарада з цього приводу відбудеться в плавальному закладі лише в четвер - за три дні до свята. Лише тоді може стати відомою процедура допуску людей в басейн 19 січня.

> Нагадаємо, що реконструйований комплекс «Купава» було [урочисто відкрито](https://mpz.brovary.org/baseyn-kupava-u-brovarah-vidkrili-na-odin-den-dlya-azarova-ta-obranih-zmi/) 8 січня за участі керівництва міста та області, міністра Сафіуліна та глави уряду Азарова. Відкриття басейну [ознаменувалось скандалами](https://mpz.brovary.org/kupava-mozhe-povtoriti-dolyu-baseynu-zosh-9/) через не допуск на захід незалежних броварських журналістів та місцевих опозиційних депутатів. Пізніше з'ясувалось, що насправді басейн з 8 січня так і не запрацював: урочисте відкриття організували лише заради приїзду високих гостей. Коли ж «Купава» відкриється для спортсменів та простих відвідувачів поки не знають навіть у самому басейні.
