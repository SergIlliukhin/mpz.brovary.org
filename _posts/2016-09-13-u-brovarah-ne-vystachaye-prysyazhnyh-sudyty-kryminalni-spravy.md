---
title: "У Броварах не вистачає присяжних судити кримінальні справи"
date: 2016-09-13
author: 
  username: "yschenko"
  display_name: "Ірина Ющенко"
categories: 
  - "rozsliduvannya"
  - "hromada"
tags: 
  - "baba-mirzoyeva"
  - "brovary"
  - "brovarskiy-miskrayonniy-sud"
  - "vibir-redaktsiyi"
  - "novini"
  - "prysyazhni"
  - "siverska"
  - "sprava-ignatenka"
coverImage: "wp-content/uploads/2016/09/111.jpg"
---

**Відповідно до українського законодавства, в особливо тяжких випадках прийняти рішення суддям допомагають присяжні, обирають їх раз на два роки, з "народу". Зараз у Броварах якраз йде формування складу присяжних для міськрайонного суду. Наші журналісти дізнавалися:  хто вони, броварські присяжні, які їхні обов’язки, скільки справ вже розглянули, яку плату отримують за свою працю та чому броварчани відмовляються йти в «непрофесійні судді»?**  

Завдяки оновленій редакції Закону України «Про судоустрій і статус суддів», де прописано механізми затвердження списків присяжних, здійснювати народовладдя і вирішувати подальшу долю людини сьогодні може навіть звичайна домогосподарка, пенсіонер чи безробітний.

Якщо вам уже є 30 років і ще немає 65, якщо ви дієздатні, психологічно здорові, маєте українське громадянство, вільно володієте українською мовою, не працюєте в органах державного чи місцевого самоврядування,  не  причетні до корупційних дій, не судимі й проживаєте на території Броварів чи району, ви маєте повне право під час судового засідання нарівні із суддями приймати рішення щодо вердикту звинуваченому. Тобто, можете стати присяжним Броварського міськрайонного суду і допомогти у здійсненні справедливого правосуддя. Порівняно із суддями, які уповноважені судити на професійній основі, головне завдання присяжного – оцінити дії підсудного з точки зору громадської свідомості.

> Суд присяжних і є однією із форм реалізації судової влади саме громадянами. Згідно з розділом ІІІ, главою 3, ст. 58 [Закону України «Про судоустрій і статус суддів»](http://zakon5.rada.gov.ua/laws/show/2453-17/page2), «_присяжним є громадянин України, якого у випадках, визначених процесуальним законом, залучають до здійснення правосуддя, забезпечуючи відповідно до_ _[Конституції України](http://kodeksy.com.ua/konstitutsiya_ukraini/statja-124.htm) (ст. 124 – авт.)_ _безпосередню участь народу у здійсненні правосуддя»__._  **Присяжних залучають до співпраці під час розгляду тільки кримінальних проваджень, якщо злочинцю загрожує довічне ув’язнення і якщо обвинувачений заявив про це клопотання.** Згідно з ч.3 ст.31 [Кримінального процесуального кодексу України (КПК)](http://zakon5.rada.gov.ua/laws/show/4651-17) від 20 листопада 2012 р.**,** здійснює кримінальне провадження суд присяжних у складі **2-х** професійних суддів та **3-х** присяжних**.** Відповідно до діючого КПК, суд присяжних діє лише в місцевих загальних судах першої інстанції.

**«А судді хто?»**

Броварчанка **Олена Сіверська**, яка раніше не мала жодного стосунку до правосуддя, разом із двома професійними суддями та чотирма суддями "з народу" зараз вирішує долю 4 обвинувачених, які навесні минулого року до смерті забили адвоката із Борисполя.

Олена Сіверська зовсім не фахівець у галузі права. За спеціальністю вона - педагог. Працює – приватним підприємцем. За покликанням  серця – патріотка. У 2014 році Олена брала участь у подіях на Майдані. Нині активно займається громадською діяльністю. _«Бути народним засідателем мене спочатку підштовхнула цікавість. А коли дізналася, що броварчани зовсім не поспішають допомагати здійснювати неупереджене правосуддя, спрацював принцип: «Якщо не я, то хто?»._

\[caption id="attachment\_60172" align="aligncenter" width="600"\][![присяжні](https://mpz.brovary.org/wp-content/uploads/2016/09/7-4.jpg)](https://mpz.brovary.org/wp-content/uploads/2016/09/7-4.jpg) Олена Сіверська\[/caption\]

Після того, як Олена дізналася, що в 2014 році формується новий список присяжних, подала в Броварську міськраду заяву та необхідні документи: копії паспорту, коду, трудової книжки. Постійна комісія з питань регламенту, правопорядку, депутатської етики та інформаційної політики Оленину заяву розглянула, перевірила її дані в поліції та лікарні щодо несудимості та відсутності психіатричних протипоказань, і подала її кандидатуру на затвердження сесії міськради. Так Олена стала одним із **35**  присяжних (**20 -** із м. Бровари, **15** – із району).

**Нагадаємо:** серед присяжних, які працювали в 2014-2016 роках було 3 пенсіонери, 3 – тимчасово не працюючі, 3 – приватні підприємці, 1 – депутат міськради; юрист і майстер парку КП "Бровари-Благоустрій"; юрисконсульт, начальник юрвідділу  і економіст КП "Броваритепловодоенергія"; діловод ритуальної служби КП; начальник і його заступник ТОВ "Інвестиції третього тисячоліття" (БЗБК); начальник відділу ТОВ "Гранум Інвест" і головний спеціаліст ПАТ КБ "Надра".

**Резонансна справа за участі присяжних**

До виконання своїх обов’язків Олена приступила тільки  у 2015-му. Саме тоді Київщину сколихнула жахлива новина про закатованого адвоката з Борисполя. Наприкінці березня 2015 року 4 осіб, серед яких було 2 неповнолітніх, серед білого дня викрали в центрі Борисполя відомого адвоката Юрія Ігнатенка. Його вивезли за місто та [забили до смерті](http://www.youtube.com/watch?v=qzWRpbYhq7k). Тіло правозахисника знайшли в полі с.Рожни Броварського району. Перед тим, як його викрали, адвокат виграв тяжбу за квартиру, що тривала 4 роки, на користь літньої жінки.

Згідно зі ст.12 ККУ, цей злочин є особливо тяжким і передбачає довічне позбавлення волі. Під час підготовчого судового засідання один із обвинувачених заявив клопотання про розгляд кримінального провадження судом присяжних.

\[caption id="attachment\_60168" align="aligncenter" width="600"\][![присяжні](https://mpz.brovary.org/wp-content/uploads/2016/09/3-2.jpg)](https://mpz.brovary.org/wp-content/uploads/2016/09/3-2.jpg) Тетяна Кубрак\[/caption\]

Як повідомила консультант, прес-секретар Броварського міськрайонного суду **Тетяна Кубрак**, у даному випадку, відповідно до положень п.3. ст. 31 КПК, провадження розглядається судом присяжних стосовно всіх обвинувачених.

> Існують дві моделі суду присяжних: європейська - континентальна і класична - англо-американська. При класичній моделі присяжні утворюють окрему від професійних суддів колегію і приймають рішення (вердикт) про винуватість чи невинуватість особи. Українське законодавство запозичило європейську модель суду присяжних, при якій присяжні і професійні судді утворюють єдину колегію. Під час обговорення певного питання відбувається відкрите голосування з підрахунком голосів.

_«Відбором 7 присяжних для  розгляду цієї справи займалася автоматизована система,_ -  розповідає прес-секретар. – _А після обговорення суддями кожної з кандидатур, знову автоматизована система відібрала 5»._ Поряд із двома професійними суддями справу про вбивство адвоката Ігнатенка розглядає троє основних присяжних і двоє – запасних. Два роки Олена була на «лаві» запасних.

**Права і обов’язки присяжного**

Перш, ніж Олена приступила до вивчення кримінальної справи, їй пояснили права і обов’язки. _«Присяжний має таке ж право, як і судді,_ \- розповідає Олена. -  _Брати участь у дослідженні всіх доказів у судовому засіданні, ставити запитання обвинуваченому, свідкам, експертам та іншим особам, які допитуються. Ну і в кінці стосовно вироку висловити свою думку, з якою судді мають рахуватися»._ А от обов’язків у присяжного вдвічі більше: не розголошувати відомості, які безпосередньо стосуються суті кримінального провадження і стали відомі присяжному у зв’язку з виконанням його обов’язків; не збирати відомості, що  стосуються кримінального провадження поза судовим засіданням; не відлучатися із залу судового засідання під час судового розгляду. І ще ціла низка «не».

А потім всі учасники судового процесу мали можливість Олену  «протестувати»:  задати свої запитання - щоб дізнатися  про народного засідателя більше подробиць.

\[caption id="attachment\_60169" align="aligncenter" width="600"\][![присяжні](https://mpz.brovary.org/wp-content/uploads/2016/09/4-1.jpg)](https://mpz.brovary.org/wp-content/uploads/2016/09/4-1.jpg) Броварський міськрайонний суд (колишнє приміщення військового комісаріату)\[/caption\]

[![присяжні](https://mpz.brovary.org/wp-content/uploads/2016/09/5-4.jpg)](https://mpz.brovary.org/wp-content/uploads/2016/09/5-4.jpg)

За інформацією Тетяни Кубрак, **із 2012 року**, відколи передбачено залучення присяжних до судового процесу, в Броварському міськрайонному суді за їх участі було розглянуто **одну** кримінальну справу за звинувачення в умисному вбивстві. Вироком суду від 20.05.2015р. громадянина С. засуджено до довічного позбавлення волі, громадянина К. – виправдано за недоведеністю вчинення злочину. Апеляційний суд Київської області вирок Броварського міськрайонного суду скасував і призначив новий розгляд справи у суді першої інстанції. На даний час справа розглядається колегіально у складі головуючого і двох суддів - від розгляду справи за участі присяжних обвинувачені відмовилися.

\[caption id="attachment\_60171" align="aligncenter" width="600"\][![присяжні](https://mpz.brovary.org/wp-content/uploads/2016/09/6-3.jpg)](https://mpz.brovary.org/wp-content/uploads/2016/09/6-3.jpg) 7.09.16: Засідання комісії з питань регламенту, правопорядку, депутатської етики та інформаційної політики. Кандидатури Олени Сіверської та Романа Ярчевського в списки присяжних на наступні 2 роки схвалили беззаперечно\[/caption\]

Згідно КПК, за поданням міськрайонної влади присяжні обираються **на 2 роки**, тож повноваження присяжних, затверджених рішенням міської ради від 14.08.14р., закінчилися в серпні поточного року. Із 31 серпня по 6 вересня відбувалося формування списків присяжних на наступні 2 роки. Та цьогоріч із необхідних 20 вихідців із народу згодилися служити Феміді тільки … **трое**. [Серед них](http://brovary-rada.gov.ua/documents/24340.html) - юрисконсульт КП "Бровари-Благоустрій" **Роман Ярчевський** і приватний підприємець **Олена Сіверська**. Позаяк Олена досконало вивчила справу, адже була присутня на всіх **25** засіданнях, наступні два роки працюватиме в основній команді, поряд із Романом - двоє присяжних із основного складу відмовилися продовжувати виконувати обов’язки суддів «із народу».

\[caption id="attachment\_60167" align="aligncenter" width="600"\][![присяжні](https://mpz.brovary.org/wp-content/uploads/2016/09/1-2.jpg)](https://mpz.brovary.org/wp-content/uploads/2016/09/1-2.jpg) Альбіна Баба-Мірзоєва\[/caption\]

_«Ми двічі давали на сайті міськради та в газеті [оголошення](https://mpz.brovary.org/6-veresnya-v-brovarah-shukatymut-kandydativ-u-prysyazhni-dlya-miskrajsudu/), що формуються списки присяжних по місту Бровари для міськрайонного суду,_ _але люди у присяжні йти не хочуть,_ -  каже начальниця юридичного відділу Броварської міськради **Альбіна Баба-Мірзоєва.** - _Державна судова адміністрація України в Київській області просить надати 20 присяжних, а заяви подали тільки 3. Олену Сіверську і Романа Ярчевського комісія рекомендувала депутатам на сесії затвердити. Інформацію про третю кандидатуру наразі перевіряємо»._ Те, що попередній склад присяжних був «укомплектований», начальниця пояснює просто: людей просили і вмовляли. Однак на наступний термін працювати присяжними броварчани відмовилися навідріз.

**Чому броварчани не йдуть у присяжні?**

Однією із вагомих причин відмови броварчан йти у присяжні є відсутність винагороди. Хоча вона і передбачена [ст. 64, розділ ІІІ Закону](http://zakon5.rada.gov.ua/laws/show/2453-17/page2) «Про судоустрій і статус суддів»: _«виплати здійснюються територіальними управліннями Державної судової адміністрації України за рахунок коштів Державного бюджету України»._ Як пояснила Тетяна Кубрак, винагорода не виплачується, бо _«на сьогодні в державі відсутній механізм її нарахування та виплати»._

[![присяжні](https://mpz.brovary.org/wp-content/uploads/2016/09/8-2.jpg)](https://mpz.brovary.org/wp-content/uploads/2016/09/8-2.jpg)

Виходить, у нашій державі часто так відбувається, що багато справ  реалізовуються тільки за рахунок ентузіастів і альтруїстів. І Олена поміж них. _«Я отримую моральне задоволення від причетності до потрібної справи»_, - каже жінка. Зізнається: коли почала вникати у суть першої у своєму житті кримінальної справи, факти просто шокували. Для неї, не професіонала, розібратися у цьому ділі, що має кілька томів, – досить складно. Та Олена уважно і прискіпливо вивчає всі матеріали, позаяк хоче детально з’ясувати ступінь вини обвинувачених, щоб кожен отримав заслужене покарання. Хоча залишається питання: чи зможуть представники з народу, котрі не мають ніякого стосунку до судочинства, при потребі переконливо оспорити точку зору професійних суддів, яка не завжди буває співзвучна із законом? І чи втримаються присяжні від переконання їх  матеріальними аргументами?

**Фото - автора**
