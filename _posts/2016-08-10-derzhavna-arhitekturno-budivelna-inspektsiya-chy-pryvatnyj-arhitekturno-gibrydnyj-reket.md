---
title: "Державна архітектурно-будівельна інспекція чи Приватний архітектурно-гібридний рекет?"
date: 2016-08-10
author: 
  username: "ostapkovych"
  display_name: "Олександр Остапкович"
categories: 
  - "kolonka-avtora"
---

**Маючи  чималий досвід спілкування з службовцями Держархбудконтролю, можу чітко заявити: ДАБІ, державна архітектурно-будівельна інспекція в Україні – це виключно репресивна організація щодо дрібного бізнесу та громадян та майже непомітна для крупного інвестора, ангажованого в систему влади.**

Законодавство про відповідальність за порушення в сфері містобудування  передбачає надзвичайно жорсткі санкції щодо порушників: від 6 тис.грн до декількох мільйонів. На жаль, не передбачено жодного ранжування помилок чи  відхилень від норм: за помилкове зазначення в тексті проекту нечинних чи замінених  ДБН – накладається така ж санкція, як і за перевищення поверховості будинку чи заниження категорії складності об’єкту .

З яким відчаєм і прискіпливістю депутати ВР приймали закон про електронне декларування доходів! Одним з аргументів затягування була теза про те, що людина може помилитися. От би з такою ж прискіпливістю аналізували закони про відповідальність в містобудівній сфері!

Змін в поведінці чиновників в порівнянні з періодом Януковича – жодних. Стовідсоткова спрямованість на покарання, «заточеність» на відмову, бюрократизацію. Ця ідеологія простежується без змін з періоду 2010-х років. Тоді вся будівельна громадськість з ентузіазмом сприйняла реформу в будівельній-погоджувальній сфері,  а саме – заміну її на декларативну систему. Були відмінені дріб’язкові погодження, корупціногенні висновки-довідки тощо.

Проте, геніально винахідливі чиновники настільки ускладнили ці «спрощення», що, наприклад, введення в експлуатацію нормального, по-європейськи збудованого об’єкту, тягнеться вже другий рік і кінця не видно. Маючи досвід «ходіння по мукам» ДАБІ, зазначу, що в чергах на здачу декларацій про початок/кінець будівництва чув скарги навіть від докторів наук, що по 3-4 рази  не можуть нормально заповнити цю трикляту Декларацію.

При цьому застосовуються методи гібридної війни – генеруються все нові причини відмов, йдуть чіпляння за букви та коми.

Аж ось, нарешті, повноваження ДАБК передані до міської ради. Очолив Броварську ДАБІ **Мельниченко Богдан.**

Що читаємо в його інтерв’ю-звіті через місяць роботи: прийнято 55 заяв на реєстрацію декларацій, зареєстровано 20, тобто менше половини. Проведено перевірки під час яких знайдено порушень в 100% випадків.

Самі ж чиновники ДАБІ розуміють і признають певну недолугість, нечіткість формулювань в бланках Декларацій. Проте їм вигідно нічого не міняти, щоб мордувати людей. Цинізм інспекторів зашкалює. Нема часу і місця розписувати їх геніальні відмови, це окремі томи. «Так, ми не праві, ви йдіть до суду і гарантовано виграєте. Але ми не будемо вчиняти по-іншому». Приблизно таке було заявлено по одній із справ.

Мельниченко і Ко в продовження цієї ж політики відмовляють в реєстрації декларації про початок будівництва, наприклад, так: «Надайте нам, будь-ласка, документ на землекористування для будівельних робіт по влаштуванню балкону на 2-му поверсі 5-ти поверхового будинку». Або: «Ми не можемо зареєструвати Вашу декларацію, бо ви нас не допускаєте на перевірку об’єкту», це при тому, що закон не передбачає таких причин відмови (тобто, не проведення перевірки)  в реєстрації декларації.

Його реакція на справедливе зауваження така ж, як і в його бувших керівників обласної ДАБІ: «Ідіть в суд». Він же прекрасно розуміє, що в разі його програшу, фінансову компенсацію буде здійснювати не він з особистих коштів, а держава за наш з Вами рахунок.

Відраза і огида – такі почуття викликає «діяльність» цього мерзенного товариства. Але все ж, надіючись на зміни в свідомості та головах так званих інспекторів, хочу почути їх відповіді на наступні запитання:

1. Чи усвідомлюють працівники ДАБІ статус, повноваження та функції держави в цілому? Адже серед цих функцій є сприяння нормальній життєдіяльності суспільства, комфортним умовам громадян, толерантності, доброзичливості у спілкуванні. Інспекція ж навпаки, зарахувала всіх до порушників (презумпція винуватості) і, відповідно, в багнети зустрічають будь-яку заяву, повідомлення, декларацію тощо.
2. Скільки перевірок проведено інспекцією ДАБІ на великих будовах, таких як житлові комплекси вздовж вул. Київської, промислові будівництва в місті? Які заходи вжито, кого притягнуто до відповідальності? І, головне, чим завершились справи? Бо відомо, що основні зусилля ДАБІ докладає до приватних будинків громадян або дрібного бізнесу, тобто там, де відсутні бізнес-інтереси крупних будівельних гравців,  де не має «даху» і де їм не можуть дати відкоша.
3. Чому до цього часу не опубліковано графік планових перевірок об’єктів? Бажано, на сайті міськради.
4. Які ініціативи висунула чи висуває інспекція перед вищестоящими органами щодо вдосконалення процедур реєстрації Декларацій, проведення перевірок, накладання стягнень? Які заходи  впровадження поведінки сприяння громадянам в питаннях будівництва, гуманізації відносин з дрібними забудовниками? А то складається враження, що спілкуєшся з окупаційною владою, що має на меті повільне але неухильне  винищення цього народу через створення йому нестерпних умов життєдіяльності.

Для зменшення проявів свавілля ДАБІ можливо потрібно було б ввести процедуру аудиту забудов – це та ж сама перевірка, але без санкцій. Під час аудиту складається акт із зауваженнями і надається припис з термінами усунення зауважень. А вже наступною перевіркою застосовувати штрафи. Бо зараз ДАБІ виписує зразу ж мільйонний штраф, а справа закривається після «врегулювання» питання з керівництвом інспекції стотисячним хабарем.

Так от, чи народжуються такого роду ініціативи в працівників ДАБІ? Мабуть, що ні. Навпаки, замість того, щоб докласти зусиль на вдосконалення декларативної системи, начальник республіканської ДАБІ  Кудрявцев ініціював проект «покращень» закону з перекосом в дозвільну систему – запропонував зменшити кількість об’єктів, що можуть будуватись за Декларацією, відповідно розширивши коло тих, хто змушений буде вибивати в нього дозволи.

І в цьому проекті ні слова про вже згадане ранжування складності порушень, введення понять «аудиту», що вже практикується  фіскальними органами, про спрощення і гуманізацію декларативних бланків, сфери декларативних процедур.

Відповідаючи за кожне своє слово, мушу заявити – Київська обласна і Броварська міська ДАБІ – це організоване злочинне угрупування. Жодного огляду на суспільно-політичне тло в державі, жодних коректив відповідно до запиту громадян на зміну  поведінки держслужбовців. Для тих, хто захищає країну, а потім повертається до мирного життя, надіючись на зміни в чиновницьких кабінетах і головах, таке явище викликає шок і лють.

Враховуючи аморальну і антигуманну поведінку теперішнього складу чиновників інспекції, на весь голос закликаю всіх, хто змушений мати з ними справу, до громадської непокори в цьому секторі суспільних відносин, а саме:

- Не йти на будь-який фізичний контакт з представниками ДАБІ в питаннях проведення перевірки. По-перше, будьте певні, вони завжди знайдуть порушення. Будь-яка неточність в документації, формальні відхилення трактуються як порушення. А раз Закон не передбачає понять «малозначність, несуттєвість» порушень, то ДАБІ з ентузіазмом пропонує максимальну санкцію. Щоб психологічно задавити, довести до стану «гроггі», і спокійно вити верьовки.
- В разі отримання листа про перевірку( а такі листи або дзвінки надходять щораз після подання в ДАБІ декларації на реєстрацію) відразу ж письмово повідомити про Вашу відсутність в межах міста чи області – конституційне право на свободу пересування ще не відмінили. Перевірити ж об’єкт без Вас або без Вашого представника в інспектора не має права.  Час вашої відсутності повинен складати не менше 10 робочих днів(а найкраще – пишіть, що відсутні 3-4 місяці) – саме стільки в більшості випадків  дається часу інспекції на реєстрацію декларації.
- Таку нелояльну поведінку провадити до тих пір, поки не зміниться поведінка ДАБІ. Закликаю таким чином продемонструвати презирство до цього органу державної(місцевої) влади.

Підсумовуючи, мушу зазначити банальну річ, що які б не були прогресивні закони, все залежить від «ексцесу виконавця» - гостра каральна шаблюка в руках негідника працює тільки на негідника.
