---
title: "Поліція спіймала чергового викрадача велосипедів"
date: 2016-11-11
categories: 
  - "brovary"
  - "novyny"
tags: 
  - "brovary"
  - "kradizhky-velosypediv"
  - "natspolitsiya"
  - "novini"
---

**Броварські поліцейські затримали викрадача велосипедів. Про це [йдеться](https://kv.npu.gov.ua/uk/publish/article/222278) на офіційному сайті ГУ Нацполіції Київщини. Ним виявився 19-річний мешканець с.Велика Димерка. За відпрацьованою схемою він викрадав із домогосподарств не тільки велосипеди, але й електроінструменти. За вчинення ним ряду кримінальних злочинів за ч.3 ст.185 (крадіжка) ККУ,  йому загрожує покарання у вигляді штрафу до 50 неоподатковуваних мінімумів доходів громадян або виправні роботи на строк до 2 років чи позбавлення волі на строк до 3 років.**

Про крадіжку велосипеда із свого приватного гаража до Броварської поліції звернувся 63-річний чоловік. Поліцією охорони разом із колегами із Броварського відділу були проведені оперативно-розшукові заходи, в результаті яких викрадач велосипеда був затриманий. З’ясувалося, що ця крадіжка у нього не перша. Злочинець діяв за відпрацьованою схемою: в даху гаражів він робив отвір і таким чином потрапляв у приміщення, звідки викрадав велосипеди і електроінструменти.

В ході слідства було також встановлено, що ця крадіжка була не першою на рахунку у злодія: днем раніше він викрав також велосипед і також із гаража по вулиці Майбороди, а із підсобки по вулиці Фельдмана поцупив електроінструмент. Тепер в поліції будуть перевіряти затриманого на причетність до аналогічних злочинів, які трапились на території Броварського району.

В поліції відзначають, що  [крадіжки](https://mpz.brovary.org/u-brovarah-kradut-vse-bilshe-chomu-rozgulyavsya-kryminal-i-shho-robyt-politsiya/) велосипедів почастішали, бо це приносить злодіям легкі гроші. А повертають власникам поцуплені ровери надзвичайно рідко. Зокрема, через те, що вкрадений транспорт дуже швидко перепродують: або через інтернет, або в ломбарди, або безпосередньо в руки. Як правило, у злодіїв вже є напрацьовані канали збуту. Поліція радить громадянам-власникам велосипедів бути обачними.
