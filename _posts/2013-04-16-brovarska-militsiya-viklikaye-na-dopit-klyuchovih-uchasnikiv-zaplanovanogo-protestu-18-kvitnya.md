---
title: "Ключових учасників акції 18 квітня почали викликати на допит"
date: 2013-04-16
author: 
  username: "pravoZnaty"
  display_name: "Маєш право знати"
tags: 
  - "music-hall"
  - "aktsiya-protestu"
  - "brovary"
  - "dopyt"
  - "militsiya"
  - "myuzik-holl"
  - "novini"
coverImage: "wp-content/uploads/2013/04/382521.jpg"
---

[![38252](https://mpz.brovary.org/wp-content/uploads/2013/04/38252.jpg)](https://mpz.brovary.org/wp-content/uploads/2013/04/38252.jpg)Кілька годину тому [постраждала](https://mpz.brovary.org/18-kvitnya-deputati-vimagatimut-zakrittya-myuzik-holu-video/) в кафе «Мюзік Хол» **Вікторія Заєць** отримала дзвінок від слідчої броварського міськвідділу **Мар’яни Панченко.** Слідча вимагає від Заєць прибути на допит 18 квітня о 13:00 – саме в той день і в той час, коли запланована [акція протесту](https://mpz.brovary.org/u-brovarah-gotuyutsya-privesti-vladu-do-tyami-pryamim-vplivom-meshkantsi-vimagatimut-zupiniti-mazhorskiy-bezpryedyel-ta-skasuvati-nezakonne-pidvishhennya-komunalnih-tarifiv/) проти мажорського свавілля у Броварах, де Вікторія мала би бути одним з ключових учасників.

Вікторія Заєць заявила слідчій, що 18 квітня не зможе прибути до міліції. _«Мені відразу стало зрозуміло, що Панченко таким чином намагається зірвати мою участь в акції протесту, тому я сказала, що не зможу прийти до неї у вказаний час і прошу перенести допит на будь-яку іншу дату. У відповідь Панченко заявила, що сьогодні ж до мене прибуде дільничний і під підпис вручить повістку саме на 18 квітня. Я запропонувала слідчій, аби я сама зараз же приїхала в міліцію та ми разом розібралися б у ситуації, проте Панченко відмовилась від такої зустрічі»_ - повідомила «Маєш право знати» постраждала Вікторія Заєць.

Вікторія наголосила, що розуміє, що до неї може бути застосовано примусовий привід в міліцію. _«Але те, що відбувається – це стовідсоткове свідчення бажання броварської міліції «відмазати» злочинців від покарання та спробувати перешкодити моїй участі у протесті. Вже понад місяць минув з часу, коли сталася ця подія, жодних реальних дій з цього приводу міліція не вчиняла, і лише тепер, після анонсування акції слідча вирішила викликати мене на допит саме в день протесту і саме на час його початку!»._

Наразі офіційну повістку Вікторії Заєць ще не вручено. «Маєш право знати» стежитиме за розвитком подій та інформуватиме читачів про нові подробиці.
