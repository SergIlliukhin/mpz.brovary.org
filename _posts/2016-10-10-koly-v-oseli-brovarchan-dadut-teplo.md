---
title: "Коли в оселі броварчан дадуть тепло?"
date: 2016-10-10
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "novini"
---

**На вулиці та в оселях броварчан стрімко падає температура. Опалення увімкнуть за графіком або в разі, якщо середньодобова температура досягне 8 градусів тепла впродовж трьох діб, пояснюють у КП "Броваритепловодоенергія".**

Станом на сьогодні, **10 жовтня**, відповідного розпорядження міського голови про подачу тепла у житло броварчан, на [офіційному сайті](http://brovary-rada.gov.ua/) Броварської міської ради немає.

А без нього тепло не вмикаємо, кажуть у комунальному підприємстві "Броваритепловодоенергія". І додають: змін у законодавстві з радянських часів не відбулося - опалювальний сезон для населення починається за графіком - **15 жовтня**, або в разі, якщо середньодобова температура зафіксується на позначці +8 впродовж 3-х діб. У той же час у броварські дитячі садочки та школи тепло дають за вимогою, при зверненні керівника навчального закладу.

[Синоптик](https://www.facebook.com/tala.didenko) Наталя Діденко прогнозує суттєве похолодання вже цього четверга, **13 жовтня**, але також зазначає, що відлік днів із середньодобовою температурою +8 можна починати вже відсьогодні.
