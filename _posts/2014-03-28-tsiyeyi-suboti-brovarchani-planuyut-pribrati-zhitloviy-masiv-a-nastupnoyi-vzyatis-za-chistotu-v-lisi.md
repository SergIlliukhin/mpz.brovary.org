---
title: "Цієї суботи броварчани вирішили прибрати житловий масив, а наступної візьмуться за чистоту в лісі"
date: 2014-03-28
categories: 
  - "announce"
tags: 
  - "brovary"
  - "vibir-redaktsiyi"
  - "zrobimo-misto-chistim"
  - "lis"
  - "novini"
  - "pribirannya"
  - "subotnik"
  - "chistota"
---

**[![сміття](https://mpz.brovary.org/wp-content/uploads/2014/03/smittya.jpg)](https://mpz.brovary.org/wp-content/uploads/2014/03/smittya.jpg)22 березня ініціативна група броварчан, які [взялись організувати серію загальноміських суботників у нашому місті](https://mpz.brovary.org/gromada-brovariv-planuye-provesti-seriyu-subotnikiv-shhob-zrobiti-misto-ohaynim-ta-chistim/), остаточно визначилась з датами прибирання та "місцями найбільших забруднень". Також активісти обговорили, як забезпечити чистоту у майбутньому та додати креативу цій справі.**

Під час другої робочої зустрічі члени Броварської Народної Ради та інші небайдужі броварчани дійшли згоди у тому, що прибирати місто потрібно у щонайменше два етапи. Спершу - 29 березня - варто прибрати у житловому масиві, а наступної суботи, 5 квітня, слід гуртом йти прибирати у лісі.

На найближчу суботу, 29 березня, визначили наступний фронт робіт:

> 1) вул. Черняховського - **територія біля стадіону 10 школи** (збір о 12:00 біля футбольних воріт на стадіоні);
> 
> 2) вул. Київська - **узбіччя дороги поблизу 5 школи** (збір о 12:00 біля відділення "Нової пошти");
> 
> 3) вул. Короленка - **територія біля гаражів у дворі будинку Незалежності, 12** (збір о 12:00 біля входу до Школи мистецтв);
> 
> 4) вул. М. Лагунової - **територія біля гаражів поблизу 8 школи** (НВК) (збір о 12:00 біля арки перед входом до 8 школи);
> 
> 5) вул. Київська - **лісосмуга навпроти "Ринку на Київській"** (збір о 12:00 біля входу в супермаркет "Перекресток");
> 
> 6) вул. Постишева - **смуга вздовж будівельного паркану наподалік будинку 1В** (збір о 12:00 біля входу КП "Броваритепловодоенергія").

Зважаючи на те, що синоптики обіцяють на 29 число досить прохолодну погоду, усіх бажаючих долучитись до суботника просять одягатись тепло, а також радять брати з собою будівельні або гумові рукавички, сміттєві пакети та робочий інструмент (при можливості). У свою чергу організатори беруть на себе інформаційно-мобілізаційну функцію (поклейку оголошень та запрошення на суботник мешканців довколишніх будинків).

Після того, як броварчани приберуть завали сміття біля своїх багатоповерхівок, усіх бажаючих запрошують на наступну суботу, 5 квітня, взятись наводити чистоту у лісі, де мешканці нашого міста полюбляють відпочивати на травневі свята та протягом літа. Суботник проходитиме одночасно у двох місцях - у лісосмузі на Пекарні (біля парку "Приозерний"), а також біля лісництва неподалік від вул. Черняховського. Про час та місце збору бажаючих очистити ліс від сміття організатори обіцяють повідомити уже незабаром.

При цьому броварський актив планує встановити у лісі мотивуючі таблички, щоб природна оаза не перетворилась швидко на смітник. Усіх небайдужих та креативних броварчан закликають надсилати цікаві ідеї та макети табличок на електронну скриньку [narodnarada.brovary@gmail.com](mailto:narodnarada.brovary@gmail.com). Тих, у кого є цікаві ідеї та ініціативи щодо чистоти нашого міста, запрошують на збори напрямку Броварської Народної Ради з питань розвитку міста **27 березня о 20:00** за адресою: _**вул. Гагаріна, 16, оф. 39 (офісний центр "Ліза").**_Телефон "гарячої лінії" Народної Ради - **(068) 706 09 46.**
