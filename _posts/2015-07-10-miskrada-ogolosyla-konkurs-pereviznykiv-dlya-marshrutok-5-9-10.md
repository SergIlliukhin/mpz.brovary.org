---
title: "Міськрада планує провести конкурс перевізників на маршрутах № 5, 9 та 10"
date: 2015-07-10
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "brovary"
  - "konkurs"
  - "konkurs-pereviznykiv"
  - "marshrutki"
  - "novini"
  - "perevezennya"
---

**Броварська міська рада проведе конкурс на перевезення пасажирів міськими автобусними маршрутами № 5, 9 і 10. Заявки на участь прийматимуть із 7 серпня до 7 вересня, а переможців мають визначити 25 вересня. Такий алгоритм дій пропонується у проекті рішення виконкому, який [оприлюднено](http://brovary.kiev.ua/pro-provedennya-konkursu-z-perevezennya-pasazhir%D1%96v-na-m%D1%96skikh-avtobusnikh-marshrutakh-zagalnogo-kori) на сайті міськради.**

Як зазначено в проекті рішення, конкурс проводять з метою "_покращення транспортного обслуговування, якості  пасажирських перевезень, обмеження монополізму при наданні транспортних послуг, а також вибору на конкурентних засадах юридичних і фізичних осіб, які забезпечуватимуть транспортне обслуговування в місті_".

Серед [умов](https://onedrive.live.com/view.aspx?resid=72571393D4771099!3520&ithint=file%2cdoc&app=Word&authkey=!AAzWnxvtbRmCJsk) до перевізників - їхні автобуси мають бути випущені не раніше 2008 року, мати не менше 19-ти місць, належати до класу А I.  Передбачено, що маршрутки курсуватимуть щоденно безперервно. Інтервал руху між автобусами № 5 - 12 хв., № 9 - 20 хв, № 10 - 45 хв. У вихідні маршрути №№ 9 і 10 курсуватимуть за окремим графіком.

[![Автобус](https://mpz.brovary.org/wp-content/uploads/2015/06/Avtobus.jpg)](https://mpz.brovary.org/wp-content/uploads/2015/06/Avtobus.jpg)

Участь у конкурсі для перевізників планується безкоштовною. Документи прийматиме управління економіки Броварської міської ради - із 7 серпня по 7 вересня. Воно також надаватиме консультації з питань проведення конкурсу, - зазначають чиновники.

Засідання конкурсного комітету проектом рішення заплановані на вересень. 8-го числа мають розкрити конверти для перевірки документів, а 25-го - визначити переможців. Обидва засідання призначені на 10:00 в малій залі виконкому (кабінет № 204 по вул. Гагаріна, 15).

Склад комітету не уточнюють, однак відомо, що його очолюватиме заступник міського голови **Василь Андрєєв**. Він же має укласти договори на перевезення пасажирів із переможцями конкурсу, - йдеться на сайті.

> В проекті рішення також визначені маршрути міських перевезень - див. у [додатку](https://onedrive.live.com/view.aspx?resid=72571393D4771099!3519&ithint=file%2cdoc&app=Word&authkey=!ABkZd90AKN2LZJA).
