---
title: "Вакансії: поліція шукає 8 слідчих та 31 дільничного для броварського відділку"
date: 2016-06-13
author: 
  username: "pravoZnaty"
  display_name: "Маєш право знати"
categories: 
  - "announce"
  - "novyny"
tags: 
  - "brovary"
  - "vidbir"
  - "vakansiyi"
  - "dilnychi"
  - "konkurs"
  - "novini"
  - "politsiya"
  - "slidchi"
---

**7 червня у Київській області стартував набір кандидатів на службу до Національної поліції України. У Броварах на вакантні посади шукають 8 слідчих та 31 дільничного. Заяви від охочих прийматимуть до 22 червня, а сам відбір триватиме близько півроку. Після конкурсу на обраних кандидатів чекатиме спеціальне навчання у тренінговому центрі. Про це повідомляють у Головному управлінні Національної поліції в Київській області.**

У службі [оприлюднили](http://www.kv.npu.gov.ua/uk/publish/article/205631) вимоги до кандидатів і умови відбору. Майбутній поліцейський повинен мати гарні здоров’я та фізичне підготування, бути громадянином України віком від 18 до 55 років, а також – мати повну середню освіту. Окрім іншого, на кандидатів очікує спецперевірка відповідно до антикорупційного та люстраційного законодавства.

<iframe style="border: 1px solid #CCC; border-width: 1px; margin-bottom: 5px; max-width: 100%;" src="//www.slideshare.net/slideshow/embed_code/key/IdBQSMVMDSIUPl" width="595" height="485" frameborder="0" marginwidth="0" marginheight="0" scrolling="no" allowfullscreen="allowfullscreen"></iframe>

Як зазначають у поліції, загальна тривалість відбору становитиме близько півроку. Зі слів **Миколи Жуковича**, керівника прес-служби обласної поліції, найкращих запросять на службу до правоохоронної структури. Однак, перед тим їх очікує піврічне навчання у спеціальному тренінговому центрі. У цей час майбутні поліцейські отримуватимуть зарплатню як рядові. Вже як дільничні офіцери поліцейські матимуть  від **6 тис. грн.**, а як слідчі – **10 тис. грн.**

Охочі взяти участь у конкурсі повинні заповнити анкету онлайн та підготувати необхідні документи. За даними Миколи Жуковича, інформацію про час і місце подання документів конкурсантам повідомлять в індивідуальному порядку – після оброблення надісланих анкет.

> Щодо уточнення деталей просять звертатися телефоном (**044) 271 90 66** або на електронну скриньку **[komisia@kv.npu.gov.ua](mailto:komisia@kv.npu.gov.ua)** – з 9:00 до 18:00 у робочі дні.

Варто зазначити, що питання про можливий набір до патрульної поліції броварського відділку на сьогодні лишається без відповіді. Як раніше, так і сьогодні прес-служба обласного відомства не робить жодних прогнозів щодо можливого початку відбору в регіоні. Зі слів Миколи Жуковича, в усій Київській області патрульну поліцію зорганізували лише в Борисполі.

Нагадаємо, ще з часів «міліції» броварські правоохоронці скаржились на нестачу кадрів у відділку. Водночас, останнім часом з броварською поліцією активно співпрацює охоронна фірма "КомКон". Її представники періодично приїздять на виклики за тел. 102. У прес-службі обласного відомства поліції зазначають, що така діяльність налагоджена задля оперативності правоохоронців і є цілком законною. У складі групи завжди присутній поліцейський, який має право затримувати порушників.
