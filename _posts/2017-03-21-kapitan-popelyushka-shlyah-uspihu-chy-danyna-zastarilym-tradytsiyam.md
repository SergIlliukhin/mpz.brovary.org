---
title: "\"Капітан і Попелюшка — шлях до успіху\". Чи данина застарілим традиціям?"
date: 2017-03-21
author: 
  username: "mizina"
  display_name: "Дарина Мізіна"
categories: 
  - "brovary"
  - "aktsiyi-zahodi"
tags: 
  - "bnvo"
  - "brovary"
  - "vibir-redaktsiyi"
  - "kapitan-i-popelyushka"
  - "konkurs"
  - "novini"
  - "oksana-melnyk"
  - "starshoklasnyky"
  - "tkachuk-irina"
---

**Минулої п’ятниці в МКЦ «Прометей» відбувся міський конкурс для старшокласників «Капітан і Попелюшка — шлях до успіху». Цього року особливу увагу до нього привернув [допис Євгена Щербака на Facebook](https://www.facebook.com/groups/brovary/permalink/1571487102881250/), у якому хлопець звернувся до броварських активістів та чиновників, скаржачись на застарілість правил і дивне розмежування професій у конкурсі. Наша редакція вирішила в цьому розібратися.**

Організацією «Капітан і Попелюшка — шлях до успіху» вже протягом 18 років займається **Броварське навчально-виховне об’єднання**. Участь у конкурсі беруть учні старших класів 10-ти шкіл міста та ліцею при БНВО. Конкурс складається з трьох етапів: візитівки, під час якої учасники й представляють свою професію; брейн-рингу (цього року питання стосувалися української мови, географії, історії України, видатних особитостей Броварщини та куховарства) і танцювальної частини, у якій конкурсанти виконували традиційні грузинські, єврейські, українські та циганські танки. Оцінює роботу учасників журі, серед постійних членів якого представники міської ради й директорка БНВО. Утім, цього року до них приєдналися й члени Ради дітей та учнівської молоді міста як альтернативне журі.

\[caption id="attachment\_67999" align="aligncenter" width="600"\]![](https://mpz.brovary.org/wp-content/uploads/2017/03/IMG_9189-e1490041794960.jpg) Візитівка команди переможців від БСШ №7\[/caption\]

\[caption id="attachment\_68001" align="aligncenter" width="600"\]![](https://mpz.brovary.org/wp-content/uploads/2017/03/IMG_9261-e1490041858732.jpg) Виступ команди гімназії імені Степана Олійника, що перемогла за результатами Інтернет-голосування\[/caption\]

Основний напрямок шоу-програми — **профорієнтація старшокласників**. Щороку за кілька місяців до конкурсу навчальні заклади отримують список професій, підготовлених організаторами, і поспішають обрати ту, яка їм найбільше до вподоби. Вісімнадцяті «Капітан і Попелюшка» вимагали від учасників представлення окремих сфер зайнятості, як-от: оборонної галузі, освітньої, сфери послуг, громадського харчування, сільського господарства, туризму, виробництва та переробки продукції, спорту, охорони здоров’я, засобів масової інформації та шоу-бізнесу. Іще однією новацією цьогорічного конкурсу було правило участі у візитівці людини, яка досягла успіху у сфері, що представлялася.

\[caption id="attachment\_68016" align="aligncenter" width="600"\]![](https://mpz.brovary.org/wp-content/uploads/2017/03/IMG_9219-e1490043111367.jpg) Телеведуча "СТБ" Ольга Кучер прийшла підтримати команду ЗОШ №2\[/caption\]

Саме вибору професій і вищезазначеної вимоги стосувався допис учня ЗОШ №10 **Євгена Щербака.** Хлопець зі своєю командою вирішили представляти сферу шоу-бізнесу, однак організаторам така ідея була не до вподоби, виник конфлікт, у якому винним зробили саме учасника. _"Керівництво школи на зауваги організаторів промовчало. У результаті, винним вийшов я", —_  коментує Євген Щербак. Через занадто різні погляди на концепцію конкурсу хлопець відмовився від участі. На його думку, час змінити формат конкурсу або ж створити альтернативний йому, проведенням якого могли б займатися інші культурно-мистецькі організації.

Із цього приводу ми поспілкувалися з очільницею БНВО **Іриною Ткачук**. Вона пояснює: _«Інші організації можуть займатися, чим хочуть, а в 1999 році це був перший конкурс, який наш заклад запропонував, і досі проводить. Я абсолютно не проти, аби інші школи, установи створили щось подібне, але авторське право на конкурс «Попелюшка і Капітан — шлях до успіху» належить нашій організації._ _Перелік професій ми готуємо, аби шоу-програма була видовищною. Бо інакше вийдуть усі лікарі на сцену, чи всі вчителі. Співаки, танцюристи, артисти — тематика заборонена, адже ми прагнемо уникнути одноманітності на сцені й якомога більшого різноманіття професій. С__ьогодні ми ускладнили перший конкурс: у програмі номеру має бути присутньою успішна людина. Питання в жодного учасника не було. Вони могли взяти і простого сантехніка, успішного для своєї родини, і який приносить справжню користь людям. Цей критерій лишався на їхній розсуд»._

Цікаво, що команда ЗОШ №10 таки представила сферу шоу-бізнесу на сцені, а саме: професії режисера та гримера.

\[caption id="attachment\_68012" align="aligncenter" width="600"\]![](https://mpz.brovary.org/wp-content/uploads/2017/03/IMG_9333.jpg) Візитівка учасників від ЗОШ №10\[/caption\]

Начальниця броварського управління освіти і науки **Оксана Мельник** також вважає, що формат конкурсу повністю відповідає профорієнтаційному спрямуванню: _"Цього року це ще й було підкріплено виступами людей, які досягли успіху в представлених сферах._ _Тим паче,_ _що гості були відомими броварчанами. Наприклад, **Ольга Кучер**_ (телеведуча СТБ — прим. авт.)_, яка навчалася в другій школі"._ 

![](https://mpz.brovary.org/wp-content/uploads/2017/03/IMG_9541-e1490042336298.jpg)

Самі учасники серед труднощів зазначають проблеми з технікою: застаріле обладнання МКЦ "Прометей" часто виходило з ладу під час виступів, що підвищувало знервованість учасників._""Прометей" — дуже некомфортний для тих, хто виступає. Дуже мало місця для перевдягання, не кажучи вже про декорації. Ми змушені були залишити їх у проході для глядачів. Також засмутило, що в деяких учасників неправильно працювало обладнання", —_ коментує Капітан від команди СШ №5 **Віталій Ромах.**

Тим не менше, старшокласники відмічають дружню атмосферу конкурсу, а також те, що захід дає можливість відкрити для себе щось нове про давно відомі спеціальності. _"Обираючи професію для конкурсу, ти відкриваєш її для себе з іншого боку. На нашому прикладі — телебачення. Ми з Олександром намагалися відтворити дійсність цієї професії, відчути її і показати, якою вона є за кадром. І тепер я замислююсь,чи не обрати мені в майбутньому професію телеведучої", —_ поділилася Попелюшка від ЗОШ №2 **Поліна Чух**.

**Фото - автора**
