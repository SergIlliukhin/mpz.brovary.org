---
title: "У Броварах міліція розпочала полювання на націоналістів"
date: 2013-06-05
author: 
  username: "svoboda"
  display_name: "Прес-служба ВО Свобода"
categories: 
  - "kolonka-avtora"
tags: 
  - "peresliduvannya-zahisnikiv-parku"
coverImage: "wp-content/uploads/2013/05/DSC8923.jpg"
---

4 червня 2013 року у Броварському райвідділку міліції допитували учасників толоки 25 травня в парку "Перемога". Тоді на учасників заходу напали бойовики, яких прикривала міліція. Вже після призначення судом захисникам парку Русланові Ткаченку та Миколі Смірнову адміністративного штрафу міліціянти намагаються притягнути до відповідальности інших патріотів – саме їх, а не нападників, звинувачують у "хуліганстві".

Руслана Ткаченка слідчий ознайомив із клопотанням про утримання націоналіста під домашнім арештом. Мотив – "обвинувачений може вплинути на хід слідства, а саме на свідків обвинувачення". Також слідчий розпитував про якусь таємничу (тільки йому відому) групу з 5 осіб, які нібито накинулися на правоохоронця під час затримання. Це твердження особливо показове, зважаючи, що у парку міліціянтів було більше, ніж учасників акції. Тому незрозуміло – чому правоохоронці не відреагували на "побиття" їхнього колеги.

Керівник районної "Свободи" Олег Шевчук заявив: "Влада під тиском рейдера – місцевого очільника "регіоналів" Сергія Федоренка (відомого як "масажист Азарова") – намагається поставити з ніг на голову події в парку "Перемога". Цей "регіонал" за сприяння міліції хоче зробити винними свободівців, замість того, аби правоохоронці відповіли за свої незаконні дії. Слідчий "не для протоколу" сказав, що "згори" надійшла команда "знайти за будь-яку ціну цапа відбувайла". Очільник націоналістів у відповідь заявив, що ця спроба залякування нічого не дасть, адже активісти "Свободи" не припинять боротьби з режимом.

Довідка: 25 травня 2013 року в Броварах міліціянти та особи кримінальної зовнішности [напали на мирну толоку](https://mpz.brovary.org/krivavi-sutichki-vidbulis-u-brovarah-mizh-meshkantsyami-ta-zabudovnikami-tsentralnogo-parku/ "Криваві сутички відбулись у Броварах між мешканцями та забудовниками парку") проти розбазарювання комунальної землі в міському парку "Перемога". Броварська "Свобода", яка виступила співорганізатором заходу, повідомила про масове побиття людей. Було затримано двох свободівців та одного нападника-бандита.
