---
title: "У Броварах 15 тисяч споживачів газу без лічильників. Коли до них дійде черга?"
date: 2015-05-29
author: 
  username: "tatuuum"
  display_name: "Тетяна Панкратьєва"
categories: 
  - "brovary"
tags: 
  - "brovary"
  - "vibir-redaktsiyi"
  - "gazovi-lichilniki"
  - "novini"
  - "pat-kiyivoblgaz"
coverImage: "wp-content/uploads/2015/05/Kiyivoblgaz-10.jpg"
---

[![Київоблгаз (10)](https://mpz.brovary.org/wp-content/uploads/2015/05/Kiyivoblgaz-10.jpg)](https://mpz.brovary.org/wp-content/uploads/2015/05/Kiyivoblgaz-10.jpg)**Отримані платіжки за газ у травні схвилювали багатьох броварчан. І не дивно: по-перше, ціна за куб газу зросла майже у 6 разів (з 1,299 до 7,188 грн), а по-друге, оскільки у квітні у Броварах вимикали гарячу воду, ПАТ «Київоблгаз» застосував [відповідну норму споживання](https://mpz.brovary.org/tarifi-na-zhitlovo-komunalni-poslugi-dlya-brovarchan-skilki-platimo-i-skilki-budemo-platiti/) - не 6, а 9 кубів газу на людину. Тому у квитанціях люди побачили тризначні цифри - і жахнулися. Єдине, що може врятувати ситуацію, – це газові лічильники. Та чи є можливість їх встановити - дізнавалися наші журналісти у Броварській філії ПАТ «Київоблгаз» (вул. Шевченка, 4).**

**Начальник Броварської філії ПАТ «Київоблгаз» Хворостянко Володимир Миколайович питає**: _«А де люди були раніше? Півтора року тому ми безкоштовно ставили усім бажаючим лічильники. Ми всіх повідомляли: і по радіо казали, і неодноразово в газеті писали, і по під’їздах оголошення розклеювали. І нічого, ніхто не поспішав. Люди вважали, що невигідно ставити лічильники: а як же: прописана одна особа, а живе троє!»_

\[caption id="attachment\_38134" align="aligncenter" width="598"\][![Київоблгаз (3)](https://mpz.brovary.org/wp-content/uploads/2015/05/Kiyivoblgaz-3.jpg)](https://mpz.brovary.org/wp-content/uploads/2015/05/Kiyivoblgaz-3.jpg) "Нове життя" від 24 жовтня 2014 року\[/caption\]

_«А зараз, по-перше, лічильники 1.6 поступають у дуже обмеженій кількості і поставки неритмічні, тож прогнозувати ми нічого не можемо. А по-друге, ми не можемо одразу швидко всім встановити, іноді це складно, бо не всі вдома, це ж треба не одну квартиру відключати в домі - а того нема, а цей на роботі»._

[![Київоблгаз (1)](https://mpz.brovary.org/wp-content/uploads/2015/05/Kiyivoblgaz-1.jpg)](https://mpz.brovary.org/wp-content/uploads/2015/05/Kiyivoblgaz-1.jpg)

_«Взагалі існує [програма](https://mpz.brovary.org/kiyivoblgaz-obitsyaye-zabezpechiti-usih-bazhayuchih-lichilnikami-ale-azh-do-2018-roku/), відповідно до якої до кінця цього року ми маємо безкоштовно забезпечити лічильниками споживачів з газовими колонками і плитами. Для цього використовуються **лічильники 2.5**. Їх ми маємо в достатній кількості, ми «покриємо» весь потрібний обсяг по місту, проте люди не дуже-то йдуть. От два місяці тому приїжджали до нас три бригади, аби швидше ставити лічильники, так через 2 тижня поїхали – бо мало людей._

_Загалом по місту залишилося **2500** споживачів з газовими колонками, які ще не встановили лічильник. Ми закликаємо усіх звертатися до нас і ставити лічильники, бо потім людям доведеться встановлювати їх за свої кошти. А без лічильника після 1 січня 2018 року ПАТ «Київоблгаз» буде вимушений припинити подачу газу._

_Інша справа з тими споживачами, які використовують лише плиту. Там потрібно встановлювати **лічильник 1.6**. А саме він зараз у дефіциті. Але відповідно тієї ж програми, ми повинні забезпечити таких споживачів лічильниками до 2018 року._

_Проте таких, незабезпечених лічильниками 1.6, споживачів – по місту маємо аж **14 000** (для порівняння: у Борисполі залишилися встановити загалом 4800 лічильників, в тому числі 1.6 та 2.5). А як уже зазначалося, лічильники 1.6. майже не поступають, ось тиждень тому прийшло 200 штук, і їх практично вже закінчують встановлювати. У першу чергу ми ставимо лічильники учасникам АТО, інвалідам, одиноким та малозабезпеченим – нам броварська міська рада надає списки і ми ними керуємося. Проте є й загальна черга. У фойє на першому поверсі є журнал реєстрації, куди може записатися кожен бажаючий»_.

[![Київоблгаз (4)](https://mpz.brovary.org/wp-content/uploads/2015/05/Kiyivoblgaz-4.jpg)](https://mpz.brovary.org/wp-content/uploads/2015/05/Kiyivoblgaz-4.jpg)

Дійсно, на першому поверсі головної будівлі Броварської філії ПАТ «Київоблгаз» можна знайти журнал під номером 3, в який активно записуються люди, останній - під номером 1547. Поки автор цих рядків з годину ходив коридорами газконтори - у список занесли свої дані ще чотири особи. Це дає певне уявлення про швидкість поповнення черги, чи не так?

[![Київоблгаз (5)](https://mpz.brovary.org/wp-content/uploads/2015/05/Kiyivoblgaz-5.jpg)](https://mpz.brovary.org/wp-content/uploads/2015/05/Kiyivoblgaz-5.jpg)

Перші два журнали демонструє майстер по встановлюванню лічильників **В****’****ячеслав Миколайович.** Один журнал закінчується на 1263-му номері, другий - на 1248-му. Тобто черга чималенька, за грубими підрахунками – це третина від усіх незабезпечених лічильниками у Броварах.

_«Колись у 2012 році треба було писати заяву,_ - розповідає майстер. – _А зараз просто журнал. Дані тих, хто в ньому зареєструвався, вносяться у комп'ютер - і таким чином формуються списки за будинками. Ми намагаємося встановлювати лічильники одразу на цілий будинок, тому вірогідність більш висока, якщо в будинку більше бажаючих, а не 1-2. Тому буває й так, що одна людина записалася раніше, друга – пізніше, а ставлять їм лічильники наче не за чергою. Також нам дає списки виконком, військокомат – учасників АТО, незахищених верств населення – їм ми і ставимо у першу чергу»._

[![Київоблгаз (2)](https://mpz.brovary.org/wp-content/uploads/2015/05/Kiyivoblgaz-2.jpg)](https://mpz.brovary.org/wp-content/uploads/2015/05/Kiyivoblgaz-2.jpg)

_«Щодо лічильників 1.6 – то їх практично немає з квітня минулого року. Зрідка з’являється 50-100 штук, маленькі поставки, мабуть, залишки з інших філій. Як будемо ставити, коли з’являться лічильники? Особливого принципу вибірковості будинку немає. Коли будуть лічильники – тоді й будемо вирішувати._

_Трапляються різні випадки. Буває так, що ми приїхали встановлювати лічильник, а виходить сусід, він навіть досі і не знав, не цікавився – а побачив і просить: встановіть і мені – то, буває, ставимо. А є поодинокі випадки, коли лічильники навпаки просять зняти, бо нараховує багато – але це вже неможливо»._

[![Київоблгаз (6)](https://mpz.brovary.org/wp-content/uploads/2015/05/Kiyivoblgaz-6.jpg)](https://mpz.brovary.org/wp-content/uploads/2015/05/Kiyivoblgaz-6.jpg)

Проте громадяни можуть не чекати, коли черга на безкоштовне встановлення лічильника дійде до них, а встановити лічильник за кошти. Для цього бажаючі звертаються у так зване **«Єдине вікно»** (**кабінет №331**).

_«Взагалі, технічні умови (ТУ) для реконструкції системи газопостачання (а саме під цією назвою криється потрібна послуга) коштують **482,12 грн**,_ - розповідає **провідний інженер Мартинюк Ольга Миколаївна**. – _Проте інженери відділу розробляють не ТУ, а ТЗ (технічне завдання) – і це цілком безкоштовно. Тому деякі люди звертаються за проектом, а потім змінюють думку і не повертаються - так і лежать техзавдання, чекають на замовників. До речі, термін зберігання цих документів 2 роки»._

_«Ажіотаж із замовленням проектів почався десь із червня минулого року,_ \- продовжує пані Мартинюк, - _як почалася війна, як почали педалювати тему тарифів та газу у ЗМІ, як люди отримали великі платіжки. Потім якось вщухло - а зараз знову. Не уявляєте, що тут робилося 12-го травня – коли люди отримали квитанції з новими цифрами– ну і всі масово кинулися за лічильниками»._

Отже, схема така: людина звертається у «Єдине вікно» і пише заяву. З собою треба мати:

> \- документи на право власності квартири - технічний план помешкання - паспорт - ідентифікаційний код

Інженери рекомендують, який лічильник придбати людині, та розробляють проект, який через 3-5 днів можна забрати у проектному відділі (**кабінет №5**).

[![Київоблгаз (9)](https://mpz.brovary.org/wp-content/uploads/2015/05/Kiyivoblgaz-9.jpg)](https://mpz.brovary.org/wp-content/uploads/2015/05/Kiyivoblgaz-9.jpg)

Там людина сплачує квитанцію на **215,64 грн** і прямує далі у **кабінет №126** – кінцевий пункт призначення. Ось начебто і все.

[![Київоблгаз (8)](https://mpz.brovary.org/wp-content/uploads/2015/05/Kiyivoblgaz-8.jpg)](https://mpz.brovary.org/wp-content/uploads/2015/05/Kiyivoblgaz-8.jpg)

Не могли ми оминути увагою і **службу розрахунків** і поспілкувалися з її **начальником Оленою Василівною Болілою****.** Вона підтвердила, що з травня цього року вводяться [нові норми споживання](https://kv.104.ua/ua/for-clients/news/id/urjad-vdvichi-zmenshiv-normi-spozhivannja-gazu-12011).

\[table\]

| Вид споживання | Одиниця виміру | Норма споживання до 1 жовтня 2014 р. | Норма споживання з 1 жовтня 2014 р. по 5 травня 2015 р. | Норма споживання з 6 травня 2015 р. |
| --- | --- | --- | --- | --- |
| Плита газова за наявності централізованого гарячого водопостачання. | куб. м людино-місяць | 9,8 | 6 | 3,0 |
| Плита газова у разі відсутності централізованого гарячого водопостачання та газового водонагрівача. | куб. м людино-місяць | 18,3 | 9 | 4,5 |
| Плита газова та водонагрівач. | куб. м людино-місяць | 23,6 | 18 | 9,0 |

\[/table\]

Розповіла також, що вони працюють у взаємодії з «Броваритеплоенергією», тож коли в оселях броварчан вимикають гарячу воду – лише у ті дні застосовується підвищена норма споживання газу. Тобто нарахування йде не помісячно, а подобово. Тому у платіжках броварчан можна побачити такі некруглі цифри. За травень, прогнозують, знову нарахують до 8 травня за однією нормою, після - за іншою. (Нагадаємо, [гаряче водопостачання у місті було відсутнє з 13 квітня по 8 травня](https://mpz.brovary.org/garyache-vodopostachannya-v-brovarah-vidnovlyat-z-8-travnya-ale-za-novimi-tarifami/).)

Поспілкувалися ми з Оленою Василівною і щодо програми, на яку бідкаються споживачі, що користуються газовими лічильниками. Мовляв, «нараховує та програма, як хоче». Дійсно, пояснює, пані Боліла, є програма, де підраховуються дані споживачів після 20-го числа кожного місяця. Контролери «Київоблгазу» обходять періодично квартири, аби зняти показання лічильників (раз на 3 місяці). Проте все одно усіх точних даних кожного місяця немає, тому дораховується «прогноз»: скільки можливо використано газу за 10 днів до 1-го числа наступного місяця. Проте оплачувати це не обов’язково – треба платити за реально використане – і не хвилюватися. А краще кожного місяця (ближче до кінця) передавати показники лічильників. Варіанти передачі даних:

> за телефонами: (04594) **5-04-43**, **4-04-91** та **3-48-79**
> 
> або в контакт-центр: (044) **364-61-04** (з 8:00 до 20:00)
> 
> або електронною поштою: [contact@kv.104.ua](mailto:contact@kv.104.ua)

Також найближчим часом планується відкриття на сайті ПАТ «Київоблгаз» додаткового дистанційного сервісу для клієнтів - «Особистий кабінет». Він дозволить перевіряти стан рахунку, вносити показання лічильника, розраховуватися за газ та отримувати консультації спеціалістів онлайн.

[![Київоблгаз (11)](https://mpz.brovary.org/wp-content/uploads/2015/05/Kiyivoblgaz-11.jpg)](https://mpz.brovary.org/wp-content/uploads/2015/05/Kiyivoblgaz-11.jpg)

Повертаючись до питання лічильників і підсумовуючи вищезазначене. Зараз існують дві точки зору.

ПАТ «Київоблгаз» обурюється, що нові норми (3 куби газу на людину) - «карликові», що люди живуть у помешканнях по 3-4-5 осіб, а прописана одна – тому, мовляв, встановлювати лічильники людям невигідно і вони всіляко тому опираються.

Усі працівники Броварської філії ПАТ «Київоблгаз», з якими спілкувалися журналісти «Маєш право знати», зазначають, що лічильників ще у 2013 році було «валом», але ніхто не поспішав їх встановлювати. Що тут скажеш… Населення особливо не цікавилося лічильниками через невелику ціну на газ, а «Київоблгаз» доносив інформацію через комунальні ЗМІ, які читають чи слухають дещиця містян.

У той же час велика кількість людей чесно прописані у своїх квартирах, споживають газу не так і багато, для підігріву води його не використовують, а отримують платіжки із «фантастичними» цифрами. Цілком природно, вони бажають платити за реально використане, а не «приписане». Про це свідчить зокрема велика черга бажаючих встановити лічильник, навіть за гроші. Проте можна прогнозувати зменшення цього потоку із введенням нових норм: 3 куби на людину – це ближче до реальності. Тому люди, мабуть, будуть спокійно очікувати, коли до них дійде черга по безкоштовному встановленню лічильника, а не штурмувати філію «Київоблгазу», як це відбувається зараз.
