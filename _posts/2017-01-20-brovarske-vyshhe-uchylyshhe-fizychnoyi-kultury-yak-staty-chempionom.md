---
title: "Броварське вище училище фізичної культури: як стати чемпіоном"
date: 2017-01-20
author: 
  username: "yschenko"
  display_name: "Ірина Ющенко"
categories: 
  - "brovary"
  - "aktsiyi-zahodi"
tags: 
  - "alina-shuh"
  - "bvufk"
  - "brovary"
  - "vibir-redaktsiyi"
  - "karyna-kolesnik"
  - "novini"
  - "uchylyshhe-fizkultury"
coverImage: "wp-content/uploads/2017/01/4-lystopada-2016-g-CHempyonat-Evropy-12141618-let-Belarus.jpg"
---

**Раніше я вважала, що справжні  сумоїсти – це  тільки  чоловіки, і обов'язково кілограмів під 150. Та коли в Броварському вищому училищі фізичної культури (БВУФК) мені представили тендітну 16-літню Карину Колесник як чемпіонку Європи та світу із сумо – не повірила власним очам. Не менше своїми уміннями та досягненнями вразила 17-літня багатоборка Аліна Шух,** **яку д****ругий рік поспіль легкоатлетична спільнота визнає найкращою молодою атлеткою України. У нашому матеріалі: через які випробування доводиться проходити юним спортсменам на шляху до перемог і як узагалі** **навчається та живеться учням спортивного учбового закладу?**

Таких спеціалізованих закладів, як Броварське вище училище фізичної культури і спорту, в Україні **12**. Та саме в Броварах «кують» не тільки олімпійський резерв для збірних команд України з гандболу, легкої атлетики, плавання, велоспорту, боксу, вільної боротьби, греблі, лижних гонок, хокею, а і - спортивний бомонд, на який рівняється та яким дихає світ спорту не лише України. Чого варті лише імена чемпіонів світу - боксерів Володимира Кличка, Сергія Дзіндзірука, Юрія Нужненка, Віктора Постола, легкоатлетів Віктора Кузнєцова та Аліни Федорової, борців Аліни Харченко та Армена Аракеляна.

\[caption id="attachment\_65195" align="aligncenter" width="600"\][![](https://mpz.brovary.org/wp-content/uploads/2017/01/38.jpg)](https://mpz.brovary.org/wp-content/uploads/2017/01/38.jpg) Броварське вище училище фізичної культури. Вул. Шевченка, 21\[/caption\]

\[caption id="attachment\_65188" align="aligncenter" width="600"\][![](https://mpz.brovary.org/wp-content/uploads/2017/01/31.jpg)](https://mpz.brovary.org/wp-content/uploads/2017/01/31.jpg) У фойє. Фотографії, кубки, медалі як підтвердження: тут "кують" чемпіонів\[/caption\]

\[caption id="attachment\_65174" align="aligncenter" width="600"\][![](https://mpz.brovary.org/wp-content/uploads/2017/01/14-1.jpg)](https://mpz.brovary.org/wp-content/uploads/2017/01/14-1.jpg) Спортивна зала. Тут тренуються боксери\[/caption\]

\[caption id="attachment\_65175" align="aligncenter" width="600"\][![](https://mpz.brovary.org/wp-content/uploads/2017/01/15-2.jpg)](https://mpz.brovary.org/wp-content/uploads/2017/01/15-2.jpg) Так тренуються боксери\[/caption\]

\[caption id="attachment\_65164" align="aligncenter" width="600"\][![](https://mpz.brovary.org/wp-content/uploads/2017/01/4-3.jpg)](https://mpz.brovary.org/wp-content/uploads/2017/01/4-3.jpg) Тренування з вільної боротьби\[/caption\]

Окрім «ведучих» видів спорту – боксу, вільної боротьби та легкої атлетики, значних успіхів вихованці БВУФК досягли і в плаванні, жіночому та чоловічому гандболі, лижних гонках, велоспорті, хокеї. Не менш відомі світові й імена  пловців Олега Лісогора та Сергія Бреуса, біатлоністки Олександри Кононової, велосипедистів Сергія Матвєєва та Сергія Чернявського, гандболісток Тетяни Шинкаренко та Людмили Гудзь. В 2015 році  в училищі відновило свою роботу відділення «академічного веслування», яке свого часу підготувало 3 бронзових призерів Олімпійських ігор.

Броварське училище одне з небагатьох, яке має власну спортивну базу майже з усіх видів спорту. Для легкої атлетики – є стадіон і манеж, для плавання – басейн, для боксу – облаштовано спортивні зали. Є зал для вільної боротьби, дві зали для занять гандболом, стадіон із футбольним полем, велобаза, 3 спортивні майданчики, 3 відновлювальні центри (сауна), 2 тренажерні зали.

\[caption id="attachment\_65171" align="aligncenter" width="600"\][![](https://mpz.brovary.org/wp-content/uploads/2017/01/11-2.jpg)](https://mpz.brovary.org/wp-content/uploads/2017/01/11-2.jpg) Під час індивідуального заняття в тренажерній залі\[/caption\]

\[caption id="attachment\_65192" align="aligncenter" width="600"\][![](https://mpz.brovary.org/wp-content/uploads/2017/01/35.jpg)](https://mpz.brovary.org/wp-content/uploads/2017/01/35.jpg) Спортивна зала для тренувань гандболістів\[/caption\]

\[caption id="attachment\_65193" align="aligncenter" width="600"\][![](https://mpz.brovary.org/wp-content/uploads/2017/01/36.jpg)](https://mpz.brovary.org/wp-content/uploads/2017/01/36.jpg) Базу для тренування пловців БВУФК орендує\[/caption\]

У кожному із залів - стенди із фотографіями кращих із кращих вихованців БВУФК, як нагадування і стимул для учнів: стати чемпіоном може кожен.

\[caption id="attachment\_65178" align="aligncenter" width="600"\][![](https://mpz.brovary.org/wp-content/uploads/2017/01/19-1.jpg)](https://mpz.brovary.org/wp-content/uploads/2017/01/19-1.jpg) Перебування учня в училищі обходиться державі близько 80 грн на день\[/caption\]

[![](https://mpz.brovary.org/wp-content/uploads/2017/01/8-2.jpg)](https://mpz.brovary.org/wp-content/uploads/2017/01/8-2.jpg)

[![](https://mpz.brovary.org/wp-content/uploads/2017/01/9-2.jpg)](https://mpz.brovary.org/wp-content/uploads/2017/01/9-2.jpg)

В училище приймають не тільки вже «сформованих» спортсменів - чемпіонів та призерів чемпіонатів України, майстрів спорту, а і зовсім «сирих» - 13-17 річних школярів. Однак перспективних та із відповідним рівнем спортивної підготовки. На сьогодні в БВУФК навчається **395** учнів. Переважна більшість – із  різних областей України. Броварчан усього **50**.

Кожен рік в училищі знаменується новими успіхами вихованців, які додають у спортивну «скарбничку» свого закладу чергові звання «заслужений майстер спорту», «майстер спорту міжнародного класу», «майстер спорту України» та радують перемогами  на чемпіонатах Європи, світу та Олімпіадах.

2016-й був не менш рясним за попередні роки на чемпіонів Європи. Ними стали **Аліна  Шух** із легкої атлетики, **Олег Лагута** з боксу, **Аліна Акобія** з вільної боротьби, **Карина Колесник** із сумо. Остання здобула ще і титул чемпіонки світу.

**Карина Колесник, 16 років. Найтитулованіша вихованка училища. Майстер спорту із сумо у вазі 60 кг, кандидат у майстри спорту з вільної боротьби**

\[caption id="attachment\_65165" align="aligncenter" width="600"\][![](https://mpz.brovary.org/wp-content/uploads/2017/01/5-2.jpg)](https://mpz.brovary.org/wp-content/uploads/2017/01/5-2.jpg) Карина Колесник. Під час тренувань\[/caption\]

Карина приїхала в Бровари із Запоріжжя. Спеціальної фізичної підготовки не мала, каже дівчина. В школі  відвідувала секцію карате, а коли відкрилася секція з вільної боротьби, вирішила спробувати себе у новому виді спорту. Практично відразу дівчина виявила неабиякі уміння, тож тренер рекомендував їй продовжити навчання в Броварському училищі у свого наставника з вільної боротьби - Заслуженого тренера України **Олександра Кутакова.**

\[caption id="attachment\_65170" align="aligncenter" width="600"\][![](https://mpz.brovary.org/wp-content/uploads/2017/01/10-1.jpg)](https://mpz.brovary.org/wp-content/uploads/2017/01/10-1.jpg) Олександр Кутаков у своєму кабінеті\[/caption\]

До речі, із **53** викладачів БВУФК такого високого звання удостоєні **16** викладачів. Однак мама дівчини була проти, щоб донька займалася «чоловічим» видом спорту та їхала далеко від дому. Тренеру довелося довго переконувати жінку повірити у серйозність доньчиних намірів стати чемпіонкою, та відпустити її на навчання в інше місто. Так, після 6-го класу із 1-м розрядом із вільної боротьби Карина приїхала на навчання в Бровари.

Коли Олександр Кутаков побачив Карину «в роботі», запропонував дівчині спробувала свої сили і в сумо. І перші ж змагання, які проходили [в Японії](https://vk.com/im?sel=203620786&z=video287056142_171530160%2F774c870c7ebb2a2e8b) _(див. 24 хв 20 с)_ в 2015 році, показали: тренер не помилився – Карина народжена перемагати. Тоді з чемпіонату світу дівчина привезла своє перше «золото». _«Вільна боротьба і сумо схожі, але різняться правилами_, - розповідає Карина. – _Під час змагань із сумо доводиться себе постійно контролювати, щоб їх не переплутати і не порушити. Так у боротьбі можна ставати, наприклад,  на коліно, виходити за коло, а в сумо торкатися підлоги «третьою» точкою не можна»._

\[caption id="attachment\_65201" align="aligncenter" width="600"\][![](https://mpz.brovary.org/wp-content/uploads/2017/01/2016-CHempyonat-Evropy-12141618-let-Belarus.jpg)](https://mpz.brovary.org/wp-content/uploads/2017/01/2016-CHempyonat-Evropy-12141618-let-Belarus.jpg) 4 листопада 2016 р. Чемпіонат Європи серед юнаків 12-18 років. Білорусь\[/caption\]

\[caption id="attachment\_65198" align="aligncenter" width="450"\][![](https://mpz.brovary.org/wp-content/uploads/2017/01/3-chempyonat-Evropy-do-16-let-Belarus.jpg)](https://mpz.brovary.org/wp-content/uploads/2017/01/3-chempyonat-Evropy-do-16-let-Belarus.jpg) Чемпіонат Європи. Білорусь\[/caption\]

У 2016 році Карина взяла участь у чемпіонаті світу з сумо, що проходив у Монголії, та чемпіонаті Європи (Білорусь). Так у її копилці з’явилося ще дві золоті медалі, а в кишені – **15 тис грн.** Саме стільки коштує перемога у Монголії. А от за перемогу в Білорусі з переможницею ще не розрахувалися. Свій перший вагомий заробіток дівчина віддала мамі. А у неї ще будуть і перемоги, і гроші, - запевняє юна спортсменка.

Кілька днів тому Карина повернулася [з Угорщини](https://bvufk.ho.ua/news/sumo0117.pdf), де проходив чемпіонат Європи із сумо серед дорослих і молоді. І не з пустими руками: привезла в Бровари аж 3  нагороди: "золото" і 2 "бронзи". Сьогодні Карина - найтитулованіша вихованка училища: п’ятиразова чемпіонка Європи, триразова срібна призерка та п’ятиразова бронзова призерка із  змагань сумо.  _«У Карини надзвичайно розвинені мислення, стрімкість, швидкість реакції,_ \- розповідає Олександр Кутаков. - _У нас кажуть: «Якщо голови немає – боротися не зможеш», адже  суперника силою не візьмеш, потрібна техніка, тактика, щоб його обманути. Карина віртуозна і нестримна, не кожен вміє так вести боротьбу, як вона»._

[![](https://mpz.brovary.org/wp-content/uploads/2017/01/KIoKgkAOEos.jpg)](https://mpz.brovary.org/wp-content/uploads/2017/01/KIoKgkAOEos.jpg)

«Кувати» «золото»  досить складно, зізнається дівчина. Загалом, хто не навчався в училищі фізкультури, той не знає, як хочеться їсти і спати, каже Карина. Та нехай у читача не складається враження, що в училищі  учнів морять голодом та не дають спати. Вся справа в жорсткому режимі, який потрібно неухильно дотримуватися_,_ мати  неймовірну витримку та самодисципліну.

Увесь день в учнів БВУФК розписаний практично похвилинно: о 7:00 підйом, потім - навчання-тренування, тренування-навчання. Молодша група (7-9 класи) тренуються 2 години,  старша (10-11 кл., 1-2 курси) – 3 години.

\[caption id="attachment\_65190" align="aligncenter" width="600"\][![](https://mpz.brovary.org/wp-content/uploads/2017/01/33.jpg)](https://mpz.brovary.org/wp-content/uploads/2017/01/33.jpg) Пробіжки - щодня\[/caption\]

\[caption id="attachment\_65183" align="aligncenter" width="600"\][![](https://mpz.brovary.org/wp-content/uploads/2017/01/25-1.jpg)](https://mpz.brovary.org/wp-content/uploads/2017/01/25-1.jpg) Кімната хлопців. Типова "радянська" кімната\[/caption\]

\[caption id="attachment\_65186" align="aligncenter" width="600"\][![](https://mpz.brovary.org/wp-content/uploads/2017/01/28-1.jpg)](https://mpz.brovary.org/wp-content/uploads/2017/01/28-1.jpg) Кімната дівчат. Типова "радянська" кімната. З різницею у килимках\[/caption\]

Між тренуваннями - пари. І все це - із невеликими перервами на сніданок, другий сніданок, обід, вечерю та самопідготовку. Добре, що навчання, проживання, харчування і тренування – практично все в одному корпусі. І все – безкоштовно, тільки навчайся, тренуйся, бери участь у змаганнях, показуй результат, вигравай і прославляй Україну. І, звичайно, Бровари.

Та щоб бути постійно в тонусі, спортсмен має вживати принаймні вдвічі більше калорій, ніж звичайна людина – 4 000-5 000. Учні «не на камеру» зізнаються: харчування, хоча й 4-хразове, до норми не дотягує.

\[caption id="attachment\_65179" align="aligncenter" width="600"\][![](https://mpz.brovary.org/wp-content/uploads/2017/01/21-1.jpg)](https://mpz.brovary.org/wp-content/uploads/2017/01/21-1.jpg) У цій їдальні харчувався і Володимир Кличко\[/caption\]

[![](https://mpz.brovary.org/wp-content/uploads/2017/01/22-1.jpg)](https://mpz.brovary.org/wp-content/uploads/2017/01/22-1.jpg)

\[caption id="attachment\_65181" align="aligncenter" width="600"\][![](https://mpz.brovary.org/wp-content/uploads/2017/01/23-1.jpg)](https://mpz.brovary.org/wp-content/uploads/2017/01/23-1.jpg) Гороховий суп  від старшого кухаря Любові Василець\[/caption\]

\[caption id="attachment\_65182" align="aligncenter" width="600"\][![](https://mpz.brovary.org/wp-content/uploads/2017/01/24-1.jpg)](https://mpz.brovary.org/wp-content/uploads/2017/01/24-1.jpg) Обід учня училища фізкультури: гороховий суп, картопля з тушкованою капустою і рибою та мінеральна вода\[/caption\]

На кухні  кажуть: м’ясо - в щоденному раціоні, а от рибу, яка також має бути щодня, готують час від часу: це тому, що учні її не дуже полюбляють.  Спортсмени ж розповідають, що з’їдають усе, що дають, адже молодий організм, що росте, виснажений тренуваннями і навчанням, постійно вимагає їжі. Тож навіть після вечері о 20:00 юні спортсмени «під’їдають» хто що може. Карина, наприклад, полюбляє солодощі.

Після насиченого і напруженого дня відбій о 22:00 сприймається як порятунок, каже дівчина. І так - щоденно. Єдиний вихідний – неділя. І коли її однолітки «тусуються» на вечірках, спортсменка потіє у аудиторіях за підручниками, тренажерних залах, на манежі чи стадіоні. Наразі дівчина навчається в 11-му класі. Навантаження і відповідальність значно зросли, каже Карина, тому так важливо дотримуватися режиму, адже якщо хтось із учнів не може осилити щільного графіка - не встигає поєднувати навчання і тренування, батькам радять дитину перевести у звичайну школу. А от за шкідливі звички можуть і відрахувати. За останній рік було 2 таких випадки. Нині всі свої зусилля Карина спрямовує на підготовку до відбіркового туру на чемпіонати світу та Європи з вільної боротьби, які мають відбутися вже повесні. Після закінчення училища дівчина мріє повернутися додому, в Запоріжжя, відкрити свою секцію та працювати тренером із вільної боротьби.

**Аліна Шух, 17 років, багатоборка, майстер спорту України, член національної збірної України з легкої атлетики серед юніорів**

\[caption id="attachment\_65207" align="aligncenter" width="600"\][![](https://mpz.brovary.org/wp-content/uploads/2017/01/6-3.jpg)](https://mpz.brovary.org/wp-content/uploads/2017/01/6-3.jpg) Аліна Шух. Чемпіонат України у м. Луцьк\[/caption\]

Аліна – із династії спортсменів. Її бабуся Галина Миколаївна – гімнастка,  дідусь Сергій Тарасович (Яковенки) – акробат, мама Майя Сергіївна та старша сестра Уляна – багатоборці, батько Анатолій Анатолійович – спортсмен із метання спису, брат Ілля займається стрибками із жердиною.

\[caption id="attachment\_65216" align="aligncenter" width="450"\][![](https://mpz.brovary.org/wp-content/uploads/2017/01/mama-i-tato.jpg)](https://mpz.brovary.org/wp-content/uploads/2017/01/mama-i-tato.jpg) Мама і батько\[/caption\]

\[caption id="attachment\_65218" align="aligncenter" width="600"\][![](https://mpz.brovary.org/wp-content/uploads/2017/01/sestra.jpg)](https://mpz.brovary.org/wp-content/uploads/2017/01/sestra.jpg) Сестра Уляна -  старший тренер із метань у Міністерстві спорту та один  із кращих коментаторів легкоатлетичних змагань в Україні\[/caption\]

5 років тому сім’я Шух переїхала з м. Кагарлик у Бровари на постійне місце проживання спеціально, щоб Аліна змогла навчатися в училищі фізичної культури. До переїзду дівчина тренувалася у Кагарлицькій ДЮСШ, однак, щоб вступити в Броварське училище, спочатку потрібно було пройти 2-3-денні збори і продемонструвати  тренеру свої уміння. У Аліни було все, що потрібно чемпіону-багатоборцю: високий зріст, відповідна вага, у 12 років - звання чемпіонки України з багатоборства. Та, найголовніше – бажання та націленість на перемогу. Зрозуміло, такий скарб не могли в Броварах випустити з рук, тож після успішного складання тестів Аліну зарахували ученицею 7-го класу БВУФК. Батьки ж влаштувалися в училищі тренерами із багатоборства.  До речі, Аліну тренує її мама - Майя Сергіївна.

\[caption id="attachment\_65206" align="aligncenter" width="600"\][![](https://mpz.brovary.org/wp-content/uploads/2017/01/5-3.jpg)](https://mpz.brovary.org/wp-content/uploads/2017/01/5-3.jpg) Нагородження на Чемпіонаті України у Києві на стадіоні "Олімпійський"\[/caption\]

Багатоборство включає 7 видів спорту: біг з бар’єрами, біг 200 та 800 метрів, стрибки у висоту та довжину, штовхання ядра та метання списа. І хоча багатоборство -  цільний вид спорту, та в Аліни є «любимчик» - стрибки у висоту. Влітку 2016 року в Луцьку дівчина встановила зі стрибків у висоту особистий рекорд – 1 м 92 см – рівень майстра спорту міжнародного класу, повторивши національний юнацький рекорд України. Також  минулого року спортсменка записала в свій актив перемогу на чемпіонаті Європи (U-18) в Грузії з семиборства у категорії «юнаки»: набравши 6186 очок, Аліна поновила рекорд світу китайської спортсменки, який протримався 18 років. До всього, Алінин результат – вищий за норматив на участь у ХХХ літніх Олімпійських іграх у Ріо-де-Жанейро. У активі юної спортсменки – і юніорський рекорд України у приміщенні з п’ятиборства – 4354 очка. Недаремно другий рік поспіль [легкоатлетична спільнота](https://uaf.org.ua/index.php?option=com_content&view=article&id=12565:vyznacheno-naikrashchykh-lehkoatletiv-ta-treneriv-2016-roku&catid=40:uanews) визнає броварчанку Аліну Шух **найкращою молодою атлеткою країни.**

[![](https://mpz.brovary.org/wp-content/uploads/2017/01/88.jpg)](https://mpz.brovary.org/wp-content/uploads/2017/01/88.jpg)

\[caption id="attachment\_65209" align="aligncenter" width="600"\][![](https://mpz.brovary.org/wp-content/uploads/2017/01/8-3.jpg)](https://mpz.brovary.org/wp-content/uploads/2017/01/8-3.jpg) Одеса. Кубок з багатоборств пам'яті Авілова\[/caption\]

Аліна – чудовий приклад, як можна успішно поєднувати інтенсивні тренування і засвоювати навчальну програму: минулоріч вона закінчила школу із «золотою» медаллю. А ще спортсменка знаходить час і для улюбленого хоббі.

\[caption id="attachment\_65214" align="aligncenter" width="600"\][![](https://mpz.brovary.org/wp-content/uploads/2017/01/13-3.jpg)](https://mpz.brovary.org/wp-content/uploads/2017/01/13-3.jpg) Алінине хоббі - малювання. Малюнок мами\[/caption\]

[![](https://mpz.brovary.org/wp-content/uploads/2017/01/10-2.jpg)](https://mpz.brovary.org/wp-content/uploads/2017/01/10-2.jpg)

Як каже спортсменка, надихає її працювати над собою саме життя, адже щодня  дівчину оточують люди, які є прикладом для наслідування. І вагомою  підтримкою. _«Досить часто дівчат, які тренуються поряд, батьки не розуміють,_ - розповідає Аліна. - _Наприклад, чому показала низькі результати, чому не перемогла. У мене з цим проблем немає: рідні мене повністю розуміють і завжди підтримують»._ А результати на змаганнях залежать від багатьох факторів, ділиться спортсменка: від харчування, відпочинку, і того ж настрою. Найскладніше дівчині боротися зі своїм психологічним настроєм - саме від внутрішньої підготовки та впевненості в собі і залежать її успіхи на змаганнях. Із лінню Аліна не дружить, адже свою справу дуже любить. Особливих дієт не дотримується, але чіпсів, сухариків та солодку газовану воду не вживає. Зате полюбляє молочне, м’ясне та домашній торт: при інтенсивному тренуванні всі ці смаколики згорають у організмі дуже швидко.

Аліна, яка наразі навчається на 1-му курсі БВУФК, у майбутньому бачить себе багаторазовою Олімпійською чемпіонкою.  І, звичайно, тренером, як і її батьки.

Карина Колесник та Аліна Шух - лише окремі яскраві сторінки багаторічної історії БВУФК: гордість училища, Броварів і всього українського спорту. Безперечно, їх мрії обов'язково здійсняться, адже завдяки своїй цілеспрямованості, наполегливості та силі волі вони вже досягли небувалих висот.

**За допомогу в підготовці матеріалу висловлюємо щиру вдячність заступнику директора БВУФК Юрію Яскару**

**Фото - автора та надані Кариною Колесник і Аліною Шух**
