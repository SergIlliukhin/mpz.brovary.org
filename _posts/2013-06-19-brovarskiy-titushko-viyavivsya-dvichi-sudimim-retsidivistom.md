---
title: "Броварський «тітушко» виявився двічі судимим рецидивістом"
date: 2013-06-19
tags: 
  - "brovary"
  - "brovarskiy-titushko"
  - "vibir-redaktsiyi"
  - "napad-na-zhurnalistiv"
  - "novini"
  - "styagov"
  - "titushko"
---

**[![20130525_191951](https://mpz.brovary.org/wp-content/uploads/2013/06/20130525_191951.jpg)](https://mpz.brovary.org/wp-content/uploads/2013/06/20130525_191951.jpg)Cергій Стягов** – [бойовик Федоренка](https://mpz.brovary.org/stvoryuyemo-reyestr-brovarskih-sportsmeniv-boyovikiv/), котрий завдав черепно-мозкової травми журналісту «Маєш право знати» **Андрію Качору** під час [подій в парку «Перемога» 25 травня](https://mpz.brovary.org/krivavi-sutichki-vidbulis-u-brovarah-mizh-meshkantsyami-ta-zabudovnikami-tsentralnogo-parku/) - раніше вже двічі притягався до кримінальної відповідальності за розбій та крадіжку. Про це нашому виданню стало відомо із власних джерел.

Ще в 2002 році Стягов отримав судимість за ст. 187 п.4 Кримінального кодексу України: _«Розбій, спрямований на заволодіння майном у великих чи особливо великих розмірах або вчинений організованою групою, або поєднаний із заподіянням тяжких тілесних ушкоджень»_. 1985 року народження, Стягову на той момент було лише 17 років. Проте вже в 2007-му «броварського тітушка» судили за новий злочин: _«Крадіжка, вчинена в особливо великих розмірах або організованою групою_»,  згідно зі статтею 185 ч.5 Кримінального кодексу.

За словами фахівців, рецидивісту з таким «послужним» списком марно сподіватись на хоча б умовний термін ув’язнення в контексті судового розгляду нападу на журналіста Качора.

<iframe src="http://www.youtube.com/embed/vViSfB1i38k" height="315" width="420" allowfullscreen frameborder="0"></iframe>

> «Людину однозначно необхідно ізолювати від суспільства. Вочевидь, особа не стала на шлях виправлення, а лише йде «по висхідній» в кримінальних категоріях. Будь-який суд – якщо він хоча б зберігає ознаки справедливості, законності та неупередженості – має дати злочинцю такого роду реальний і тривалий термін ув’язнення. Важливо, що крім перешкоджання професійній журналістській діяльності, в його діях явно видно ознаки хуліганських дій з мотивів явної неповаги до суспільства, а також нанесення тілесних ушкоджень. Людина в нашій державі – якщо за неї при цьому не заступаються можновладці – не має жодних шансів лишитись на волі з таким кримінальним «букетом». Очевидно, що Стягова чекає «небо в клітинку» на найближчі кілька років, якщо в справу не втрутяться впливові люди, які можуть чинити сильний тиск на суд» - вважає юрист.

Слід зазначити, що Сергій Стягов – син впливових батьків. За інформацією «Маєш право знати», батько Стягова має безпосередній стосунок до Київського обласного управління Державної служби охорони, а мати – до управління справами Верховної Ради України.

За словами слідчого по справі, днями Стягову мають висунути обвинувачення та перевести в статус підозрюваного. Проте до цього представник прокуратури **Тетяна Блінова** планує провести зустріч з Качором та Стяговим.

Стежте за оновленнями.
