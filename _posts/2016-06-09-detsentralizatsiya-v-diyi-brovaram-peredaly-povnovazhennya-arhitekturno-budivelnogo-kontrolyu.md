---
title: "Децентралізація в дії: Броварам передали повноваження архітектурно-будівельного контролю"
date: 2016-06-09
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "brovary"
  - "derzharhbudkontrol"
  - "kornet"
  - "novini"
  - "povnovazhennya"
coverImage: "wp-content/uploads/2016/06/kontrol-yakosty.jpg"
---

**8 червня Бровари отримали власні повноваження в контролі за архітектурно-будівельною діяльністю. Відповідні акти приймання-передавання справ чиновники підписали вчора. Про це йдеться у [повідомленні](https://dabi.gov.ua/index.php/pres-sluzhba/novini/1911-misto-brovari-otrimalo-povnovazhennya-derzharkhbudkontrolyu) прес-служби Державної архітектурно-будівельної інспекції України.**

Як зазначають в установі, нові повноваження дозволять місту контролювати законність будівництв, зупиняти незаконні будівельні роботи та штрафувати порушників. Окрім того, реформа дасть можливість людям отримувати адміністративні послуги безпосередньо на території Броварів.

Як повідомляють чиновники, 8 червня голова Держархбудінспекції **Олексій Кудрявцев** і міський голова Броварів **Ігор Сапожко** підписали акти приймання-передавання справ. Повноваження передали в рамках державної політики децентралізації системи архітектурно-будівельного контролю. Зі слів Кудрявцева, Бровари стали четвертим містом у Київській області, яке отримало свій відділ.

Нагадаємо, що Броварська міська рада [ухвалила рішення](https://mpz.brovary.org/u-brovarskij-miskij-radi-stvoryly-viddil-derzhavnogo-arhitekturno-budivelnogo-kontrolyu/) про створення місцевого відділу державного архітектурно-будівельного контролю ще у вересні 2015 року. У лютому почала з’являтись [інформація](https://mpz.brovary.org/vitalij-kornet-ocholyt-brovarskyj-arhitekturno-budivelnyj-kontrol/) про утворення такого відділу на практиці. До нього нібито набрали штат працівників і призначили керівника – **Віталія Корнета**. Пізніше це підтвердили у Броварській міській раді.
