---
title: "12 мільйонів гривень витратять на добудову поліклініки на Шевченка - ОНОВЛЕНО"
date: 2015-10-09
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "brovary"
  - "budivnitstvo"
  - "btsrl"
  - "koda"
  - "novini"
  - "poliklinika"
---

**Броварську поліклініку на Шевченка добудують - зробити це зобов'язується ТОВ "Українська енергетична компанія" за 12 мільйонів гривень. Про це [повідомляє](http://kievvlast.com.ua/news/v_kievskoj_oblasti_rekonstruirujut_obshhestvennie_uchrezhdenija_za_349_mln_grn31205.html) видання "КиївVласть" з посиланням на "Вісник держзакупівель". Інформацію підтверджує головний лікар БЦРЛ та каже, що ремонтувати будуть дах та підвал будівлі.**

У повідомленні "КиївVласть" йдеться про те, що 5 жовтня Департамент капітального будівництва Київської обласної державної адміністрації уклав низку угод на будівництво та реконструкцію районних поліклінік, дитячих (дошкільних) освітніх установ (ДОУ) і будинку культури. Загалом на ці роботи обласна влада виділила майже 35 млн грн (**34 953 469,31 грн**).

Серед низки комунальних об'єктів Київщини є і будівля броварської центральної районної поліклініки, що належить до структури БЦРЛ. Завершити будівництво зобов'язується ТОВ "Українська енергетична компанія". Сума домовленості ТОВ з Департаментом капбудівництва КОДА склала **12 189 378 грн**.

Як повідомив виданню "Маєш право знати" головний лікар БЦРЛ пан **Багнюк**, цього фінансування лікарня чекала три роки. Нову поліклініку було відкрито у 2011 році, проте з відкриттям поспішали, тож презентували місту недороблену будівлю. У нашвидкоруч зробленій поліклінці тече дах та взагалі не готовий підвал - а там мають бути комунікації, обладнання для ліфтів, інтернету, вентиляція. Натомість за ці роки там лише з'явився грибок. Щодо коштів, то головний лікар зазначив, що гроші виділені за рахунок програми, яка фінансується з Мінрегіонбуду, проте 10% має додати міська влада, тож з бюджету Броварів на ремонт поліклініки вже виділено близько **1 300 тис грн**.

Нагадаємо, на останній сесії міської ради депутати також [затвердили](https://mpz.brovary.org/na-brovarski-likarni-protyagom-troh-rokiv-planuyut-vytratyty-majzhe-27-mln-grn-byudzhetnyh-koshtiv/) програму фінансування БЦРЛ на найближчі три роки, виділивши лікарні майже **27 мільйонів гривенїнь** з міського бюджету.

P.S. За даними видання ["Наші гроші"](http://nashigroshi.org/2015/10/10/polikliniku-v-brovarah-za-12-miljoniv-dobuduyut-pomichnyk-lyashkivtsya-ta-kandydat-vid-bpp/) ТОВ «Українська енергетична компанія» до кінця цього року має:

- завершити загальнобудівельні роботи,
- забезпечити централізованим постачанням кисню, вуглекислого газу та стиснутим повітрям діагностично-лікувального та профілактичного відділення з денним стаціонаром на 30 ліжок,
- повністю задіяти систему вентиляції з природним та механічним спонуканням,
- завершити кільцювання внутрішньомайданчикових мереж, з’єднавши тупікові ділянки існуючих трубопроводів,
- удосконалити систему каналізаційних та дощових стоків,
- завершити роботи по підвальному приміщенню, системі вентиляції та пожежній сигналізації,
- забезпечити благоустрій території.
