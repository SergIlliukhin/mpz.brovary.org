---
title: "За побиття журналіста Качора рецидивіста Стягова можуть лише оштрафувати?"
date: 2013-06-21
tags: 
  - "vibir-redaktsiyi"
  - "kachor"
  - "napad-na-zhurnalistiv"
  - "novini"
  - "styagov"
  - "krivaviy-subotnik"
---

**[![kol3](https://mpz.brovary.org/wp-content/uploads/2013/06/kol3.jpg)](https://mpz.brovary.org/wp-content/uploads/2013/06/kol3.jpg)Броварська міліція кваліфікувала дії «бойовика» Стягова по найбільш «м’якій» статті**

Вчора, 20 червня, **Сергію Стягову**, котрий [наніс](https://mpz.brovary.org/napadnika-na-andriya-kachora-spiymali-u-parku-zavdyaki-pilnosti-brovarchan-video/) черепно-мозкову травму журналісту «Маєш право знати» **Андрію Качору** під час подій [25 травня в парку «Перемога»](https://mpz.brovary.org/krivavi-sutichki-vidbulis-u-brovarah-mizh-meshkantsyami-ta-zabudovnikami-tsentralnogo-parku/) офіційно висунули обвинувачення. Стягова підозрюють у вчиненні правопорушення за ст. 125 Кримінального кодексу – умисне легке тілесне ушкодження. Дана стаття не передбачає тюремного ув’язнення: зазвичай за подібне правопорушення призначають штраф (до 50-ти неоподаткованих мінімумів доході громадян), а інколи – громадські роботи, арешт чи обмеження волі.

Сергій Стягов досі не визнає власної вини та наполягає, що не бив журналіста Качора, підкреслюючи, що просто «відштовхнув його долонею». Стягов зазначає, що Качор перший розпочав бійку, виражався нецензурною лайкою, що й спровокувало Стягова «відштовхнути» кореспондента «МПЗ». Крім того підозрюваний наполягає, що йому було не відомо про те, ким являється Качор – він не знав, що той журналіст і «через пил, який здійнявся на місці інциденту, не бачив в його руках камеру».  Особливої уваги заслуговують твердження підозрюваного, що він змушений був вчинити подібним чином щодо Качора «як справжній чоловік, аби захистити жінок та дітей». Як саме Качор загрожував жінкам та дітям, підозрюваний пояснити не може.

Також слід зазначити, що Сергій Стягов вибачився перед потерпілим за нанесені тілесні ушкодження та запропонував тому примирення. Качор погодився відмовитись від усіх звинувачень в обмін на те, що Стягов публічно назве імена замовників провокації з боку «бойовиків» 25 травня в парку «Перемога». Утім Стягов продовжує стверджувати, що його ніхто не наймав, а сам він опинився в той момент в парку випадково.

<iframe src="http://www.youtube.com/embed/vViSfB1i38k" height="315" width="420" allowfullscreen frameborder="0"></iframe>

_«Я не збираюсь переслідувати мету особистої помсти Стягову за той інцидент. Я розумію, що він – частина бандитської системи, котру побудувала в Броварах нинішня влада на чолі із Сапожком, Федоренком та Семікопом, які використовують цих хлопців як «гарматне м'ясо». Наша ціль – притягти до відповідальності авторів та реалізаторів як цієї, так і минулих провокацій за участі «бойовиків» типу Стягова, Голенка чи Євтушка, а не «відриватись» на рядових виконавцях бандитських замовлень.  Проте якщо ці «бійці» досі наполягають, що «проходили повз, опинилися на місці випадково» і т.п., а значить – не розкаялись у скоєному, то покарані спочатку мусять бути вони»_, - зазначив Андрій Качор.

Окрім того журналіст переконаний, що перед Стяговим було поставлено конкретне завдання:  _«Очевидно, що в задачу підозрюваного «бойовика» входила фізична нейтралізація мене під час зйомки подій в парку. Стягов «працював» зі мною «персонально» і не втручався в інші події. Єдиною його метою було завадити мені здійснити відеофіксацію дій правоохоронців під час затримання активістів. Коли він зрозумів, що поштовхами в спину йому це не вдається, він вирішив вдарити мене «наповал». Відразу після цього Стягова намагались «евакуювати» з місця подій його поплічники, зокрема Олександр Голенко та Олексій Євтушок. Проте люди, присутні на суботнику, не дали їм цього зробити»._

Представник інтересів Качора вже подав клопотання про перекваліфікацію обвинувачення зі ст. 125 Кримінального кодексу, на ст. 296, максимальне покарання якої передбачає обмеження волі строком до п’яти років.
