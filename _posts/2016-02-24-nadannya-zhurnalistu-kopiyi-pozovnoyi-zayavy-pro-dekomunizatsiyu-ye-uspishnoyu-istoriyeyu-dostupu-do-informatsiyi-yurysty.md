---
title: "Броварський журналіст \"переміг\" суд, вимагаючи доступ до інформації"
date: 2016-02-24
author: 
  username: "pravoznaty"
  display_name: "Маєш право знати"
categories: 
  - "vlada"
  - "novyny"
tags: 
  - "instytut-media-prava"
  - "brovary"
  - "vulytsi"
  - "dekomunizatsiya"
  - "novini"
  - "perejmenuvannya"
  - "sud"
coverImage: "wp-content/uploads/2016/02/6a0120a8567421970b0120a86484a1970b-800wi.jpg"
---

**Броварський міськрайонний суд погодився надати журналісту «Маєш право знати» документ із матеріалів справи, в якій він не є безпосереднім учасником. Дмитро Карпій, обґрунтувавши суспільну важливість інформації, отримав [копію позовної заяви](https://www.slideshare.net/DmytroKarpiy/ss-58336854). У листі – прохання визнати незаконним та скасувати рішення міськради про перейменування 70-ти вулиць у Броварах. Юристи Інституту Медіа Права, які допомогли грамотно скласти запит до суду, [назвали](https://medialaw.org.ua/news/zhurnalist-otrymav-kopiyu-sudovogo-pozovu/) цю історію доступу до інформації «успішною» та «перемогою».**

Представники інституту акцентують: журналіст зміг отримати копію позовної заяви лише після обґрунтування суспільного інтересу в отриманні інформації. Попередня спроба Дмитра Карпія була невдалою – суд [відмовив](https://www.slideshare.net/DmytroKarpiy/18012016-58375358) надавати копію документа, посилаючись на норми процесуального законодавства.

Журналіст вирішив проконсультуватися в Інституті Медіа Права. Юристи аналітичного центру порадили довести феміді суспільну важливість запитуваної інформації. Правники допомогли оформити новий запит.

[![img633_ред](https://mpz.brovary.org/wp-content/uploads/2016/02/img633_red.jpg)](https://mpz.brovary.org/wp-content/uploads/2016/02/img633_red.jpg)[![img635](https://mpz.brovary.org/wp-content/uploads/2016/02/img635.jpg)](https://mpz.brovary.org/wp-content/uploads/2016/02/img635.jpg)

У листі медійник зокрема зазначив, що питання перейменування вулиць і декомунізації за останні два роки неодноразово висвітлювали низка ЗМІ різного рівня. Також журналіст, посилаючись на норми закону та думки експертів, доводив: питання стосуються ворожої пропаганди під час гібридної війни проти України, а отже – національної безпеки нашої держави.

Суд, очевидно, дослухався до вказаних аргументів, оскільки у відповідь на запит надав копію позовної заяви. Інститут Медіа Права [відзначив](https://medialaw.org.ua/news/zhurnalist-otrymav-kopiyu-sudovogo-pozovu-zavdyaky-nadanym-konsultatsiyam-instytutu-media-prava/) цю справу як успішну: «_Історію журналіста безсумнівно можна назвати успішною, адже саме за допомогою запиту на публічну інформацію він зміг отримати необхідний для свого журналістського розслідування документ – копію позовної заяви._»

> Нагадаємо, раніше наші журналісти вже були «фігурнатами» успішних справ із доступу до інформації. На початку минулого року після судового процесу Броварська міська рада [відкрила](https://mpz.brovary.org/miskrada-nadala-povnu-zagalnu-informatsiyu-pro-bomboshovishha-brovariv/) для громадськості інформацію про розташування та готовність бомбосховищ і укриттів нашого міста.

Втім, варто зазначити, що вже на наступний запит із проханням надати копії позовних заяв, які стосуються декомунізації та перейменування вулиць, броварська феміда вирішила [відмовити](https://www.slideshare.net/DmytroKarpiy/2015-58337525). У відповіді суд зазначив, мовляв запитувана інформація створена не суб’єктом владних повноважень, тому не є публічною.

Водночас, юристи вказують на помилковість такого висновку. Адже, [згідно із законодавством](https://zakon2.rada.gov.ua/laws/show/2939-17), публічна інформація – та, яка створена або отримана під час здійснення органом своїх повноважень і перебуває у його володінні.

> Нагадаємо, що судове засідання у справі щодо визнання незаконним і скасування рішення про перейменування вулиць у Броварах [мало відбутися](https://mpz.brovary.org/anons-22-lyutogo-vidbudetsya-sud-proty-perejmenuvannya-vulyts-u-brovarah/) вже цього понеділка, 22 лютого. Однак, як зазначили працівники феміди, розгляд справи перенесли, оскільки суддя Наталя Маценко перебуває на лікарняному. Згідно з інформацією на [сайті](https://br.ko.court.gov.ua/sud1007/csz/) Державної судової адміністрації України, засідання відбудеться **24 березня о 16:30.**
