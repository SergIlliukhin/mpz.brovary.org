---
title: "Засідання ОВК №8 та №9: підготовка до жеребкування складу ДВК"
date: 2012-09-20
author: 
  username: "Aleechka"
  display_name: "Аліна Дяченко"
tags: 
  - "vibir-redaktsiyi"
  - "vibori-2012"
  - "gren"
  - "zherebkuvannya"
  - "zasidannya-ovk"
  - "novini"
  - "ovk"
  - "sidanich"
  - "skochko"
coverImage: "wp-content/uploads/2012/09/Vibori-2012-skrinka.jpg"
---

[![](https://mpz.brovary.org/wp-content/uploads/2012/09/Vibori-2012-skrinka.jpg "Vibori-2012-skrinka")](https://mpz.brovary.org/wp-content/uploads/2012/09/Vibori-2012-skrinka.jpg)Цей тиждень – дуже важливий етап у цьогорічній виборчій кампанії. До 18 вересня тривав прийом подань кандидатур на членів дільничних виборчих комісії від партій та кандидатів. На їх обробку окружній виборчій комісії дано всього три дні, після чого вона має обрати склад ДВК шляхом жеребкування.

Буквально за кілька днів до цього – 13 вересня – Центральна виборча комісія вирішила змінити порядок проведення жеребкування. Згідно з постановою № 895 склад ДВК обиратиметься не на кожну дільницю окремо (а у нашому виборчому окрузі їх 136), а на всі одночасно одним жеребкуванням. Це, звісно, спрощує процедуру жеребкування та заощаджує час на його проведення, однак зменшує шанси різних подавників кандидатур на участь в роботі ДВК.

**[Засідання № 8](https://mpz.brovary.org/ovk-97/zasidannya-ovk-8-17-09-2012/)**

Власне з розгляду постанови ЦВК № 895 щодо порядку проведення жеребкування щодо включення кандидатур до складу ДВК і розпочалось 17 вересня засідання № 8 броварської окружної комісії . І хоч це було єдиним питанням у порядку денному, засідання тривало більше години. Секретар зачитував статті нового порядку і члени комісії обмінювались думками з їх приводу.

<iframe src="http://www.youtube.com/embed/uZiN0WL2ufk" frameborder="0" width="560" height="315"></iframe>

Перша дискусія виникла щодо форми відмітки для фіксації результатів жеребкування у відповідних таблицях. Вирішили, що такою відміткою буде не хрестик чи галочка, а порядковий номер при жеребкуванні. Потім різнобачення виникли стосовно форми проведення жеребкування: прозорий чи закритий барабан, жеребки у формі кульок чи конвертів. Зрештою вирішили використати прозорий пристрій та білі конверти для жеребків. Уповноважені особи партій, які були присутні на засіданні, були дуже стурбовані тим, нададуть їм належним чином оглянути жеребки, на що секретар запропонував визначити порядок ознайомлення, проте в ході розмови зійшлись на тому, що це право надає законодавство і обмежити його комісія не має права.

Найбільші „пристрасті” розгорілись довкола кандидатур членів ОВК та технічних працівників, які будуть проводити жеребкування. Для технічної роботи (вкидання жеребків у пристрій, його обертання та розкриття конвертів) вирішили залучити технічного працівника **Мацанюк Н. В**. А от стосовно особи, яка буде діставати жеребків із пристрою, оголошувати та демонструвати присутнім нанесеного на кожному жеребку порядкового номера, рішення ніякого не ухвалили. Два члена ОВК висунули свої кандидатури – **Мирослав Яніцький** та **Олексій Скочко**, однак жоден не набрав необхідних 10 голосів для того, щоб виконати цю почесну місію. За Яніцького проголосувало всього 5 членів комісії, за Скочка – 9. Вирішити відкласти це питання до наступного разу.

Також за пропозицією голови відповідальним за фіксування результатів жеребкування визначили секретаря **Максима Сіданіча**, за що проголосувало 13 членів комісії. А от осіб для опрацювання результатів жеребкування визначено не було, голова усному порядку озвучив, що ними мають бути члени комісії Сіданіч та **Щербакова**, однак це питання на голосування не ставилось.

Наприкінці засідання Яніцький запропонував провести повторне голосування за особу, яка витягатиме жеребки, і комісія погодилась. Оскільки за Яніцького та Скочка уже голосували, то довелось виставляти нову кандидатуру – **Віталія Греня**, який набрав всього 3 голоси.

Дочитавши текст постанови ЦВК до кінця, комісія завершила своє засідання.

> Уже традиційно залу засідань у коридорі охороняли молодики, яких „Маєш право знати” помітило ще минулого тижня і при спробі зняти на камеру, наштовхнулось на грубощі та погрози. Цього разу на відео їх спробував зняти активіст „[Наступу](http://nastup.info)” **Андрій Качор**. Його відеосюжет про те, хто ці молодики та що вони робили у приміщенні, має вийти вже зовсім незабаром.

**[Засідання № 9](https://mpz.brovary.org/ovk-97/zasidannya-ovk-9-18-09-2012/)**

В останній день прийому документів щодо складу ДВК, коли робота мала б кипіти, голова скликав засідання, хоча минулого тижня казав, що 18 вересня проводити засідання буде явно недоречним. Формальним приводом для цього стали подання від ВО „Батьківщина” та Громадянської мережі „ОПОРА” про реєстрацію офіційних спостерігачів. Враховуючи, що у секретаря до подань зауважень не було, комісія майже одноголосно ухвалила рішення про реєстрацію 5 спостерігачів: Костенка Дмитра Валентиновича (02.12.1981 р.н.), Федченко Людмилу Вікторовну (10.11.1957 р.н.), Мащенко Валентину Володимирівну (15.01.1947 р.н.) від „Батьківщини” та Бутенка Ігоря Олександровича (1984 р.н.) і  Величко Руслану Володимирівну (1987 р.н.) від „ОПОРИ”.

Другим питанням у порядку денному, звісно, було затвердження кандидатури „щасливої руки”, яка буде тягнути жеребки. Секретар запропонував проголосувати за кожного членам комісії і рейтинговим голосуванням визначити цю особу. З 18 присутніх членів ОВК 15 одразу ж взяли „самовідвід”, тож залишилось лише три кандидатури – Олексій Скочко, Віктор Клименко та **Інна Бабак**. Звісно, більшість проголосувала за останню панну, оскільки перед цим голова висловився на її підтримку, мовляв, дівчина симпатична, гарна буде картинка під час голосування.

<iframe src="http://www.youtube.com/embed/Qn3R4k_T6xw" frameborder="0" width="560" height="315"></iframe>

На цьому порядок денний був вичерпаний, і засідання завершилось. Члени комісії, залучені на постійній основі, пішли опрацьовувати подання кандидатур на членство в ОВК.

> Як стало відомо вчора, на сьогодні було призначено засідання для проведення жеребкування. Початок засідання було призначено на 12:00, потім його перенесли на 13:00, однак досі засідання не розпочалось, оскільки представники окремих партій досі не виправили неточності у своїх поданнях. Про те, як проходитиме жеребкування, читайте вже незабаром на „Маєш право знати”.
> 
>
