---
title: "Броварський суд потурає обмеженню права на мирні зібрання?"
date: 2013-01-24
author: 
  username: "SergIlliukhin"
  display_name: "Сергій Іллюхін"
tags: 
  - "illyuhin"
  - "vibir-redaktsiyi"
  - "vykonkom"
  - "mirni-zibrannya"
  - "novini"
  - "sud"
  - "suddya-bilik"
coverImage: "wp-content/uploads/2013/01/collageSud2.jpg"
---

**[![](https://mpz.brovary.org/wp-content/uploads/2013/01/IMAG1616.jpg)](https://mpz.brovary.org/wp-content/uploads/2013/01/IMAG1616.jpg)Броварський міськрайонний суд Київської області визнав правомірним рішення виконавчого комітету Броварської міської ради, яким суттєво обмежувалась свобода мирних зібрань у Броварах, відхиливши позовні вимоги громадського активіста Сергія Іллюхіна.**

Рішення виконавчого комітету [№394 від 21.08.2012](http://docs.pravo-znaty.org.ua/p3930/21.08.2012/394) «Про визначення місця у місті Бровари для проведення зборів, мітингів, демонстрацій» [суттєво обмежувало право громадян на мирні збори](https://mpz.brovary.org/rishennyam-vikonkomu-obmezheno-pravo-brovarchan-na-mirni-zbori/), оскільки в ньому визначалось єдине місце для проведення публічних заходів – площа біля легкоатлетичного манежу (вул. Гагаріна 30) і заборонялося проведення зборів у інших місцях.

28.09.2012 р. громадський активіст Сергій Іллюхін подав адміністративний позов проти виконавчого комітету Броварської міської ради, у якому просив суд визнати дії виконкому протиправними у частині ухвалення рішення №394, скасувати оскаржуване рішення та компенсувати судові витрати.

**Позиція позивача (Іллюхін С.М.)**

[![Іллюхін С.М.](https://mpz.brovary.org/wp-content/uploads/2013/01/IMAG1618.jpg)](https://mpz.brovary.org/wp-content/uploads/2013/01/IMAG1618.jpg)

Ст.19 Конституції України передбачено, що органи місцевого самоврядування зобов’язані діяти лише на підставі, в межах повноважень та у спосіб, що передбачені Конституцією та законами України.

«Жодними законодавчими актами не передбачено право органів місцевого самоврядування обмежувати свободу мирних зібрань і місце зібрань зокрема. Навпаки – стаття 39 Конституції чітко вказує, що обмеження щодо реалізації права громадян на мирні зібрання може встановлюватись виключно судом» - зазначив позивач – «Отже, виконком, ухвалюючи оскаржуване рішення, порушив ст.19 та ст.39 Конституції України»

**Позиція відповідача (виконавчий комітет Броварської міської ради)**

[![](https://mpz.brovary.org/wp-content/uploads/2013/01/Kopiya-IMAG1634.jpg)](https://mpz.brovary.org/wp-content/uploads/2013/01/Kopiya-IMAG1634.jpg)За день до першого судового засідання виконком своїми рішеннями [скасував оскаржуване рішення №394 і надіслав до суду заперечення позову](https://mpz.brovary.org/shhob-ne-prograti-sud-vikonkom-sam-skasuvav-svoye-rishennya-pro-obmezhennya-mirnih-zibran-u-brovarah/), в якому заперечив позовні вимоги і просив розглядати справу без свого представника.

Представники відповідача були відсутні майже на всіх засіданнях, однак суд наполягав на участі відповідача, тому на останнє засідання з’явилася працівниця юридичного відділу виконкому О.Я.Олемська.

«Оскаржуване рішення ухвалювалося у зв’язку з початком виборчого процесу з виборів народних депутатів України і було скасоване одразу після виборів – 13.11.2012, тому на сьогоднішній день предмет спору відсутній» - зазначила представниця відповідача. На запитання Іллюхіна, яким законодавчим актом передбачено, що початок виборчого процесу є підставою для введення обмежень свободи мирних зібрань, Олемська відповіді надати не змогла.

Аргументуючи законність ухвалення даного рішення, представниця відповідача послалася на Закон України «Про місцеве самоврядування в Україні» та на Указ Президії Верховної Ради СРСР від 28.07.1988 р., яким затверджувався порядок організації та проведення мирних зібрань.

**Позиція суду (суддя Білик Ганна Олексіївна)**

[![](https://mpz.brovary.org/wp-content/uploads/2013/01/collageSud2.jpg)](https://mpz.brovary.org/wp-content/uploads/2013/01/collageSud2.jpg)Головне питання, яке цікавило суд впродовж процесу – чи звертався позивач із заявою або повідомленням про бажання провести мирні збори протягом терміну дії оскаржуваного рішення (у передвиборчий період). Саме для з’ясування цього питання судове засідання переносилось кілька разів.

Іллюхін зазначив і надав докази, що за останні кілька років ним було організовано кілька заходів, однак протягом передвиборчого періоду він із повідомленнями про проведення мирних зібрань до виконкому не звертався (в тому числі, через дію оскаржуваного рішення №394), а звернувся одразу до суду.

Слова позивача підтвердила представниця виконкому, яка надала суду пояснення, що протягом передвиборчого періоду Іллюхін С.М. із заявами про проведення мирних зібрань не звертався.

**Постанова суду**

22.01.2013 р. Броварський міськрайонний суд Київської області постановив: адміністративний позов Іллюхіна Сергія Миколайовича до виконавчого комітету Броварської міської ради залишити без задоволення.

**Зачитавши постанову, суддя Білик зазначила, що основною причиною відхилення стало те, що позивач не надав доказів того, що він мав намір проводити мирні зібрання.**

[![](https://mpz.brovary.org/wp-content/uploads/2013/01/sud.jpg)](https://mpz.brovary.org/wp-content/uploads/2013/01/sud.jpg)

 _«Я неприємно здивований цією постановою. Суд повністю проігнорував той факт, що ухвалюючи рішення про обмеження права на мирні зібрання виконком грубо порушив Конституцію України і вийшов за межі своїх повноважень. Фактично суд створив прецедент, керуючись яким виконавчий комітет перед кожними виборами матиме правові підстави суворо обмежувати права громадян, гарантовані Основним Законом» -_ прокоментував ухвалене судом рішення **Сергій Іллюхін** _– «Ми обов’язково оскаржимо цю постанову, аби визнати дії виконкому протиправними і раз та назавжди припинити утискання права броварчан на мирні збори»_
