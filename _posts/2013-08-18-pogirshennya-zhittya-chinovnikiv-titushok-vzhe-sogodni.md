---
title: "Погіршення життя чиновників-«тітушок» вже сьогодні"
date: 2013-08-18
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "pokrashhennya"
---

**[![copwatch1203](https://mpz.brovary.org/wp-content/uploads/2013/08/copwatch1203.jpg)](https://mpz.brovary.org/wp-content/uploads/2013/08/copwatch1203.jpg)Після [першої спроби](https://mpz.brovary.org/zavtra-mpz-zdiysnit-pryamu-translyatsiyu-aktsiyi-protestu-pid-brovarskim-sudom/) організувати пряму відео трансляцію на «Маєш право знати», є необхідність більш докладно пояснити, навіщо ми намагаємось запровадити подібну практику.**

Наші постійні читачі добре знають, якими [неадекватними людьми](https://mpz.brovary.org/brovarski-deputati-znovu-ne-hochut-v-kameru/) є переважна більшість місцевих чиновників. Відповідні розлади в цих людей загострюються, як тільки вони бачать перед собою відеокамеру. Ще більш соціально небезпечними броварські «слуги народу» стають тоді, коли об’єктив цієї самої камери фіксує їхні протизаконні діяння, а подібне трапляється майже завжди – такий вже спосіб життя людини-чиновника. Усе це разом узяте часто-густо призводить до неприємних інцидентів та конфліктів, коли держслужбовець, послуговуючись логікою типу «а що вже втрачати» і «мене все одно прикриє братва з МВС», починає демонструвати своє справжнє обличчя, несамовито намагаючись пошкодити знімальну техніку, через що інколи перепадає й оператору.

**Відеоролик з покадровим аналізом нападу на Аліну Дяченко та реакцією вищих владних інстанцій**

<iframe src="//www.youtube.com/embed/XpOO5AxBrvI" height="315" width="420" allowfullscreen frameborder="0"></iframe>

Те, що особливо «соковиті» такі моменти нерідко потрапляють в новини центральних телеканалів, броварських «покращувачів» також не надто хвилює – обтяжені перебуванням в ОПГ «Партія регіонів» їхні мисленнєві процеси занадто примітизувались, а на додачу ще й «братва з МВС», яка «замне» будь-яку «непотрібну» справу. Тим не менше «слуги народу» все ж [надто не люблять «зніматись в кіно»](http://www.youtube.com/watch?v=77lwLGI6AKQ), і при першій-ліпшій нагоді нищать камери та носії інформації. Через це, ви, наші любі читачі, позбавлені можливості спостерігати безліч яскравих моментів цієї політичної кунсткамери. Проте відтепер це в минулому. Адже з сьогоднішнього дня приховати будь-які дії, котрі все ж потрапили «в камеру» МПЗ, стане неможливим апріорі.

Інтернет-сервіси, що дозволяють здійснювати прямі відотрансляції навіть з мобільних телефонів виводять на новий рівень принцип взаємодії по лінії «журналіст - [«тітушко»](https://mpz.brovary.org/stvoryuyemo-reyestr-brovarskih-sportsmeniv-boyovikiv/) (чиновник, гопник або міліціонер – різниця не суттєва) – аудиторія». Алгоритм, до прикладу, сервісу Ustream передбачає ведення прямої відео трансляції з будь-якого пристрою з відеокамерою та обладнаним wi-fi модулем прямісінько в мережу Інтернет. Спостерігати візуально та в режимі реального часу за перебігом будь-яких подій може кожен інтернет-користувач прямо на своєму моніторі, де б він не перебував. Крім того, паралельно відбувається запис трансляції на сторонні сервери, що фізично розташовані за кордоном України. Таким чином будь-які спроби чиновника незаконно перешкодити зйомці будуть не тільки транслюватись наживо всім охочим, але й фіксуватись на жорсткі диски, навіть якщо черговий «тітушко» зламає пристрій, з якого ведеться трансляція. В парі з бездротовим портативним wi-fi роутером така «амуніція» броварського журналіста стає безпрецедентною «нанозброєю» проти чиновницької неадекватності.  Протидіяти цьому майже неможливо, оперуючи тим арсеналом засобів, що його має в наявності броварська влада – як у технічному, так і в інтелектуальному плані.

Наші журналісти вдаватимуться до прямих трансляцій щоразу, як вбачатимуть потенційну загрозу фізичних нападів та іншого роду провокації проти себе. В умовах броварської влади – це майже при кожному контакті з місцевим чиновником. Вже сьогодні відбудеться засідання депутатської регламентної комісії, де «регіонали» намагатимуться вкотре обмежити право броварчан знати правду про дії своєї влади, створивши нові перепони в роботі журналістів під час сесій міської ради, і вже на ній відбудеться ще один тест нашої системи.

**Неадекватна поведінка депутатів від "Партії регіонів" на засіданні земельної комісії**

<iframe src="//www.youtube.com/embed/eFQGU5W3Irw" height="315" width="420" allowfullscreen frameborder="0"></iframe>

Перед початком кожної трансляції члени команди МПЗ розсилатимуть прямі посилання на **[ustream-канал "Маєш право знати"](http://www.ustream.tv/channel/pravoznaty)** у потенційно зацікавлені структури та органи влади: від центральних ЗМІ і до правоохоронних органів, міжнародних організацій, моніторингових інституцій etc. Кожен з них – так само як і кожен наш читач - матиме елементарну можливість спостерігати за тим свавіллям, яке «по дефолту» коїться за стінами білого будинку на Гагаріна, 15. Вбудований плеєр трансляції є на нашому сайті в правому верхньому кутку.

Тож шейріть та репостіть, насолоджуйтеся прекрасними можливостями Web 2.0, спостерігайте за «Сапожко LIVE» в режимі реального часу та вітаю всіх з початком нового політично-інформаційного сезону!  Побачимось онлайн! ;)
