---
title: "Десяте засідання ОВК триває уже шостий день, склад ДВК досі не визначено"
date: 2012-09-25
author: 
  username: "aleechka"
  display_name: "Аліна Дяченко"
tags: 
  - "brovary"
  - "vibir-redaktsiyi"
  - "vibori-2012"
  - "zherebkuvannya"
  - "zasidannya-ovk"
  - "novini"
  - "ovk"
  - "okrug-97"
  - "okruzhna-viborcha-komisiya"
  - "sityenkov"
coverImage: "wp-content/uploads/2012/09/DSC_2510.jpg"
---

[![](https://mpz.brovary.org/wp-content/uploads/2012/09/DSC_2510.jpg "DSC_2510")](https://mpz.brovary.org/wp-content/uploads/2012/09/DSC_2510.jpg)Десяте засідання окружної комісії № 97 "триває" уже шостий день. Розпочавшись у четвер, 20 вересня, коли власне було [витягнуто жеребки для формування складу 135 ДВК у 97-му виборчому окрузі](https://mpz.brovary.org/zherebkuvannya-skladu-dvk-ne-dalo-rezultativ-gromadskist-zrobila-vlasniy-pidrahunok/), воно мало завершитись у п'ятницю, 21 вересня, встановленням остаточних результатів та оголошенням складу всіх дільничних комісій.

Однак оголошена у четвер перерва до 13:00 у п'ятницю розтягнулась до 18:00, пілся чого засідання протривало 14 хвилин і знову перервалось "на невизначений термін". Таким чином, поспіх з обробкою подань на ДВК перетворився на фальшстарт, який призвів до порушення термінів, передбачених законодавством для проведення процедури жеребкування, а також до низки інших порушень, які громадськості вдалось встановити вже після засідання.

Слід сказати, що на встановлення результатів жеребкування прийшло вже значно менше людей, ніж [на сам процес витягання жеребків](https://mpz.brovary.org/zherebkuvannya-skladu-dvk-ne-dalo-rezultativ-gromadskist-zrobila-vlasniy-pidrahunok/). Загорожа, яка перешкоджала спостерігати за роботою комісії 20 вересня, була на тому ж місці, проте уповноважені особи, спостерігачі та представники ЗМІ цього разу її проігнорували та зайшли на "територію" комісії.

<iframe src="https://www.youtube.com/embed/qwV2WQsgFMk" frameborder="0" width="560" height="315"></iframe>

**Проблема Ситєнкова: "система дає збій, результати встановити неможливо"**

Голова ОВК **Максим Ситєнков** розпочав засідання з невтішної новини: "_Маємо проблему, дуже велику..._", після чого повідомив, що система, в яку були загружені подання та результати жеребкування, не видає результатів персонального складу ДВК.  "_Як повідомили нам системні адміністратори, в системі відбуваються якісь збої, природу яких я як не спеціаліст, повідомити не можу. Але виглядає це так: система видає прізвище та ім'я особи, однак при цьому видає невірну адресу чи суб'єкт подання_", – пояснив Ситєнков: "_Тому ми сьогодні не можемо оголосити персональний склад кожної виборчої дільниці та відповідно затвердити його голосуванням. Для цього потрібно виправити систему, над чим уже працюють і в ЦВК, і наші системні адміністратори_".

При цьому він зазначив, що у "ручному режимі" було визначено кількість членів комісії "посуб'єктно", тобто пораховано, скільки членів комісії отримав кожен суб'єкт подання та який це становить відсоток від загальної кількості, на основі чого можна вирахувати приблизну кількість керівних посад в ДВК. "_Це, звісно, приблизні цифри, але вони сильно не зміняться по кількості членів від одного суб'єкту_", – зазначив голова ОВК.

Активістам громадянської кампанії "**[Наступ](https://nastup.info)**" вдалось зафіксувати на камеру ці дані, про які з такою гордістю говорив голова "_**ми** підрахували_". Виявилось, що Ситєнков збирався зачитати присутнім [підсумки громадського підрахунку результатів жеребкування](https://mpz.brovary.org/zherebkuvannya-skladu-dvk-ne-dalo-rezultativ-gromadskist-zrobila-vlasniy-pidrahunok/), який був оприлюднений на нашому сайті. Дані збігаються на 100 %.

<iframe src="https://www.youtube.com/embed/XQstpv5ZRCg" frameborder="0" width="560" height="315"></iframe>

**Проблема Щерби: "не всі суб'єкти взяли участь у жеребкуванні"**

Головуючий був готовий зачитати ці цифри як певні "проміжні результати", однак окремі члени ОВК заперечили навіть проти "приблизних цифр". Заступник голови **Олександр Щерба,** як і голова ОВК, почав свій виступ з констатації проблеми: "_У нас проблема. Ми не можемо розглядати ці відомості, а тим більше затверджувати, оскільки є подання партії **Народний Рух України**, яке не було включене до жеребкування. Ми мали б жеребкувати не 57, а 58 номерів. Тому жеребкування, яке ми провели, є недійсним. Нам потрібно вирішувати цю ситуацію, можливо, навіть шляхом пережеребкування. Бо якщо ми зараз нічого не зробимо і затвердимо наявні результати, Народний рух опротестує це рішення у суді, і нам все одно доведеться перероблювати цю роботу"._

**Віталій Грень** підтримав колегу та обурився тим фактом, що суб'єкт подання не був допущений до жеребкування. Інший член комісії **Олександр Грицай** запропонував створити спеціальну комісію, яка б розібралась у цій ситуації, проте Ситєнков сказав, що ОВК не має повноважень створювати подібні комісії, при цьому не запропонувавши натомість інший вихід з ситуації. Більше того, він заявив, що взагалі не бачить проблеми, бо немає жодного документу, який би її засідчував – ні скарги, ні заяви, це "просто голослівні звинувачення". На це йому відповіли, що на момент початку жеребкування списків кандидатур ніхто не бачив, немає копій цих документів і досі, то як можна на них писати скаргу, якщо їх нікому не надали, і відповідно попросив їх надати . Голова, розуміючи, що ситуація виходить з-під контролю, поспішив завершити засідання, мовляв, затверджувати нам нічого, скарг та заяв для розгляду немає, тому оголошується перерва, про час та місце продовження засідання усіх повідомлять додатково.

**Проблема Батюка: "списки сформовані з порушенням законодавства"**

Ще під час засідання уповноважений від партії "Батьківщина" **Сергій Батюк** висловив свої зауваження щодо послідовності кандидатур у списках потенційних членів ДВК. Посилаючись на п. 11 Порядку проведення жеребкування, Батюк зауважив, що особи повинні були вноситись у тій послідовності, у якій вносились подання, однак у списках, які були надані заступнику голови, послідовність кандидатур інша. "_Я приніс одночасно 7 подань від 7 суб'єктів, і вони мали йти послідовно один за одним, але це не так. Щоб у всьому розібратись, потрібно бачити журнал реєстрації подань, якщо такий, звісно, є!_", – заявив уповноважений.

Одразу ж після засідання зацікавлена громадськість пішла до кабінету технічних працівників ознайомлюватись з журналом реєстрації подань, а члени комісії подавати відповідні скарги та заяви. Однак дівчатка, які  були у кабінеті, поспішили його закрити, мовляв, робочий день у них до 16:00, а нині вже пів на сьому. Та через хвилин 20 вони повернулись до приміщення, а разом з ними зайшли й члени ОВК, уповноважені та журналісти. І тут з'ясувалось, що панянки, які реєстрували подання, не знають, де журнал реєстрації... Члени комісії одразу ж почали складати про це акт, дівчатка розхвилювались не на жарт, кудись постійно телефонували і через якийсь час журнал "знайшовся". Одразу ж було зроблено його копію та фотознімки. Коли присутні стали його переглядати, стало зрозуміло, чому його приховували: послідовність реєстрації подань явно відрізнялась від тої, що була у списках кандидатур під час жеребкування.

[![](https://mpz.brovary.org/wp-content/uploads/2012/09/ZHurnal-OVK_1.jpg "Журнал ОВК_1")](https://mpz.brovary.org/wp-content/uploads/2012/09/ZHurnal-OVK_1.jpg) [![](https://mpz.brovary.org/wp-content/uploads/2012/09/ZHurnal-OVK_2.jpg "Журнал ОВК_2")](https://mpz.brovary.org/wp-content/uploads/2012/09/ZHurnal-OVK_2.jpg) [![](https://mpz.brovary.org/wp-content/uploads/2012/09/ZHurnal-OVK_3.jpg "Журнал ОВК_3")](https://mpz.brovary.org/wp-content/uploads/2012/09/ZHurnal-OVK_3.jpg) [![](https://mpz.brovary.org/wp-content/uploads/2012/09/ZHurnal-OVK_4.jpg "Журнал ОВК_4")](https://mpz.brovary.org/wp-content/uploads/2012/09/ZHurnal-OVK_4.jpg) [![](https://mpz.brovary.org/wp-content/uploads/2012/09/ZHurnal-OVK_5.jpg "Журнал ОВК_5")](https://mpz.brovary.org/wp-content/uploads/2012/09/ZHurnal-OVK_5.jpg) [![](https://mpz.brovary.org/wp-content/uploads/2012/09/ZHurnal-OVK_6.jpg "Журнал ОВК_6")](https://mpz.brovary.org/wp-content/uploads/2012/09/ZHurnal-OVK_6.jpg) [![](https://mpz.brovary.org/wp-content/uploads/2012/09/ZHurnal-OVK_7.jpg "Журнал ОВК_7")](https://mpz.brovary.org/wp-content/uploads/2012/09/ZHurnal-OVK_7.jpg) [![](https://mpz.brovary.org/wp-content/uploads/2012/09/ZHurnal-OVK_8.jpg "Журнал ОВК_8")](https://mpz.brovary.org/wp-content/uploads/2012/09/ZHurnal-OVK_8.jpg) [![](https://mpz.brovary.org/wp-content/uploads/2012/09/ZHurnal-OVK_9.jpg "Журнал ОВК_9")](https://mpz.brovary.org/wp-content/uploads/2012/09/ZHurnal-OVK_9.jpg)

Поки громадськість вивчала журнал реєстрації, дівчата десь зникли, залишивши приміщення без нагляду та ключів, лише з навісним замком від вхідних дверей, на який власне і було зрештою закрито приміщення.

> Уся ця ситуація – спочатку з поспіхом, щоб встигнути до ярмарку вакансій та провести жеребкування у непридатному для цього приміщенні, а потім із затягуванням встановлення та оголошення результатів – нагадує народну приказку "сам себе перехитрив". От тільки ці хитрощі наразі є порушенням законодавства – починаючи від неправильного ведення журналу реєстрації документів, порушення послідовності кандидатур та закінчуючи пропуском термінів для проведення процедури жеребкування. І те, чи понесуть за це відповідальність особи, до компетенції яких належать ці "недопрацювання", залежить від активності та наполегливості членів ОВК, які помітили дані порушення, а також представників партій та кандидатів, які теж мають право подавати скарги та заяви. "Маєш право знати" у свою чергу триматиме своїх читачів у курсі подальшого розвитку подій.
