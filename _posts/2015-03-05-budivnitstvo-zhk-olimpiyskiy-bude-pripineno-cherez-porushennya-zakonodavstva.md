---
title: "Будівництво ЖК \"Олімпійський\" буде припинено через порушення законодавства"
date: 2015-03-05
author: 
  username: "pravoznaty"
  display_name: "Маєш право знати"
tags: 
  - "brovary"
  - "budivnitstvo"
  - "dabi"
  - "derzhavna-arhitekturno-budivelna-inspektsiya"
  - "zhk-olimpiyskiy"
  - "novini"
  - "torgmash"
coverImage: "wp-content/uploads/2015/03/P3010046.jpg"
---

[![O](https://mpz.brovary.org/wp-content/uploads/2015/03/P3010046.jpg)](https://mpz.brovary.org/wp-content/uploads/2015/03/P3010046.jpg)**Як [повідомляє](https://www.dabi.gov.ua/index.php/pres-sluzhba/novini/1013-budivnitstvo-kvartalu-olimpijskij-u-brovarakh-vedetsya-z-porushennyami-i-nezabarom-bude-zupinene) Державна архітектурно-будівельна інспекція, багатоповерховий житловий комплекс "Олімпійський" на Торгмаші будується з порушенням містобудівного законодавства.**

> Департамент Державної архітектурно-будівельної інспекції у Київській області виявив значні порушення містобудівного законодавства під час багатоповерхової забудови кварталу «Олімпійський» у м. Бровари. Найближчим часом він скасує декларацію про початок виконання будівельних робіт з боку замовника будівництва - TOB «Броварський домобудівельний комбінат «Меркурій».
> 
> 25 лютого співробітники Департаменту на підставі постанови слідчого відділу Броварського МВ ГУМВС України здійснили позапланову перевірку об’єкту та виявили, що замовник вказав недостовірні дані у декларації. Зокрема, перевіркою встановлено, що дане будівництво належить до Vкатегорії складності, а це вимагає оформлення дозволу на будівництво. Тоді як у замовника такий дозвіл відсутній.
> 
> Також TOB «Броварський домобудівельний комбінат «Меркурій» не повідомило Інспекцію в триденний термін про зміну осіб відповідальних за проведення авторського і технічного нагляду. Технічний нагляд за будівництвом об'єкту здійснюється з порушенням Порядку здійснення технічного нагляду.
> 
> Департамент ДАБІ у Київській області здійснює заходи щодо скасування декларації про початок виконання будівельних робіт та розглядає питання позову до суду щодо призупинення будробіт.
> 
> **Нагадаємо, що ДАБІ рекомендує попередньо звертатися до Інспекції та перевіряти чи є у забудовника дозвільні документи на будівництво певного об’єкту. Це можна перевірити самостійно через відкритий Реєстр дозвільних документів або ж звернувшись до Держархбудінспекції за консультацією. Такі дії допоможуть інвестору не стати жертвою недобросовісних забудовників.**
