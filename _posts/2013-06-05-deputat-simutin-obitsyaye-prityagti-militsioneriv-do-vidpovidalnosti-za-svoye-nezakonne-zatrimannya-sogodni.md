---
title: "Голову броварського \"УДАРу\" Романа Сімутіна затримали та судять за \"непокору міліції\""
date: 2013-06-05
author: 
  username: "Aleechka"
  display_name: "Аліна Дяченко"
tags: 
  - "brovary"
  - "vibir-redaktsiyi"
  - "dopyt"
  - "zatrimannya"
  - "zlisna-nepokora-militsiyi"
  - "militsiya"
  - "novini"
  - "park-peremoga"
  - "peresliduvannya-zahisnikiv-parku"
  - "simutin"
---

[![Сімутін](https://mpz.brovary.org/wp-content/uploads/2013/06/Simutin.jpg)](https://mpz.brovary.org/wp-content/uploads/2013/06/Simutin.jpg)**Сьогодні вранці депутата Броварської міської ради, голову міського осередку партії "УДАР" Романа Сімутіна, який виходив з під'їзду свого будинку, оточили працівники міліції, надягнули наручники та забрали до відділку. Пізніше стало відомо, що в такий спосіб правоохоронці здійснили примусовий привід свідка на допит по кримінальній справі щодо подій, що [стались у парку "Перемога" 25 травня](https://mpz.brovary.org/krivavi-sutichki-vidbulis-u-brovarah-mizh-meshkantsyami-ta-zabudovnikami-tsentralnogo-parku/). Відпустивши депутата, через деякий час його знову затримали - за "злісну непокору міліції" під час примусового приводу. Очільник броварського "УДАРу" заявляє про численні порушення з боку міліціонерів та обіцяє притягти їх до кримінальної відповідальності за перевищення службових повноважень.**

Як розповів "Маєш право знати" Роман Сімутін, вранці, коли до нього підійшли семеро правоохоронців та повідомили, що планують доставити його у відділок на допит у якості свідка, він заявив, що не може бути залучений до цієї справи у якості свідка, про що є відповідна ухвала суду, адже він є адвокатом кількох обвинувачених осіб, що брали участьу  подіях 25 травня. Міліціянтів його відповідь не влаштувала і вони продовжували наполягати на своєму. Потім одному з них по телефону дали вказівку надягати наручнити та привозити примусово. Депутат простягнув руки для надягання канданків та прослідував за правоохоронцями до службового автомобілю. Всі ці події вдалось зняти на відео:

<iframe src="http://www.youtube.com/embed/wZsDQNZ1qOg" height="315" width="420" allowfullscreen frameborder="0"></iframe>

У відділі міліції Роман Сімутін відмовився надавати свідчення, користуючись законним правом на це, про що був складений відповідний протокол, після чого депутата відпустили. Через деякий час він знову приїхав до відділку, щоб ознайомитись з ухвалою суду, на підставі якої було здійснено примусовий привід. І тут його несподівано затримали за... "злісну непокору працівникам міліції" під час ранкового приводу. Про те, що затриманий не чинив опору правоохоронцям, добре видно на відео, також про це заявив депутат, проте дільничний Дяченко О. усе ж склав протокол затримання та поставив на ньому час "10:00", хоча фактично це відбулось о 12:00. На ці та інші численні порушення своїх прав та перевищення службових повноважень з боку правоохоронців депутат планує обов'язково відереагувати вже найближчим часом та притягти винних до відповідальності.

_Наразі у броварському міськрайонному суді на вул. Возз'єднання відбувається судове засідання, яке мало розпочатись о 15:15 та на якому розглядається справа про "злісну непокору" Сімутіна під час ранкового примусового приводу до міліції. Про результати засідання читайте вже найближчим часом на сайті "Маєш право знати"._
