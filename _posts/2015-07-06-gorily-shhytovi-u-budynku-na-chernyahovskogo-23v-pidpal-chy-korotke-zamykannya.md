---
title: "Горіли щитові у будинку на Черняховського, 23В: підпал чи коротке замикання?"
date: 2015-07-06
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "brovary"
  - "dp-zhytlo"
  - "dsns"
  - "elektropostachannya"
  - "novini"
  - "pozhezha"
  - "tera-vind"
---

**У ніч з суботи на неділю у будинку по Черняховського, 23В у другому під'їзді задиміли щитові одразу на декількох поверхах. Люди впевнені у підпалі, у свою чергу пожежники розповідають про коротке замикання.**

Вчора у групі "Бровари" на Фейсбуці користувач **Роман Шибіко** [повідомив](https://www.facebook.com/groups/brovary/permalink/1066656396697659/):

\[quote\]

Сьогодні в будинку що знаходиться за адресою Черняхівського 23в десь о третій годині ночі було підпалено щитові внутрішньо домові на першому і третьому поверсі в результаті чого виникла пожежа, яку було ліквідовано силами Мнс, з першого по шостий поверх згоріло все геть, ліфт також не працює.

\[/quote\]

[![пожежа_щитові_черняховського23в (1)](https://mpz.brovary.org/wp-content/uploads/2015/07/pozhezha_shhytovi_chernyahovskogo23v-1.jpg)](https://mpz.brovary.org/wp-content/uploads/2015/07/pozhezha_shhytovi_chernyahovskogo23v-1.jpg)

Тут же у коментарях подію прокоментував користувач **Сергій Батюк** наступним чином:

\[quote\]

Справа в тому, що там був підпал щитової на третьому поверсі. А до того біля під'їзду гулялася толпа. А далі ще гірше. Пожежники приїхали тільки через сорок хвилин. А найбільше мене порадували міліціонери нашого ДСО. На пожежу вони прибули через декілька хвилин після виклику. І, не чекаючи пожежників, почали евакуювати людей. В абсолютній задимленості. А коли виявилося, що на сьомому поверсі в квартирі залишилися діти. Хлопці не дивлячись на ризик для їх життя. Без будь якого захисту кинулися рятувати дітей. Слава богу, вони встигли врятувати двох дітей . Добре, що у нас є ще такі дійсно герої.

\[/quote\]

[![пожежа_щитові_черняховського23в (6)](https://mpz.brovary.org/wp-content/uploads/2015/07/pozhezha_shhytovi_chernyahovskogo23v-6.jpg)](https://mpz.brovary.org/wp-content/uploads/2015/07/pozhezha_shhytovi_chernyahovskogo23v-6.jpg)

Видання "Маєш право знати" у першу чергу звернулося за коментарями до Броварського районного управління ДСНС. Там нам повідомили, що як такої пожежі з відкритим вогнем не було. Електричні мережі не витримали великого навантаження, відбулося коротке замикання і дроти у щитових почали плавитися та ядуче і рясно диміти. Конкретно, за словами днсівця, постраждали два щитки у під'їзді.

[![пожежа_щитові_черняховського23в (5)](https://mpz.brovary.org/wp-content/uploads/2015/07/pozhezha_shhytovi_chernyahovskogo23v-5.jpg)](https://mpz.brovary.org/wp-content/uploads/2015/07/pozhezha_shhytovi_chernyahovskogo23v-5.jpg)

Також ми поспілкувалися з директором ТОВ "Тера-енерго" Романом Шибіко. Його компанія здійснює проектування, монтаж та обслуговування систем електропостачання, пожежної автоматики, охоронної сигналізації тощо. ТОВ "Тера-енерго" обслуговує всі ЖЕКи, які знаходяться в підпорядкуванні міста і декілька приватних ЖЕКів. І хоча саме цей постраждалий будинок по Черняховського, 23В перебуває на балансі ДП "Житло" і не обслуговується компанією "Тера-енерго", саме працівники цієї компанії приїхали на виклик аварійної тієї ночі на допомогу.

За словами пана Романа, з великою вирогідністю це був підпал. Тому що о третій годині ночі на електромережі не може бути великого навантаження, адже хто вночі масово користується електоприладами? До того ж будинок обладнаний газовими, а не електроплитами. Дивно також, що полум'я було у щитових на 1-му та 3-му поверхах, у той час як на 2-му поверсі не горіло.

Щитова будинку знаходиться у гарному стані, до неї зауважень немає, зауважив пан Роман. У ній спрацював запобіжник, тому електроприлади у квартирах мешканців не постраждали. Проте поплавилися дроти, які йдуть від щитових до квартир, а також мережі інтернету, телефону.

[![пожежа_щитові_черняховського23в (2)](https://mpz.brovary.org/wp-content/uploads/2015/07/pozhezha_shhytovi_chernyahovskogo23v-2.jpg)](https://mpz.brovary.org/wp-content/uploads/2015/07/pozhezha_shhytovi_chernyahovskogo23v-2.jpg)

Загалом, за інформацією пана Шибіко, постраждали поверхи з 1-го по 5-й, згорів 21 лічильник, проте без електропостачання залишилися також і 6-9-й поверхи, навіть не працював ліфт. Поступово нормальне функціонування електромережі відновлюється. Ремонт на верхніх поверхах відбувається за рахунок компанії, а щодо нижніх, то ДП "Житло" вже профінансувало роботи, тому "Тера-енерго" спробує відновити електропостачання на 5-му поверсі вже сьогодні, а закінчити роботу планують до 9-10 липня.
