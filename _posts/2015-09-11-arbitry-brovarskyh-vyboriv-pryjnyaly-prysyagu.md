---
title: "Територіальна виборча комісія: арбітри броварських виборів прийняли присягу"
date: 2015-09-11
author: 
  username: "kachor"
  display_name: "Андрій Качор"
categories: 
  - "rozsliduvannya"
  - "vlada"
tags: 
  - "brovary"
  - "vibir-redaktsiyi"
  - "vibori"
  - "mistsevi-vybory-2015"
  - "novini"
  - "tvk"
coverImage: "wp-content/uploads/2015/09/arbitry-brovarskyh-vyboriv-pryjn.jpg"
---

**7 вересня відбулося перше засідання броварської міської територіальної виборчої комісії. Незважаючи на те, що офіційно виборчий процес по всій країні стартував двома днями раніше, саме перше засідання ТВК традиційно вважається реальним початком виборчого процесу. Адже власне від складу ТВК, компетенції та заангажованості її членів великою мірою залежить, чи відбудуться вибори в нашому місті спокійно, чесно та з рівними можливостями для всіх кандидатів.**

На першому засіданні міського тервиборчкому очікувано не відбувалось якихось доленосних голосувань: члени комісії лише мали можливість перезнайомитись та пригледітись один до одного, а ще – зрозуміти, чи буде сформована в ТВК внутрішня «коаліція» та «опозиція». Адже кожен член комісії висунутий по квоті певної політичної партії, відтак як правило, члени ТВК групуються між собою з огляду на те, які задачі їм ставить партійне керівництво.

<iframe src="https://www.youtube.com/embed/p89zuRUnpZw" width="560" height="315" frameborder="0" allowfullscreen="allowfullscreen"></iframe>

Що ж до партій та керівництва: в результаті жеребкування в ЦВК, головою броварського тервиборчкому стала представниця партії «Батьківщина», 38-річна **Світлана Погорєла.** Під час першого засідання ТВК стало зрозуміло, що пані Погорєла не надто досвідчена для координації роботи комісії, однак прислуховувалась до більш «тертих калачів» у складі ТВК, передусім – юристів. Відтак Світлана Володимирівна лише ставила на голосування поки що технічні питання на кшталт прийняття присяги членами комісії, складання графіку роботи, визначення чергувань в ТВК і так далі. Подібним чином поводили себе і дві інші ключові фігури у складі керівництва тервиборчкому: заступник голови **Марина Андрєєва** від Ліберальної партії та секретар від УДАРу **Алла Шеверун.** Принаймні, керівництво комісії на першому засіданні не намагалось одноосібно керувати процесом і проштовхувати якісь рішення.

Водночас словесні баталії точились серед решти складу комісії. 69-річна **Євгенія Пісоцька** та 67-річна Любов Коновалова від «Опозиційного блоку» повсякчас сперечались з 30-річним юристом, представником партії Порошенка **Олексієм Скочком** – ключовим членом ОВК на останніх двох парламентських та одних президентських виборах. Незважаючи на підтримку українського законодавства, яке вочевидь було на його боці, молодому Олексію рідко вдавалося перекричати в дискусіях досвідчених ветеранок бюрократичних тусовок. Спробувати внести конструктив в перепалку інколи намагались інші члени ТВК, зокрема **Сергій Улько** та **Тарас Голосій** від «Самопомочі». Однак ці слабкі потуги тонули в дружному хорі важких жіночих голосів місцевого «Опозиційного блоку».

Кульмінації протистояння Порошенка та «Опозиційного блоку» у вимірі броварської ТВК досягло на питанні призначення ІТ-адміністратора тервиборчкому. Ця, начебто технічна посада в комісії перетворюється на ключову, коли приходить етап підбиття підсумків виборів та занесення результатів голосування в електронну систему «Вибори». Тож саме на цьому питанні зазвичай в окружних та територіальних виборчкомах беруть свій початок перші конфлікти та формування внутрішніх «коаліцій» та «опозицій». Так сталося і цього разу, коли єдину представлену на розсуд комісії кандатуру – **Євгена Захаревича** – не підтримали лише три представника «Опозиційного блоку»: до Коновалової та Пісоцької додався ще голос наймолодшого члена ТВК, 21-річного **Артура Руденка.**

Незважаючи на це, більшість членів комісій вже після засідання здавалися задоволеними, передусім тому, що міська ТВК принаймні зараз демонструє власну дієздатність і спроможність приймати рішення. Наступного разу броварські «арбітри виборів» зберуться орієнтовно у понеділок, 14 вересня. Однак де саме має відбутися засідання наразі не відомо, адже члени ТВК ще визначаються, де провести наступні півтора місяці: в адмінбудівлі на Майдані Свободи, чи в приміщенні Центру зайнятості, в якому засідали виборчкоми на минулих трьох виборах. Коли саме і де збереться броварська міська ТВК буде повідомлено на нашому сайті, стежте за оновленнями.
