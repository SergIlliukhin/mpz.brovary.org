---
title: "Чи можна у Броварах зробити біометричний паспорт?"
date: 2015-01-28
author: 
  username: "onikienko"
  display_name: "Вікторія Оникієнко"
categories: 
  - "kolonka-avtora"
tags: 
  - "biometrichniy-pasport"
  - "brovary"
  - "vibir-redaktsiyi"
  - "derzhavna-migratsiyna-sluzhba"
  - "zakordonniy-pasport"
  - "novini"
  - "pasportniy-stil"
coverImage: "wp-content/uploads/2015/01/original-600x398x732b262_pasport_2_jpg_pagespeed_ic_vor4jnuxnlmiwxbnqs3.jpg"
---

**Підписання угоди про асоціацію з ЄС відкриває для України багато нових переваг та перспектив. Серед  топових нововведень те, що** **наша країна стає на крок ближче до безвізового режиму з** **країнами** **ЄС.**  **Головною  вимогою європейської сторони для виконання плану дій з візової лібералізації стало запровадження процедури видачі паспортів з безконтактним електронним носієм, більш відомий, як біометричний паспорт. «Маєш право знати» вирішило дізнатися, чи зможуть броварчани зробити собі такий паспорт у місцевому відділенні міграційної служби та як взагалі відбувається процедура його оформлення.**

Офіційно в країні оформлення біометричних паспортів для виїзду за кордон розпочалося 1 січня 2015 року, однак де-факто подавати документи громадяни змогли лише з 12 січня. У броварському паспортному столі прийом документів взагалі розпочався з 20 січня через так званий «тестовий режим», який був впроваджений для виконання підготовчої роботи та тестування інформаційної системи.

Відтепер громадяни в тому числі і в Броварах мають змогу самі обрати, який документ для виїзду за кордон оформлювати: на інформаційному стенді в місцевому "паспортному столі" поряд висять два оголошення з переліком документів - для оформлення звичайного закордонного паспорта та з безконтактним електронним носієм.

[![документи на паспорт](https://mpz.brovary.org/wp-content/uploads/2015/01/dokumenti-na-pasport.jpg)](https://mpz.brovary.org/wp-content/uploads/2015/01/dokumenti-na-pasport.jpg)

[![документи на паспорт 2](https://mpz.brovary.org/wp-content/uploads/2015/01/dokumenti-na-pasport-2.jpg)](https://mpz.brovary.org/wp-content/uploads/2015/01/dokumenti-na-pasport-2.jpg)

Пакет документів для оформлення біометричного паспорта абсолютно нічим не відрізняється від того, який потрібен для звичайного закордонного паспорта, окрім вартості: на даний момент він обійдеться дорожче на **57 грн**.

Ціна на оформлення паспорту для виїзду за кордон дещо зросла порівняно з минулим роком. Загалом громадяни мають сплатити три платежі: державне мито – **170 грн**, за надання адміністративних послуг – **87, 15 грн**, за бланк – **204 грн** (на звичайний закордонний паспорт, раніше бланк коштував **150 грн**) або **261 грн** (на біометричний паспорт).

> Якщо ви плануєте невідкладну поїздку за кордон чи нагальне відкриття візи, зважте на те, що у броварському відділі міграційної служби не оформлюють закордонний паспорт у терміновому порядку, тобто процедура виготовлення здійснюватиметься протягом 30 діб.

Окрім цього, на відміну від попередніх років, у переліку необхідних документів не вказана довідка про відсутність судимості, через яку виникало безліч спірних питань. Але це не означає, що вона зовсім не потрібна: для отримання такої довідки необхідно підписати згоду на обробку персональних даних, тоді як інші внутрішні роботи беруть на себе працівники служби.

З усіма документами та сплаченими квитанціями броварчан чекають у кабінеті № 8 "паспортного столу", де інспектор ДМС надає консультацію та формує «особисту справу». Після такої перевірки громадян зі сформованим пакетом документів направляють до Управління ДМС у Київській області (м. Київ, вул. Петропавлівська, 11), де зніматимуть біометричні дані та робитимуть фотографії на паспорт. До речі, можна і не гаяти час на «консультації» в місцевому відділі ДМС, а одразу їхати до Києва. Тим більше, що сьогодні, на жаль, безпосередньо в Броварах дані для біометричного паспорта не знімають, оскільки у броварському відділенні міграційної служби немає необхідного обладнання. Тому броварчанам все одно доводиться їхати в столицю.

Втім щодо цього маємо досить оптимістичні прогнози. Як повідомила "Маєш право знати" начальниця броварського РВ УДМС у Київській області **Петрик Лідія Володимирівна,** Бровари стоять перші на черзі в області на отримання необхідного обладнання не лише для фотографування, а й приладів для зняття біометричних даних. Міграційна служба  повідомила, що майже у всіх територіальних підрозділах повинна бути така апаратура, щоб зменшити ажіотаж в обласних відділеннях.

Зрештою, при оформленні закордонного паспорта в Броварах зручним є те, що після виконання усіх «пунктів», забрати готовий паспорт можна буде на місці - в броварському паспортному столі.

Маємо надію, що невдовзі броварському відділу ДМС пощастить отримати необхідне обладнання, на яке вже досить довго чекають, адже це значно полегшить процедуру оформлення закордонних паспортів, у тому числі і біометричних.

[![біометрика](https://mpz.brovary.org/wp-content/uploads/2015/01/1359031801_9445eb24.jpg)](https://mpz.brovary.org/wp-content/uploads/2015/01/1359031801_9445eb24.jpg)

Довідка:

- _Громадяни України можуть отримати три види паспортів для виїзду за кордон: один міститиме біометричні дані на електронному носії, другий також матиме електронний носій, втім без біометричних даних, третій - без електронного носія і відрізнятиметься від старого зразка лише дизайном._ 
- _Біометричний паспорт міститиме електронний чіп, на якому записуватиметься інформація про особу власника, а також біометричні дані: цифрований образ обличчя, оцифрований підпис та відбитки вказівних пальців рук._
- _Біометричний паспорт не є обов’язковим і виготовляється за бажанням замовника, однак безвізовий режим буде поширений виключно на власників біометричних паспортів._

Продовження читайте у статті: **"[Як оформити біометричний закордонний паспорт у Броварах без зайвих черг](https://mpz.brovary.org/yak-oformyty-biometrychnyj-zakordonnyj-pasport-u-brovarah-bez-zajvyh-cherg/)"**
