---
title: "Засудили ще одного учасника акції «Страта судді»"
date: 2012-11-13
author: 
  username: "trydence"
  display_name: "Дмитро Карпій"
tags: 
  - "vibir-redaktsiyi"
  - "volchenko"
  - "zasudili"
  - "novini"
  - "shevchuk"
  - "sud"
  - "cheh"
coverImage: "wp-content/uploads/2012/11/Sud-na-Vozzyednannya.jpg"
---

[![](https://mpz.brovary.org/wp-content/uploads/2012/11/sud.jpg)](https://mpz.brovary.org/wp-content/uploads/2012/11/sud-300x198.jpg)10 жовтня у Броварському міськрайонному суді відбулося судове засідання з приводу дій одного з учасників [акції «Страта судді»](https://mpz.brovary.org/mirna-aktsiya-starata-suddi-zakinchilas-pobittyam-ta-zatrimannyami-yiyi-uchasnikiv-militsiyeyu/)  **Руслана Чеха**. Нагадаємо, що перше засідання щодо затриманого відбулося за місяць до того, 10 вересня. Тоді з’ясувалося, що на Руслана [із порушеннями був складений протокол про адміністративне правопорушення](https://mpz.brovary.org/sudi-nad-uchasnikami-strati-suddi-trivayut-odnomu-z-aktivistiv-prisudili-60-godin-gromadskih-robit/), про який він не знав, який не підписував і копію якого не отримував.

Як вже неодноразово бувало, у коридорі приміщення суду учасники та відвідувачі змушені були більше години чекати на початок засідання, яке відтягувалося із незрозумілих причин. Коли присутніх все-таки запросили до кабінету судді **Миколи Шевчука**, останній одразу наполіг на тому, аби у кімнаті лишилися лише підсудний та його захисник, і без попередження розпочав засідання, що теж не є новим у практиці Броварського суду.

> Як заявив захисник Руслана **Андрій Волченко**, суддя під час засідання не гребував неодноразово порушувати процедуру розгляду, а також намагався заборонити аудіофіксацію процесу на диктофон, незважаючи на те, що її можна проводити згідно із Законодавством.

Під час засідання Чех розповів, що потрапив на акцію випадково, йдучи у гості до друга. За його словами, він вийшов у центрі, щоб зайти на ринок і купити печива. Однак, побачив біля суду якесь дійство та підійшов до нього. Оскільки Руслан був у військовій формі, його запросили взяти участь – зачитати «вирок судді». Чех погодився, дізнавшись, що акція спрямована, як він зрозумів, проти корупції у судах та на захист ув’язненого Миколи Запорожця. Руслан, будучи впевненим, що нічого не порушує, зачитав вирок, аж тут працівники міліції несподівано перервали акцію та почали затримувати людей.

На запитання судді про те, чи бився та вживав нецензурну лайку, чоловік заперечував. За словами Чеха, в момент свого затримання він перебував біля ринку, по інший бік дороги від суду, де на нього вказав своїм підлеглим полковник міліції, після чого Руслана скрутили і завели до приміщення суду, а згодом автобусом разом з іншими затриманими вивезли до міського відділку міліції.

_З фото видно, що Руслан Чех (хлопець у формі кольору хакі) не втручався у бійки та перепалки:_

[![](https://mpz.brovary.org/wp-content/uploads/2012/11/DSC_70621.jpg)](https://mpz.brovary.org/wp-content/uploads/2012/11/DSC_70621.jpg)

[![](https://mpz.brovary.org/wp-content/uploads/2012/11/DSC_70631.jpg)](https://mpz.brovary.org/wp-content/uploads/2012/11/DSC_70631.jpg)

[![](https://mpz.brovary.org/wp-content/uploads/2012/11/DSC_72151.jpg)](https://mpz.brovary.org/wp-content/uploads/2012/11/DSC_72151.jpg)

Захисник Руслана зауважив, що на підсудного було складено протокол лише про адміністративне порушення і не було складено про адміністративне затримання. Та і складений протокол містить у собі купу порушень. Міліція не повідомила родичів про затримання та протримала чоловіка разом з іншими "бранцями" близько 8-ми годин, незважаючи на те, що згідно із Законодавством адміністративне затримання триває не більше 3-х годин.

Окрім того, Волченко зазначив, що у діях Руслана Чеха нема ознак правопорушення, що можуть підтвердити свідки подій та відеозапис, де видно, що підсудний не втручається у бійки, поводить себе спокійно, не лається. Також захисник звернув увагу суду на те, що правоохоронці своїми діями фактично здійснили напад на законну мирну акцію, порушивши цим статті 29, 39 Конституції України; ч. 1 ст. 260, ч. 1, 2 ст. 261, ч. 1 ст. 263 КУпАП; ч. 1, 2, 4 ст. 5 Закону "Про міліцію", п. 4 Правил застосування спеціальних засобів при охороні правил громадського порядку.

Волченко звернувся до судді із клопотаннями та заявами про долучення відеозаписів та запрошення свідків, а також про забезпечення повної фіксації процесу, посилаючись на таке право, гарантоване українським та міжнародним законодавствами, однак Микола Шевчук одразу відхилив усі заяви. За словами судді, адміністративне провадження не передбачає фіксації.

Незважаючи на вищенаведені факти та на те, що Руслан Чех не вважає себе порушником, судя за 10 секунд на місці ухвалив визнати його винним у вчиненні адміністративних правопорушень, передбачених статтями **173** («дрібне хуліганство») та **183** («злісна непокора законному розпорядженню або вимозі працівника міліці…») **КУпАП** та призначити покарання у вигляді стягнення на користь держави 170-ти гривень.

За словами Чеха, він не вірить у справедливість і у те, що оскарження цього вироку в апеляційній інстанції може бути успішним.

> _Руслан опустив руки та заплатив штраф за те, чого не робив, однак саме цього і хоче система – покірності. Лише від нас з вами залежить, якою завтра буде країна, які у ній будуть чиновники та_ _судді, і наскільки «вільно дихатиметься» звичайним людям._
