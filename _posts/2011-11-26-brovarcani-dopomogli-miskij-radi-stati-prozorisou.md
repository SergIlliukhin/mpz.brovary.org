---
title: "Операція \"Чисті вікна\" - броварчани допомогли міській раді стати прозорішою"
date: 2011-11-26
author: 
  username: "pravoZnaty"
  display_name: "Маєш право знати"
categories: 
  - "aktsiyi-zahodi"
tags: 
  - "aktsiya-protestu"
  - "miska-rada"
  - "novini"
  - "sapozhko"
  - "chisti-vikna"
coverImage: "wp-content/uploads/2011/11/P1050981.jpg"
---

У четвер, 24.11.2011 р., активістами громадської ініціативи "Маєш право знати" було організовано [акцію "ЧИСТІ ВІКНА"](https://mpz.brovary.org/novini/operacia-chisti-vikna-pres-anons/ "Операція “Чисті вікна”").

**МИ ВИМАГАЛИ:**

1\. Відхилити [проект рішення](http://mpz.brovary.org/novini/brovarskamiskaradauzakonuezaboronuvideozjomki-proektrisenna "Проект рішення про заборону відеозйомки") міської ради "Про внесення змін до рішення Броварської міської ради від 3 лютого 2011 року № 148-06-06 «Про затвердження Регламенту Броварської міської ради Київської області VI скликання»";<!--more-->

2\. Забезпечити гласність та прозорість діяльності Броварської міської ради;

Під час акції мешканці міста пікетували будівлю Броварської міської ради, створюючи шумові ефекти за допомогою пластикових пляшок, наповнених квасолею, та металевих бочок. Лунали гасла "Право знати не забрати!", "Депутати, хочем знати!"

Щоб допомогти броварським депутатам стати прозорішими та відкритішими для народу, учасники акції озброїлись ганчірками та іншими засобами для миття та разом вимили вікна у Броварській міській раді.

[![](https://mpz.brovary.org/wp-content/uploads/2011/11/Ігор-Сапожко-спілкується-з-журналістами.jpg "Ігор Сапожко спілкується з журналістами")](https://mpz.brovary.org/wp-content/uploads/2011/11/Ігор-Сапожко-спілкується-з-журналістами.jpg)Після того, як вікна Броварської міської ради стали чистішими, учасники акції протесту перемістилися ближче до сесійної зали, де вирішувалось питання про включення вказаного проекту рішення до порядку денного. В цей самий час активісти громадської ініціативи "Маєш право знати" та журналісти загальнонаціональних каналів **"Сіті", "СТБ", "Україна", "1+1", "Новий"** у сесійній залі спостерігали за діями депутатів.

Не витримавши тиску громадськості, депутати Броварської міської ради прийняли рішення **не включати** скандальний проект рішення до порядку денного, відмовившись таким чином від його розгляду!

В кінці сесії броварський міський голова Ігор Сапожко дав протокольне доручення працівникам комунального телеканалу ЕКТА провести трансляцію повного запису сесійного засідання Броварської міської ради. **25.11.2011 р. у вечірньому ефірі телеканала ЕКТА відбулась трансляція відеозапису сесійного засідання.**

Друзі! Разом ми перемогли! В цей день ми дали владі зрозуміти, що нам не байдуже, що відбувається в нашому місті, що ми уважно стежимо за діями наших обранців, і що ми готові захищати свої права!

Сподіваємось, що депутати Броварської міської ради назавжди відмовились від своєї безглуздої ідеї заборонити відеозйомку сесійних засідань. А якщо ні - то ми ще повернемось!

#### Фото та відео з акції

**Фотографії:** [https://goo.gl/photos/f8hKJsXPNU2tX4CL8](https://goo.gl/photos/f8hKJsXPNU2tX4CL8)  

<iframe src="https://www.youtube.com/embed/9NZ3NR8nWic" width="560" height="315" frameborder="0" allowfullscreen="allowfullscreen"></iframe>

#### Реакція преси

**Днепровская правда:** [Не смотрите на депутата – ему стыдно](http://dpravda.org/ne-smotrite-na-deputata-emu-stydno/ "Заборона відеозйомки")

**Телеканал СІТІ:**

<iframe src="https://www.youtube.com/embed/p4FEVcRCo5Y" width="480" height="360" frameborder="0" allowfullscreen="allowfullscreen"></iframe>

#### Реакція влади

На офіційному сайті броварської міської ради з'явилося повідомлення про нашу акцію: [Пікетування Броварської міської ради](https://www.slideshare.net/sergIlliukhin/c-11064326 "Пікетування Броварської міської ради")

> 24 листопада о 13.30 у Броварах біля адміністративної будівлі Броварської міської ради по вул. Гагаріна 15 представники громадської ініціативи «Маєш право знати» провели несанкціонований захід пікетування Броварської міської ради з вимогою не приймати змін до регламенту міськради щодо заборони відеозйомки засідань міської ради. Під час пікетування відбулася флеш-акція "Операція "ЧИСТІ ВІКНА", в якій взяли участь близько 40 активістів. Організаторами акції були запрошені представники центральних ЗМІ . Учасники акції створювали шумові ефекти за допомогою порожніх металевих бочок та пластмасових пляшок, вигукували в гучномовець заклики - «депутати – маємо знати, депутати - не приймати».
> 
> Депутатами міськради проект рішення був знятий з порядку денного.
