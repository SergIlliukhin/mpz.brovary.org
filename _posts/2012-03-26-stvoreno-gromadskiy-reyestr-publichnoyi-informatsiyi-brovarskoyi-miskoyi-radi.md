---
title: "Створено громадський реєстр публічної інформації Броварської міської ради"
date: 2012-03-26
author: 
  username: "pravoZnaty"
  display_name: "Маєш право знати"
tags: 
  - "vibir-redaktsiyi"
  - "vykonkom"
  - "gromadskist"
  - "miska-rada"
  - "novini"
  - "reyestr-publichnoyi-informatsiyi"
coverImage: "wp-content/uploads/2012/03/reestr-informatsii.jpg"
---

[![](https://mpz.brovary.org/wp-content/uploads/2012/03/reestr-informatsii.jpg "реестр информации")](https://mpz.brovary.org/wp-content/uploads/2012/03/reestr-informatsii.jpg)Броварські активісти громадської ініціативи "Маєш Право Знати" оголосили про створення незалежного реєстру публічної інформації, розпорядником якої є виконавчий комітет Броварської міської ради.

Питання необхідності створення незалежного громадського реєстру виникло на початку 2012 року, коли з [офіційного сайту](http://brovary-rada.gov.ua "Броварська міська рада") Броварської міської ради [зникла вся публічна інформація](https://mpz.brovary.org/brovarska-vlada-obmezhila-dost/ "Броварська влада обмежила доступ до документів за 2011 рік") за попередні роки. Тому у лютому 2012 року активістами "Маєш Право Знати" було [прийнято рішення](https://mpz.brovary.org/gromadskist-dopomozhe-brovarskiy/ "Громадськість допоможе Броварській міській раді створити реєстр публічної інформації") про створення автоматизованої системи, яка має слідкувати за оновленнями на офіційному сайті Броварської міської ради та виконувати роль своєрідного резервного серверу, який зберігатиме навіть ту інформацію, яку з тих чи інших причин було видалено з офіційного сайту.

Реєстр публічної інформації доступний за адресою **[http://docs.pravo-znaty.org.ua/](http://docs.pravo-znaty.org.ua/ "Реєтр публічної інформації м.Бровари")**<!--more-->

В даний момент в реєстрі знаходяться лише рішення, починаючи з 17-ої сесії поточної каденції Броварської міської ради (29.12.2011), але розробники обіцяють найближчим часом наповнити реєстр інформацією і за попередні періоди - для цього активістами вже подано більше 40 інформаційних запитів до виконкому Броварської міської ради.

> З сайту Броварської міської ради досить часто зникає інформація - відзначає **[Сергій Іллюхін](https://mpz.brovary.org/author/sergilliukhin/ "Сергій Іллюхін")** - технічний керівник проекту, представник ["Демократичного альянсу"](http://dem-alliance.org "Демократичний альянс"), активіст "Маєш Право Знати" - Зокрема, чомусь [зникли оголошення](http://docs.pravo-znaty.org.ua/s?term=&from=&to=&status=2&fld=0&fld=1&type=6 "Оголошення управління капітальної власності") управління комунальної власності про наміри передати в оренду об'єкти комунальної власності. А 27 лютого з незрозумілих причин [зникли переліки рішень](http://docs.pravo-znaty.org.ua/s?term=&from=&to=&status=2&fld=0&fld=1&type=0&type=1 "Переліки рішень"), які були розміщені на сайті. Можливо, у виконкомі вирішили, що ця інформація вже неактуальна - ми ж так не вважаємо, тому ці документи навіть після їх видалення будуть доступні в незалежному громадському реєстрі.

Хочемо зазначити, що створення реєстру публічної інформації є важливим елементом реалізації Закону України "Про доступ до публічної інформації", його наповнення та підтримка є обов'язком розпорядника інформації. Однак станом на сьогодні такий реєстр у виконавчому комітеті Броварської міської ради не створено.
