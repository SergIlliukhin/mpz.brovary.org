---
title: "Господи, прости: броварчани обурились хрещенням в одязі в дитячій ванні басейну «Купава» - ВІДЕО"
date: 2015-02-02
author: 
  username: "kachor"
  display_name: "Андрій Качор"
tags: 
  - "baptisti"
  - "baseyn"
  - "breus"
  - "brovary"
  - "vibir-redaktsiyi"
  - "vinogradova"
  - "kupava"
  - "lepak"
  - "novini"
  - "obrad"
  - "protestanti"
  - "rizanenko"
  - "simutin"
  - "skandal"
  - "feysbuk"
  - "hreshhennya"
coverImage: "wp-content/uploads/2015/02/bas2.jpg"
---

**[![bas2](https://mpz.brovary.org/wp-content/uploads/2015/02/bas2.jpg)](https://mpz.brovary.org/wp-content/uploads/2015/02/bas2.jpg)31 січня допис міського депутата Романа Сімутіна в мережі Фейсбук [про інцидент у басейні «Купава»](https://www.facebook.com/groups/brovary/permalink/978723592157607/) спровокував публічний скандал. Обговорення незвичної події, коли в середній ванні басейну дозволили купатись прихожанам однієї з протестантських церков вдягнутими і в шкарпетках, безупинно тривало всі вихідні та привернуло увагу як дирекції басейну, так і посадовців виконкому і навіть народного депутата.**

Незважаючи на величезну кількість коментарів та спроб достеменно з’ясувати істину, досі лишалось невідомим, як же так сталось, що вдягнутих людей пустили плавати у середню ванну, а вже за півгодини по тому пустили туди ж дитячу групу. «Маєш право знати» вирішило взяти коментарі безпосередньо у відповідальних осіб, що фігурують в цій історії, а також опублікувати відео очевидців, які стали свідками «вдягнутого» обряду «дорослого» хрещення в дитячій ванні комунального басейну.

З [обговорення в групі «Бровари»](https://www.facebook.com/groups/brovary/permalink/978723592157607/) можна з’ясувати попередній розвиток подій. Так, 31 січня близько 11:00 в середню ванну басейну згідно з графіком мала зайти дитяча група відвідувачів. Однак об 11:00 дітей в басейн не пустили, натомість до приміщення, де розміщена середня ванна, ввійшла група дорослих в одязі. Як з’ясувалось згодом, це були прихожани однієї з протестантських церков, розташованих у Броварах: у басейні «Купава» віруючі мали намір провести обряд хрещення для кількох прихожан. Однак очевидців події обурило те, що до середньої ванни ця група людей увійшла вдягнутими, в той час як інших відвідувачів пускають всередину лише після душу, лише при наявності довідки від лікаря, обов’язково у змінному взутті та в належному плавальному «екіпіруванні». Присутніх ще більш вразив той факт, що прихожани, які брали участь в релігійному обряді, зайшли безпосередньо у воду у верхньому одязі: у білих халатах, штанях та шкарпетках. Як повідомляють очевидці, вже за півгодини після проведення таїнства у цю ж саму середню ванну, де щойно «купались» люди в одязі, пустили чергову групу дітей. Нижче публікуємо відео самого обряду в середній ванні «Купави», надане нам свідком події, депутатом Броварської міської ради Романом Сімутіним.

> На відео видно, як в приміщенні середньої ванни басейну перебувають люди у верхньому одязі та взутті, а потім як мінімум троє людей стоять у воді в білих халатах, штанях та шкарпетках.
> 
> <iframe src="https://www.youtube.com/embed/WYHgwugM1rQ" width="640" height="360" frameborder="0" allowfullscreen="allowfullscreen"></iframe>

Під час обговорення в Мережі з’ясувалось, що пустити прихожан в басейн адміністрацію «Купави» нібито попросила заступник мера міста **Лариса Виноградова**. Пані Лариса частково визнала цей факт у своєму коментарі на Фейсбук, однак потім на прямі запитання з цього приводу – в т.ч. й від народного депутата **Павла Різаненка** - уникала давати відповіді. Ми зателефонували до Лариси Миколаївни, аби напряму спробувати дізнатися подробиці.

\[caption id="attachment\_32976" align="alignleft" width="277"\][![vinogradova](https://mpz.brovary.org/wp-content/uploads/2015/02/vinogradova.jpg)](https://mpz.brovary.org/wp-content/uploads/2015/02/vinogradova.jpg) Лариса Виноградова, заступник міського голови\[/caption\]

«_Так, справді, пресвітер церкви Анатолій Дем’янович Лепак попросив мене пояснити новому директору «Купави» суть цього обряду і його значення. Справа в тому, що пан Лепак і його прихожани раніше проводили подібні обряди в т.ч. і в «Купаві» ще до реконструкції, але з новим директором Сергієм Бреусом досі не були знайомі. Тому я особливо не задумуючись пояснила Сергію Петровичу що це за обряд, що ці люди влітку проводять його на відкритих водоймах, а взимку – в басейнах. Пояснила, що так це було раніше, попросила, щоб Сергій Петрович (директор «Купави» - авт.) вислухав їх. І вони пішли до нього. От і все._

_Я давала характеристику цьому пасторові, цій церкві, що дійсно ці люди вже давно  у Броварах, що вони себе гарно зарекомендували, це соціально активна громада, котра допомагає проводити різні корисні соціальні заходи в нашому місті.  Вже близько десяти років поспіль вони проводять різноманітні розвиваючі заходи з дітьми, зокрема в парку «Перемога», влаштовують ляльковий театр, займаються ліпкою, малюванням, співами. Зрозумійте, що сьогодні на жаль Україна є не однієї віри, вір багато, в т.ч. і протестантські напрямки._

_Я скажу відверто, що говорила про це з Бреусом не вникаючи в деталі, як саме цей обряд відбувається. Про деталі його проведення я дізналась зі слів пастора лише після того, як він вже відбувся. І взагалі ці всі моменти мають регулюватися адміністрацією басейну, там налагоджена ціла система, працює 76 людей, які повинні відповідати кожен по своєму напрямку. І пастор мені чітко сказав, що його прихожани дотримались усіх вимог, які перед ними поставили в басейні_», - запевнила заступник міського голови.

Директор «Купави» **Сергій Бреус** не став заперечувати, що адміністрація басейну допустила помилку, дозволивши в середній ванні проводити релігійний обряд і висловив сподівання, що подібного більше не повториться. Водночас Сергій Петрович зазначив, що безпеці та здоров’ю дітей, котрі зайшли в басейн вже після проведення обряду, нічого не загрожувало, адже вода в басейні постійно фільтрується та дезінфікується.

\[caption id="attachment\_32978" align="alignleft" width="300"\][![breus15](https://mpz.brovary.org/wp-content/uploads/2015/02/breus15.jpg)](https://mpz.brovary.org/wp-content/uploads/2015/02/breus15.jpg) Сергій Бреус, директор басейну "Купава"\[/caption\]

«_Вийшла неприємна ситуація. Дійсно, до нас звернулась ця релігійна громада з подібним проханням, оплатила час свого перебування в басейні. Інша справа, що басейн для таких заходів не призначений, незалежно від того, що це за релігійна громада: протестанти чи хтось інший, це не важливо. Адміністрація допустила помилку, я це визнаю, відповідальність за це несу особисто я як директор басейну. Але хотів би відразу запевнити, що в майбутньому ми подібного більше не допустимо._

_Ми намагались піти назустріч цим прихожанам, приходив їхній пастор, ми обумовили з ними всі нюанси правил поведінки на басейні. Зокрема про те, що люди мають бути в змінному взутті та одязі, мають прийняти душ – тобто як всі інші відвідувачі басейну. Я особисто сам не бачив, як все відбувалося 31 січня, люди в соцмережах пишуть, що прихожани заходили у воду в одязі і мало не взутими… Якщо це так, то, звісно, вони не виконали умов, які перед ними ставила адміністрація. Але, ще раз підкреслюю: це не знімає з мене як з директора відповідальність, тому я з цими зауваженнями громади абсолютно погоджуюсь_», - зазначив Бреус.

Водночас директор «Купави» заперечує, що отримав від Лариси Виноградової пряму вказівку посприяти даній релігійній громаді, про що висловлювали припущення в обговоренні на Фейсбук. «_Такої прямої вказівки не було. Справа в тому, що Лариса Миколаївна – це мій безпосередній начальник, вона куратор цього басейну. Я з нею спілкуюсь постійно в робочому порядку, звісно ми всі подібні моменти, так само як і будь-які соціальні програми, які відбуваються на басейні, обговорюємо з нею_».

Водночас Бреус заспокоїв броварчан, які переймалися станом води після купання в ній вдягнутих людей. Особливо зважаючи на те, що невдовзі в ту ж саму ванну басейну зайшла дитяча група. «_На стан води ця ситуація не вплинула, бо вода в басейні постійно фільтрується, а також дезінфікується спеціальним реактивами аби постійно підтримувати показники в межах норми. Ви ж розумієте, що стосується басейнів, де займаються маленькі діти – всяке може статись, і в таких випадках ми спускаємо воду, набираємо нову, таке трапляється не часто, але це нормально. Тому з приводу гігієни і стану води в середній ванні я би не став хвилюватися_».

Водночас пресвітер церкви, яка й ініціювала даний обряд **Анатолій Лепак** заперечив, що його прихожани порушили правила відвідування басейну. У коментарі «Маєш право Знати» Анатолій Дем'янович запевнив, що напередодні люди, котрі мали намір пройти обряд хрещення, приходили на огляд до лікаря «Купави», і той дав позитивний висновок: за станом здоров'я ці люди можуть заходити до басейну. Також пан Лепак запевнив, що інші присутні – друзі та родичі тих, хто приймали хрещення – також зайшли до басейну в змінному взутті та без верхнього одягу. «_Що стосується одягу на людях, котрі безпосередньо заходили у воду – то це спеціальний чистий, випраний білий одяг. Це такий обряд, коли ми не можемо собі дозволити заходити у воду, перепрошую, голими або навіть в плавках. Тому був використаний такий спеціальний одяг. Був інцидент, коли один з прихожан – старенький дідусь, колишній підводник – хотів зайти у воду в капцях, однак його відразу попередили, що так робити не можна і допомогли йому спуститись до басейну вже без взуття»_.

Також Анатолій Дем'янович запевнив, що через проведення обряду жодна дитяча група не постраждала. З його слів, віруючі скористались середньою ванною під час «вікна» - тобто тоді, коли там не відбувалося занять.  І також прихожани покинули приміщення в обумовлені строки – тобто до 12:00 їх в басейні вже не було.

Пресвітер пояснив, що практика проведення обрядів хрещення в міських басейнах в зимовий період існує вже давно. «_Раніше ми користувалися послугами басейну спорткомплексу «Металург», ще до реконструкції «Купави» ходили і сюди і ніколи жодних проблем не було. Можливо, тоді не були настільки розвинуті соцмережі і люди так активно не обговорювали подібні заходи. Але ми завжди намагалися робити все цивілізовано й акуратно і нікому не заважати_», - пояснив Анатолій Лепак.

Зазначимо, що [обговорення інциденту досі триває в групі «Бровари» на Фейсбук](https://www.facebook.com/groups/brovary/permalink/978723592157607/) вже третю добу поспіль.
