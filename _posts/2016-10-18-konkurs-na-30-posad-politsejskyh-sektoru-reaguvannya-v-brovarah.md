---
title: "Конкурс на 30 посад поліцейських сектору реагування в Броварах"
date: 2016-10-18
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "brovarska-politsiya"
  - "grupy-shvydkogo-reaguvannya"
  - "konkurs"
  - "natspolitsiya"
  - "novini"
coverImage: "wp-content/uploads/2016/10/1658291.jpg"
---

**В Броварському відділі поліції є 30 вакансій поліцейських сектору реагування - оголошено конкурс. Про умови конкурсу та вимоги до кандидатів детально [розповідається](https://kv.npu.gov.ua/uk/publish/article/220061) на офіційному сайті Нацполіції Київщини. Конкурс відбуватиметься протягом місяця, із 12 жовтня до 11 листопада 2016 року.**

Головне управління Національної поліції в Київській області звертається до мотивованої молоді із закликом поповнити лави патрульних поліцейських Київщини. З **12 жовтня** по **10 листопада** у Київській області проводиться прийом заяв на участь у конкурсі на заміщення **300** вакантних посад у сектори реагування патрульної поліції територіальних районних відділів поліції, [серед них](https://kv.npu.gov.ua/uk/publish/article/219994) **30** вакансій поліцейських в Броварському відділі поліції.

Як зазначив т.в.о. начальника поліції Київщини **Дмитро Ценов**, завданням інспекторів груп швидкого реагування, на посади яких оголошений конкурс, буде швидке реагування на заяви про правопорушення, патрулювання визначених дільниць, забезпечення дорожнього руху та профілактичні заходи серед населення.

Бажаючі стати новими поліцейським мають пройти конкурсний відбір, що буде складатись із декількох етапів, зокрема передбачається тестування загальних, професійних  навичок, перевірка фізичної підготовки, психологічна перевірка, медичне обстеження, співбесіда та спецперевірка. Кандидати, які успішно пройдуть конкурс,  отримають професійну підготовку за міжнародними стандартами. Заробітна плата становитиме 6 тисяч гривень з перспективою кар’єрного зросту та  соціальним забезпеченням згідно діючого законодавства.

На презентації оголошення про вакансії, голова поліцейської комісії **Сергій Гулієв** озвучив головні кваліфікаційні вимоги до кандидатів: громадянство України, вільне володіння українською мовою, вік від 21 до 35 років, відсутність судимості, повна загальна середня або вища освіта, наявність посвідчення водія категорії «В» та знання основ законодавства.

Більш детально [ознайомитись](https://www.slideshare.net/KhatD/selection-process-kvobl2?ref=https://kv.npu.gov.ua/uk/publish/article/219994) з вимогами до кандидатів на службу в поліцію, необхідним пакетом документів, етапами відбору тощо можна із презентації умов конкурсу:

<iframe style="border: 1px solid #CCC; border-width: 1px; margin-bottom: 5px; max-width: 100%;" src="//www.slideshare.net/slideshow/embed_code/key/ybArE7E2a6XvfE" width="595" height="485" frameborder="0" marginwidth="0" marginheight="0" scrolling="no" allowfullscreen="allowfullscreen"></iframe>

Конкурсна поліцейська комісія працює за адресою: **м.Київ, вул.Володимирська, 15.** Довідкову інформацію можна отримати за телефоном **0 800 50 02 02** з **9:00** до **18:00** в робочі дні або електронною поштою komisia@kv.npu.gov.ua.  Заповнити онлайн-анкету для участі в конкурсі можна за [цим](http://46.164.158.50:51445/) посиланням.
