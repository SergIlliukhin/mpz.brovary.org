---
title: "\"Перший пішов\": за рік роботи відзвітувався броварський депутат Леонід Черепейнік"
date: 2016-12-05
author: 
  username: "tatuuum"
  display_name: "Тетяна Панкратьєва"
categories: 
  - "hromada"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "deputatskiy-zvit"
  - "zvit-deputata-miskoyi-radi"
  - "novini"
  - "cherepejnik"
---

**Депутатів Броварської міської ради переобрали рік тому, настав час їм звітуватися, пояснити виборцям, що зроблено за рік, та розповісти про плани на майбутнє. Минулої п'ятниці відбувся один з таких звітів - у ЗОШ №3 [провів](https://mpz.brovary.org/anons-2-grudnya-projde-zvit-miskogo-deputata-leonida-cherepejnika/) зібрання з мешканцями свого округу міський депутат Леонід Черепейнік (фракція БПП "Солідарність").**

Великої цікавості у пересічних мешканців Броварів такі зустрічі не викликають, відвідуваність відверто невисока. Проте мала кількість людей у залі того вечора ніяк не вплинула на якість зустрічі: депутат [прозвітував за рік роботи](https://mpz.brovary.org/zvit-za-365-dniv-roboty/), окресливши основні пункти зробленого ним за звітний період, а люди активно задавали питання, спілкувалися, сперечалися, пояснювали одне одному наболілі проблеми. Загалом зустріч була присвячена здебільшого комунальним питанням, політична проблематика та стратегічні напрямки не обговорювалися.

[![zvit-leonid-cherepejnik-1](https://mpz.brovary.org/wp-content/uploads/2016/12/zvit-leonid-cherepejnik-1.jpg)](https://mpz.brovary.org/wp-content/uploads/2016/12/zvit-leonid-cherepejnik-1.jpg)

Серед того, з чим він працював останній рік, **Леонід Черепейнік** виділив:

- проект програми щодо роздільного збору сміття, яка, однак, не була реалізована через відсутність цікавості мешканців та працівників ЖЕКів;
- зміна компанії-перевізника сміття. На зустрічі депутат заявив, що компанія "Комунтранс", на роботу якої постійно скаржаться місцеві мешканці, припинить свою діяльність, і після Нового року через відкритий конкурс буде визначено нового перевізника сміття;
- демонтаж "лежачих поліцейських", частина яких в місті виявилася зайвою, створювала перешкоди транспорту та була прибрана;
- громадські слухання щодо перейменування вулиць Гвардейської та Матросова. За словами пана Черепейніка, незважаючи на те, що його дії були сприйняті неоднозначно, звучали навіть такі слова, як "травля" та "сепаратист", він вважає себе вправі озвучувати та відстоювати інтереси громади, яка висловлює свої побажання;
- опікування порядком у місті: зокрема, підтримка роботи громадських формувань "Правопорядок", "Руєвіт" та служби охорони "Комкон", а також підняття питання охорони дитячої лікарні;
- участь у вирішенні проблемної ситуації із забудовою "Альянс Новобуд" на місці лісопаркової зони на розі Симоненка-Чорновола;
- участь у вирішенні проблеми підтоплення Старого міста і багато іншого.

[![zvit-leonid-cherepejnik-12](https://mpz.brovary.org/wp-content/uploads/2016/12/zvit-leonid-cherepejnik-12.jpg)](https://mpz.brovary.org/wp-content/uploads/2016/12/zvit-leonid-cherepejnik-12.jpg)

Також депутат нагадав про ініціативи, виконані власним коштом, як, наприклад, будівництво дитячого майданчику перед садочком "Віночок" та опікування ЗОШ №3 (ремонти, встановлення ігрового майданчику). Ще пан Черепейнік повідомив, що в школі №3 батьки не здають кошти на потреби школи, це повністю взяв на себе депутат. Окрім цього, в школі за кошти міського бюджету за останній рік влаштовано стадіон, замінено більше 40 вікон, закуплені комп'ютери тощо. _"Хоча школа - це і не мій округ,_ _а депутата Тоцької з фракції Єдність, але я все одно підтримую школу", -_ зауважив депутат.

[![zvit-leonid-cherepejnik-9](https://mpz.brovary.org/wp-content/uploads/2016/12/zvit-leonid-cherepejnik-9.jpg)](https://mpz.brovary.org/wp-content/uploads/2016/12/zvit-leonid-cherepejnik-9.jpg)

Депутат та його помічники акцентували увагу на тому, що не в компетенції та силах депутата вирішити усі проблеми мешканців, він є лише представником громади і доносить проблемні питання до інших депутатів та виконавчої влади міста. Проте виконком та міський голова часто обмежуються формальними відписками, а міські депутати не завжди підтримують ініціативи мешканців, озвучені депутатом, як сталося, наприклад, з перейменуванням вулиць.

[![zvit-leonid-cherepejnik-14](https://mpz.brovary.org/wp-content/uploads/2016/12/zvit-leonid-cherepejnik-14.jpg)](https://mpz.brovary.org/wp-content/uploads/2016/12/zvit-leonid-cherepejnik-14.jpg)

У свою чергу люди розповідали депутату про проблеми сміття, підтоплення, великовантажного транспорту, який їздить приватним сектором, відсутність комунального транспорту та незадовільну діяльність транспорту приватного (міські маршрутки), проблеми з електропостачанням, зокрема, недостатню напругу в мережі.

[![zvit-leonid-cherepejnik-18](https://mpz.brovary.org/wp-content/uploads/2016/12/zvit-leonid-cherepejnik-18.jpg)](https://mpz.brovary.org/wp-content/uploads/2016/12/zvit-leonid-cherepejnik-18.jpg)

Якісь питання помічники депутата одразу фіксували, аби працювати в цьому напрямку, щодо інших - депутат пояснював шляхи їх вирішення та кроки, які вже зроблено. А от, наприклад, питання транспорту викликало суперечки, бо з одного боку, пенсіонери жалілися на те, що маршрутки ігнорують льготників та вимагали створення в місті мережі комунального транспорту, з іншого - присутні депутати-колеги пана Черепейніка по фракції пояснювали, що наразі такої можливості немає, це недоцільно, а щодо окремих порушень - рекомендували фіксувати номер маршруту і номерні знаки авто та скаржитися конкретно.

[![zvit-leonid-cherepejnik-19](https://mpz.brovary.org/wp-content/uploads/2016/12/zvit-leonid-cherepejnik-19.jpg)](https://mpz.brovary.org/wp-content/uploads/2016/12/zvit-leonid-cherepejnik-19.jpg)

Слід згадати, що депутат Черепейнік є, так би мовити, "місцевим", бо виріс та мешкав у приватному секторі міста тривалий час, тому добре знайомий з проблемами саме цього округу та брав участь у вирішенні деяких проблем, як, наприклад, [забудова на вулиці Фельдмана](https://mpz.brovary.org/skandal-navkolo-zemelnoyi-dilyanky-na-feldmana-1-taunhauzy-vs-shanhaj/). На зустрічі акцентували увагу, що депутатам від приватного сектору важче працювати, адже їхні виборці розпорошені, на відміну від виборців, що сконцетровані у багатоповерхівках, - тому потрібно опікуватися більшою територієї та вирішувати, відповідно, більшу кількість проблем.

[![zvit-leonid-cherepejnik-11](https://mpz.brovary.org/wp-content/uploads/2016/12/zvit-leonid-cherepejnik-11.jpg)](https://mpz.brovary.org/wp-content/uploads/2016/12/zvit-leonid-cherepejnik-11.jpg)

Також треба зауважити, що депутат Черепейнік за рік своєї каденції активно брав участь у сесіях міської ради, часто брав слово та виступав з пропозиціями, відвідував постійні та тимчасові комісії, засідання інвестиційної ради, а також зібрання, присвячені окремим громадським чи владним питанням, як, наприклад: [зустрічі громади](https://mpz.brovary.org/zahysnyky-parku-sosnovyj-obgovoryly-proekt-memorandumu-odnak-rishennya-uhvalyuvaty-ne-pospishayut/) із забудовником "Альянс Новобуд" та підписання меморандуму, бюджетні слухання, [судове засідання](https://mpz.brovary.org/sud-tov-terminal-brovary-proty-brovarskoyi-miskrady-vidklaly/) щодо ТОВ "Термінал Бровари" та таке інше.

> Як зазначає депутат, щосереди та щоп'ятниці він проводить прийом громадян за адресою: **Бровари, вул.Київська, 135**, мешканці можуть записатися за тел. **(096) 651-18-35**.

**Фото - Світлана Яцив**
