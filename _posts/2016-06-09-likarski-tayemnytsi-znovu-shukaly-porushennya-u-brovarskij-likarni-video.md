---
title: "\"Лікарські таємниці\" знову шукали порушення у броварській лікарні - ВІДЕО"
date: 2016-06-09
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "zik"
  - "bagnyuk"
  - "brovary"
  - "btsrl"
  - "vibir-redaktsiyi"
  - "likarski-tayemnytsi"
  - "novini"
  - "parubok"
  - "porodillya"
coverImage: "wp-content/uploads/2016/06/Likarski-tayemnitsi_logo-1-1024x576.jpg"
---

**Родичі пацієнтів броварської лікарні звертаються до журналістів всеукраїнських видань за допомогою, бо вважають, ща саме з вини броварских медиків загинули їхні близькі. В [сюжеті](http://zik.ua/tv/video/38458), який підготував телеканал "ZIK", йдеться про смерть породіллі від апендициту, смерть маленького хлопчика від антибіотику та конфлікт батьків пацієнтки дитячої лікарні з медиками. Також журналісти звинувачують броварських лікарів у махінаціях з ліками.**

Перша частина сюжету присвячена [трагічній історії загибелі 36-річної породіллі](https://mpz.brovary.org/smert-porodilli-brovarski-likari-splutaly-apendytsyt-iz-pankreatytom/), в якої запізно діагностували апендицит. Жінка поступила до Броварської центральної районної лікарні зі скаргами на різкий біль у животі, броварські медики діагностували гострий панкреатит, але лікування не допомогло, відбулися екстрені пологи, жінці ставало все гірше. Нарешті породіллю доправили до обласної лікарні, де в неї виявили перитоніт, зробили операцію, але, на жаль, врятувати вже не змогли. Нагадаємо, після цього випадку БЦРЛ [перевіряла](https://mpz.brovary.org/spetskomisiya-moz-pereviryt-brovarsku-likarnyu-cherez-smert-porodilli-zmi/) спеціальна комісія Міністерства охорони здоров'я. У свою чергу броварські медики перекладають відповідальність на колег з обласної лікарні.

У другій частині розповідається про невдалий досвід спілкування батьків маленької Соломійки з медиками дитячої лікарні м.Бровари. Родина Парубків була незадоволена методами лікування та рівнем обслуговування в лікарні, згодом з цієї причини було влаштовано навіть [мітинг біля дитячої лікарні](https://mpz.brovary.org/mityng-bilya-likarni-zahysnyky-brovarskyh-medykiv-poobitsyaly-znyshhuvaty-vsih-nezgodnyh/).

_Сюжет телеканалу "ZIK"_

<iframe src="https://www.youtube.com/embed/S1Ab83FvjrU" width="560" height="315" frameborder="0" allowfullscreen="allowfullscreen"></iframe>

19 років тому в броварській лікарні загинув 6-місячний хлопчик. Родина Богданових впевнена: причина у халатності броварських медиків, але за смерть їхньої дитини ніхто відповідальності не поніс.

У заключній частині сюжету йдеться про так звану "аптечну мафію": родичі пацієнтів, що лікувалися у БЦРЛ, приускають, що куплені ними ліки знову повертаються до лікарняної аптеки, де їх і придбали.

Нагадаємо, у [попередньому випуску](https://mpz.brovary.org/zhurnalisty-zik-zrobyly-pidbirku-vypadkiv-halatnosti-brovarskyh-likariv-videosyuzhet/) телепрограми "Лікарські таємниці" журналісти розповідали про 4 драматичні історії пацієнтів броварської лікарні: смерть дівчини від пневмонії, смерть хлопця від інфаркту, [загибель Олександра Покідіна](https://mpz.brovary.org/rodychi-pokijnogo-39-litnogo-cholovika-zvynuvachuyut-brovarskyh-likariv-u-sluzhbovij-nedbalosti/), якого збила машина, та летальний кінець чоловіка у броварській реанімації.
