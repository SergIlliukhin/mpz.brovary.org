---
title: "Як броварські регіонали паркову зону захоплювали"
date: 2012-01-03
author: 
  username: "pravoznaty"
  display_name: "Маєш право знати"
tags: 
  - "andreyev"
  - "bazyshyn"
  - "brusenska"
  - "zberezhemo-peremogu"
  - "miska-rada"
  - "novini"
  - "petrenko"
  - "rizanenko"
  - "simutin"
  - "sapozhko"
  - "fedorenko"
  - "fesko"
  - "shokun"
---

![](https://mpz.brovary.org/wp-content/uploads/2012/01/Депутат-Федоренко-Бровари-Партія-Регіонів.jpg "Депутат Федоренко Бровари Партія Регіонів")Пропоную до уваги читачів найяскравіші моменти чергової 17-ої сесії Броварської міської ради. Можемо на власні вуха почути, як наша броварська "більшість" відстоювала земельну ділянку у парку для Сергія Федоренка (ПП "Феско"). Чого тут тільки не було сказано!

На початку обговорення виступив депутат **Павло Різаненко**, який передав [звернення мешканців Броварів](https://mpz.brovary.org/novini/u-brovarah-did-moroz-prosit-deputativ-ne-chipaty-park-peremoga/ "У Броварах Дід Мороз просить депутатів не чіпати парк “Перемога”") до міського голови **Ігоря Сапожка** з проханням не віддавати парк <!--more-->у приватну власність. Різаненко запропонував виключити з проект рішення пункт про затвердження договору оренди паркової ділянки площею 0,07га ПП "Феско". До звернення додано більше 2000 підписів.

Броварський міський голова **Ігор Сапожко** звернення від громадян прийняв, але все ж поспішив висловити офіційну позицію міської влади: згідно проекту землевідведення **дана ділянка не є парком**.

На запитання міського голови, чи є дана ділянка територією парку Перемога, радник міського голови Шокун Марина Анатоліївна розкрила невеличку таємницю: _"На сьогоднішній день у нас межі парку тільки проінвентаризовані і **проекту землеустрою** щодо відведення земельної ділянки **ніколи** в місті Броварах **не було**..."_

На цьому пан Сапожко різко перервав пані Шокун, адже щось вона забагато зайвого почала розповідати :) Міський голова попросив конкретно відповісти: чи є, чи була дана ділянка територією парку.

Після такого різкого питання Марина Анатоліївна впевнено сказала завчену напередодні фразу **"Це землі резервних територій міста!"**

<iframe src="https://www.youtube.com/embed/T7j8knm38cw" frameborder="0" width="560" height="315"></iframe>

Хотіли чи не хотіли вони це сказати, але наразі зрозуміло, що депутати хочуть скористатися тим, що проекту землеустрою ділянки парку наразі немає, тому його можна шматувати, як того забажають вельмишановні очільники міста.

Далі виступав заступник міського голови **Василь Андреєв**, який розповів, що було проведено інвентаризацію земель парку Шевченка, парку Приозерний і парку Перемога. І за результатами інвентаризації земельна ділянка, яка надається ПП "Феско", не входить до меж парку - мало того, між ними ще і залишається невеличкий шматок резервних земель! _(цікаво, на чию користь проводилась ця "інвентаризація"?)_

Наступним слова попросив **Іван Петренко** - в минулому броварський міський голова (1988-2002рр).

Він повідомив наступну інформацію: \* Паркова зона давно вже була **огорожена бетонно-металевим парканом**, а територія від паркану до вул.Гагаріна - резервні території міста, в минулому городи, звалище сміття і т.ін.; \* Все що росте на ділянці - це "самосій", там немає дерев діаметром 200 мм, тобто все це не дерева!

В цілому пан Петренко підтримує надання даної ділянки приватному підприємству, яке її облагородить, огородить парканом і всі броварчани будуть задоволені.

<iframe width="560" height="315" src="https://www.youtube.com/embed/ZBX1WYUFY4A" frameborder="0" allowfullscreen></iframe>

Ми, броварчани, маємо подякувати Івану Петренко, оскільки, сам того не бажаючи, він підтвердив, що дана ділянка 0,07 га є парком, адже дана ділянка знаходиться всередині паркової огорожі разом з іншими територіями парку! _(пан Петренко, вочевидь, не відвідував ділянку ПП "Феско" особисто, інакше він би знав, що вона є огороженою, і не сказав про це на сесії :)_

Наприкінці обговорення слово взяв **Павло Різаненко**, який звернув увагу депутатів на те, що дана ділянка парку прибирається, не захаращена, що ростуть там дійсно паркові дерева: клени, берези.

Різаненко висловив сподівання, що дерева дійсно не будуть зрубані, АЛЕ в проекті рішення вже є довідка КП "Служба замовника" про те, що земельних насаджень там немає. І є підозра, що ця довідка якраз і надана для того, щоб ділянку можна було надавати в оренду.

<iframe width="560" height="315" src="https://www.youtube.com/embed/xziTMdoU1hU" frameborder="0" allowfullscreen></iframe>

На питання, чи може хтось пояснити, з якою метою була надана ця довідка, відповіді депутатського корпусу не послідувало.

Різаненко в черговий раз вніс пропозицію вилучити даний пункт з проекту рішення.

Пропозицію Різаненка на голосування так і не поставили, замість цього міський голова поставив на голосування пропозицію профільного комітету пітртимати проект рішення вцілому, без жодних правок. ЗА - 35, ПРОТИ - 4, УТРИМАЛОСЬ - 0

ПРОТИ злочинного рішення про виділення земельної ділянки ПП "Феско" проголосували лише 4 депутати: _\* Базишин П.Є. (ВО "Свобода"); \* Брусенська Г.В. (ВО "Свобода"); \* Різаненко П.О. (позапартійний); \* Сімутін Р.В. (позапартійний);_

Повний 18-хвилинний запис обговорення питання по парку "Перемога":

<iframe width="560" height="315" src="https://www.youtube.com/embed/Ph3VQRshpQU" frameborder="0" allowfullscreen></iframe>

Також на сайті Ви можете переглянути [повний відеозапис 17-ої сесії Броварської міської ради](https://mpz.brovary.org/novini/video-miska-rada-29-12-2011/ "ВІДЕО: 17-те сесійне засідання Броварської міської ради")
