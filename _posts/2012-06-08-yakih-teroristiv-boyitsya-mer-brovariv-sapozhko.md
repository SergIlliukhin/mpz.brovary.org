---
title: "Яких терористів боїться мер Броварів Сапожко? ФОТО, ВІДЕО"
date: 2012-06-08
tags: 
  - "brovary"
  - "vibir-redaktsiyi"
  - "zaborona"
  - "kolaps"
  - "militsiya"
  - "mirni-zibrannya"
  - "novini"
  - "sapozhko"
  - "semikop"
  - "terakt"
  - "terorizm"
  - "tehnogenna-katastrofa"
---

**[![](https://mpz.brovary.org/wp-content/uploads/2012/06/Repression_sect278a_austria.jpg "броварський тероризм")](https://mpz.brovary.org/wp-content/uploads/2012/06/Repression_sect278a_austria.jpg)**Для того, аби збудувати ефективний тоталітарний режим в окремо взятому місті, не достатньо мати лише бажання і формальну владу. Крім цього, необхідно ще й володіти ситуацією та правильно реагувати на її зміни, відчувати настрої суспільства та мати який не який, але інтелект. Події, що передували 2 червня у Броварах наочно продемонстрували, що у місцевої влади з останнім серйозні проблеми.

Наприкінці весни броварський міськвиконком був зайнятим вигадуванням причин, по яким необхідно було терміново заборонити організацію будь-яких заходів в центральній частині Броварів. Спонукали їх до цього вагомі підстави: 2 червня на Майдані Свободи з мешканцями мав зустрітись Віталій Кличко, котрий до Дня захисту дітей планував презентувати в Броварах низку благодійних проектів від фонду свого імені спільно з місцевим фондом «Лівобережна Київщина».

Здавалося б, нічого страшного, але тільки не для Сапожка, адже вже давно «доброю» традицією стало намагання місцевої влади завадити проведенню будь яких заходів, якщо ті відбуваються не під егідою Партії регіонів або їхнього «фюрера» у Броварах Сергія Федоренка. А якщо ці заходи ще й протестні – так і поготів. Крім того, на те ж саме друге червня під стінами міськради запланував також свою акцію протесту Юрій Кравець та правозахисна група «Варта». Тому броварській владі треба було за всяку ціну придумати «відмазку», чому ці заходи відбутись не можуть.

До цього моменту в рейтингу найбільш абсурдних причин, по яким влада забороняла той чи інший захід місцевої опозиції лідирував випадок із забороною акції [«Брехня за наші гроші».](https://mpz.brovary.org/ni-zaborona-sudu-ni-raptova-zametil-n/) Тоді міськвиконком на чолі із Сапожком подав до суду аби не дозволяти проведення заходу, посилаючись на [лист начальника броварської міліції.](https://mpz.brovary.org/sud-zaboroniv-provedennya-aktsiyi-v-brov/) Головний броварський міліціонер Семікоп закликав Сапожка не дозволяти проведення акції, позаяк « у місті склалась складна оперативна обстановка, котра загрожує громадській безпеці». Цим листом броварська міліція, фактично, розписалась у власній непрофесійності та нездатності забезпечити законність та громадський порядок у Броварах. Як наслідок, акцію все одно провели, жодних ексцесів тоді не сталось, хоча правоохоронців на місце події було зігнано безпрецедентну кількість, а журналісти та броварчани мали нагоду покепкувати з Семікопа та Сапожка та їхніх недолугих спроб заборонити протестні заходи.

<iframe src="http://www.youtube.com/embed/mu8tQik-0Mw" frameborder="0" width="420" height="315"></iframe>

Відтоді громадськість міста навчилась доволі ефективно обходити юридичні пастки міськвиконкому щодо заборон на законні мирні зібрання, а влада ніяк не могла спромогтись їх удосконалити. Було проведено ще кілька [протестних акцій під адміністративними будівлями](https://mpz.brovary.org/v-den-chornobilya-brovari-ogolosili-zonoyu-brehni/), без сутичок з міліцією, допоки влада не вигадала чергову «геніальну» схему, аби перешкодити мирним заходам громадян у Броварах.

**Мерія Броварів – проти дітей і Віталія Кличка.**

Другого червня до Броварів мав завітати наш знаменитий земляк, непереможний чемпіон і лідер партії «УДАР» Віталій Кличко. Політик-боксер мав презентувати серію благодійних проектів для мешканців Броварщини від фонду свого імені. Захід мав розпочатись в селі Велика Димерка, а потім продовжитись у Броварах: на великій сцені, спорудженій на Майдані Свободи, де після виступу Кличка мав відбутись концерт броварських музичних гуртів та шоу для малят, адже приїзд відомого броварчанина був приурочений до Дня захисту дітей.

Заявка на проведення заходу була подана за кілька днів до приїзду Кличка, як того і передбачає закон. Проте мерія вирішила впровадити в життя чергове «ноу хау» та [заборонити проведенню благодійного заходу під новим приводом](https://mpz.brovary.org/sapozhko-zaboroniv-zustrich-klichka-z-brovarchanami/), суть якого перевершила усі сподівання.

[![](https://mpz.brovary.org/wp-content/uploads/2012/06/17d6d3137c0b0c1d5006cbf15076f7841.jpg "Віталій Кличко")](https://mpz.brovary.org/wp-content/uploads/2012/06/17d6d3137c0b0c1d5006cbf15076f7841.jpg)

Як і попереднього разу, на ім’я Сапожка поступив лист того ж начальника броварської міліції Семікопа, який знову просив заборонити проведення непідконтрольного владі заходу. Проте якщо раніше прохання головного броварського міліціонера пояснювалась «складною оперативною обстановкою», то зараз ситуація набрала набагато загрозливіших обрисів. Семікоп повідомив, що саме під час запланованого приїзду Кличка і саме на цьому місці будуть вживатись «превентивні заходи, спрямовані на протидію тероризму». З логіки броварських правоохоронців випливає, що за кілька місяців вони не те, що не покращили «складну оперативну обстановку» в Броварах, а допустили можливість терористичної загрози, яку тепер треба терміново ліквідовувати!

У відповідь міськвиконком, оцінивши страшну небезпеку, яка нависла над Броварами, приймає рішення терміново [заборонити проведення будь яких масових заходів у центрі міста.](http://docs.pravo-znaty.org.ua/p2917/01.06.2012/248) За компанію було відмовлено і в [дозволі на проведення мітингу «проти свавілля влади» і правозахисній групі «Варта»](http://docs.pravo-znaty.org.ua/p2347/23.05.2012/236) колишнього кандидата в мери Юрія Кравця. Загалом Сапожко [відхилив відразу кілька заявок](https://mpz.brovary.org/splesk-zaboron-mirnih-zibran-u-brovarah-teroristichna-zagroza-vs-tehnichni-prichini/) на проведення масових заходів в центрі міста на початку літа. В той час, коли усі акції, що їх [організовувала влада на тому ж місці за кілька днів до цього, були без проблем організовані та проведені](http://brovary.kiev.ua/brovari-%E2%80%93-m%D1%96sto-shchaslivogo-ditinstva) – з усіма необхідними дозволами та при великому скупченні людей, в умовах «складної оперативної обстановки та терористичної загрози».

Цікаво, що в цьому випадку, на відміну від попереднього, мерія міста не зверталась до суду, аби легалізувати своє рішення про заборону, очевидно не сподіваючись на винесення подібної судової ухвали з таким обгрутнуванням.  Проте Кличко, вочевидь поки не звиклий до подібних коників броварських чиновників, про всяк випадок [вирішує перенести зустріч із земляками.](http://klichko.org/ua/news/news/udar-u-brovarah-chinovniki-zaboronili-provedennya-kulturnogo-zahodu-do-dnya-zahistu-ditey)

У свою чергу Сапожко, наляканий можливим візитом чемпіона до Броварів всупереч рішення виконкому, зранку другого червня, крім терористичної загрози організовує на Майдані Свободи ще й «техногенний колапс».

**Не допомогли терористи – допоможуть «раптові аварії»**

Субота, друге червня. Центр Броварів заставлений аварійною технікою. Майдан Свободи обтягнутий загороджувальними стрічками, вхід до міської ради через дорогу заблокований машиною «Служби замовника», на центральній площі – шум від нагнітачів повітря, стоять машини пожежно-рятувальної служби та кран. Периметр охороняють міліціонери, а «на п’ятачку» біля проїжджої частини – нечисленний мітинг під головуванням Юрія Кравця. З анонсованих тисяч протестуючих на акцію проти свавілля влади прийшло близько сотні, які змушені були тіснитись майже біля проїжджої частини на розі Гагаріна й Незалежності, позаяк майже всю територію майдану перегородили обмежувальними стрічками та комунальною технікою.

[![](https://mpz.brovary.org/wp-content/uploads/2012/06/Izobrazhenie-610.jpg "техногенний колапс")](https://mpz.brovary.org/wp-content/uploads/2012/06/Izobrazhenie-610.jpg)

За словами комунальників, виявилось, що зранку, саме перед мітингами опозиції під центральною площею Броварів стались відразу дві серйозні аварії: прорив центрального ствола тепломережі та обрив силового кабелю прямо перед будівлею міськради.

[![](https://mpz.brovary.org/wp-content/uploads/2012/06/Izobrazhenie-6181.jpg "блокування центральної площі")](https://mpz.brovary.org/wp-content/uploads/2012/06/Izobrazhenie-6181.jpg)

Крім того, у вихідний день пожежникам прикортіло саме під час мітингів наповнити водою міські фонтани (які розташовані на тій самій площі), а комунальникам – ще й розібрати деревяну сцену.

[![](https://mpz.brovary.org/wp-content/uploads/2012/06/Izobrazhenie-604.jpg "Изображение-604")](https://mpz.brovary.org/wp-content/uploads/2012/06/Izobrazhenie-604.jpg)

При цьому раптово «зламався» кран, який мав ту сцену демонтувати, а тому його теж обгородили стрічками якраз навпроти нового адмінбудинку.

[![](https://mpz.brovary.org/wp-content/uploads/2012/06/Izobrazhenie-606.jpg "зламаний кран")](https://mpz.brovary.org/wp-content/uploads/2012/06/Izobrazhenie-606.jpg)

В центрі Броварів кипіла робота, аби врятувати місто від техногенних аварій, які наклались ще й на терористичну загрозу й складну оперативну обстановку. У повітрі прямо таки відчувалась напруга і страх невідворотного лиха. Що, втім, не завадило міськвиконкому організувати ще й ярмарок в кількох десятках метрів від Майдану Свободи, вочевидь вважаючи, що туди терористи з майдану не доберуться.

<iframe src="http://www.youtube.com/embed/QlvWZm_vOIk" frameborder="0" width="420" height="315"></iframe>

Довершеності всій ситуації додавали гучномовці на стовпах, які влада увімкнула на всю потужність аби ще більше «перекричати» мітинг. З рупорів лунали пісні Оксани Вояж та композиції Михайла Поплавського на слова броварської поетеси Наталії Багмут. Під броварським терористичним сонцем бігали діти, яких охороняли дбайливі міліціонери, що їх розставили по периметру площі.

![](https://mpz.brovary.org/wp-content/uploads/2012/06/Izobrazhenie-600.jpg "2 червня Бровари")[![](https://mpz.brovary.org/wp-content/uploads/2012/06/Izobrazhenie-611.jpg "2 червня Бровари")](https://mpz.brovary.org/wp-content/uploads/2012/06/Izobrazhenie-611.jpg)[![](https://mpz.brovary.org/wp-content/uploads/2012/06/Izobrazhenie-609.jpg "2 червня Бровари")](https://mpz.brovary.org/wp-content/uploads/2012/06/Izobrazhenie-609.jpg)

**Чи стануть броварчани свідками першого теракту в історії міста?**

Як би кумедно і в той же час дико не виглядала ситуація другого червня, насправді вона може мати серйозні наслідки не лише в контексті заборони мирних зібрань у Броварах, але й для мешканців міста загалом.

Незважаючи на те, що міська влада живе в якійсь паралельній реальності , де «погіршення оперативної обстановки», стрімко призвело до «терористичної загрози», останні її кроки дають підстави вважати, що наступні фантазії виконкому спільно з місцевими правоохоронцями зайдуть ще далі.

Сценарії, яким передують подібні кроки з боку влади, давно відомі в усьому світі. Коли влада усвідомлює неспроможність вирішити соціально-економічні проблеми, і це призводить до виступів про ти неї громадян, владі терміново необхідно шукати – а краще вигадати – загрозу спокою і життю мешканців із зовні, такого собі «спільного ворога». Це ворог відволіче на себе всю увагу населення і дасть підстави владі вживати рішучих кроків щодо «ліквідації загрози». Найчастіше цим ворогом обирають внутрішніх «екстремістів», які «готові на радикальні дії та терор».

> Такі сценарії в різні часи «успішно» реалізовують в Росії та Білорусі: в періоди найсильнішого зниження рейтингу влади в містах трапляються масштабі теракти з людськими жертвами (підрив багатоповерхівки на Каширському шосе, вибухи в мінському метро), які змушують народ консолідовуватись проти зовнішнього або внутрішнього ворога, залишаючи поза увагою внутрішню соціально-економічну ситуацію в країні. Таким чином влада спекулює на найсильніших людських емоціях, таких як страх та інстинкт самозбереження.
> 
> [![](https://mpz.brovary.org/wp-content/uploads/2012/06/naslednik-39.jpg "каширське шосе")](https://mpz.brovary.org/wp-content/uploads/2012/06/naslednik-39.jpg)[![](https://mpz.brovary.org/wp-content/uploads/2012/06/Minsk-metro10.jpg "вибухи в мінському метро")](https://mpz.brovary.org/wp-content/uploads/2012/06/Minsk-metro10.jpg)[![](https://mpz.brovary.org/wp-content/uploads/2012/06/63C0BEA8-6229-4710-BCAC-676C86261512_mw1024_mh768_s.jpg "вибухи в Білорусі")](https://mpz.brovary.org/wp-content/uploads/2012/06/63C0BEA8-6229-4710-BCAC-676C86261512_mw1024_mh768_s.jpg)

Спроби реалізувати схожий сценарій останнім часом відбуваються і в Україні. Навіть неглибокий аналіз дає змогу побачити чітку закономірність між зниженням рейтингу вітчизняної влади, наростанням протестних настроїв в Україні та виникненням загроз терактів. Так сталось у випадку з «терористами» із організації «Патріот Україні», подібна ситуація була і в нещодавньому випадку з «дніпропетровськими терористами», а скандальний «закон про мови» став черговою ланкою в схемі, коли українців спонукають шукати ворогів між собою, а не серед керівництва держави.

[![](https://mpz.brovary.org/wp-content/uploads/2012/06/8bthfA6vLHI.jpg "васильківські терористи")](https://mpz.brovary.org/wp-content/uploads/2012/06/8bthfA6vLHI.jpg)[![](https://mpz.brovary.org/wp-content/uploads/2012/06/fa3af586dd7b.jpg "теракти в Дніпропетровську")](https://mpz.brovary.org/wp-content/uploads/2012/06/fa3af586dd7b.jpg)

Аби вбити відразу двох зайців, роль екстремістів відводять опозиції, яка «готує теракти» і «закликає людей до революцій». Це дає змогу владі «аргументовано» забороняти усі акції протестних середовищ, жорстко розганяти мітинги та ув’язнювати найбільш яскравих лідерів громадських рухів.

Проте якщо центральна влада реалізовує цей сценарій ось вже понад рік, то броварська мерія вирішила значно прискорити процес, аби встигнути до парламентських виборів.

Перший етап схеми відбувся на початку весни, коли в місті «склалась складна оперативна обстановка», яка дала підстави владі заборонити акцію проти брехливої комунальної преси. Наступним помітним етапом став жорсткий розгін акції на підтримку Віталія Запорожця під броварським судом. Тоді броварські правоохоронці вперше так брутально застосували проти мирних мешканців силу, «спустивши» на броварчан спецпризначенців серед білого дня прямо в центрі міста. Цей день увійде в броварську історію як «чорна середа», коли міська міліція приєдналась до загальноукраїнського контексту, коли нормою вважаються силові методи проти громадян, політичні переслідування та репресії.

<iframe src="http://www.youtube.com/embed/9ptjXmkAB9k" frameborder="0" width="560" height="315"></iframe>

Необхідність вжиття «превентивних заходів, спрямованих на протидію тероризму», про які заявив начальник броварської міліції – останній на даний момент етап розгортання описаного вище сценарію. Крім того, що така позиція дозволила владі «аргументовано» заборонити благодійну зустріч з Кличком, вона ще й розв’язує їй руки для подальших дій.

Логічним продовженням цієї схеми (окрім, звісно, і подальших заборон проводити будь-які законні мирні зібрання громадян) буде постійне нагнітання ситуації, залякування громади міста можливими терактами та провокаціями, в тому числі із застосуванням насильства. Далі, згідно стандартної схеми, броварчани можуть стати свідками першого в історії міста теракту, затримань й арештів місцевих громадських активістів. Як би неймовірно все це не виглядало, такий розвиток подій – цілком вірогідний. Чи могли ми ще кілька місяців тому подумати про можливість терористичної загрози Броварам? А начальник броварської міліції спільно з міськвиконкомом думає про це вже сьогодні.

Темпи реалізації сценарію йтимуть по висхідній, а його кульмінація можлива якнайближче до дня парламентських виборів 28-го жовтня. Щоправда, всього цього може не статись, якщо міська влада та броварські правоохоронці схаменуться та відмовлять брати на себе відповідальність за розв’язання насильницького протистояння із власним народом заради подальшого утримання влади будь-якими методами.

_**[Андрій Качор](https://mpz.brovary.org/author/kachor/)**_
