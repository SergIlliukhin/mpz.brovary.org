---
title: "1+1: Броварські тітушка та екс-голова райради причетні до земельного дерибану в Києві - ВІДЕО"
date: 2015-11-18
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "ivanenko"
  - "deriban"
  - "zemlya"
  - "kiyiv"
  - "novini"
  - "truhaniv-ostriv"
  - "chepura"
coverImage: "wp-content/uploads/2015/11/kievairballoon_22.jpg"
---

**На невістку колишнього очільника Броварської районної державної адміністрації Петра Іваненка та на місцевого нападника на журналістів Павла Чепуру оформлені земельні ділянки на Трухановому острові в Києві. Землею в рекреаційній зоні столиці ті заволоділи незаконно. Такі висновки можна зробити із нещодавнього [сюжету](https://www.1plus1.ua/video/groshi-reyderskiy-eksperiment.html) телепрограми "Гроші" на каналі 1+1.**

За даними журналістського розслідування, ласими шматками дорогої землі посеред Дніпра заволоділи низка чиновників загальнодержавного рівня, силові відомства, а також студенти та вчителі.

Як ідеться в передачі, одним із таких власників виявилась колишня директорка сільської школи у Броварському районі - **Галина Іваненко**. На неї записано 2 гектари. До слова, одній з учительок цього навчального закладу офіційно належить 8 гектарів Труханового острова.

Журналісти з'ясували, що чоловіком Галини є **Олександр Іваненко**, який до 2015 року [був заступником](https://mpz.brovary.org/brovarskih-titushok-lovitime-sin-odioznogo-regionala/) головного броварського прокурора. А батько Олександра - колишній очільник Броварської районної адміністрації **Петро Іваненко**.

Примітно, що у цьому корупційному скандалі фігурує також **Павло Чепура**. Під час [передвиборчого візиту](https://mpz.brovary.org/vizit-azarova-do-brovariv-video-2/) Миколи Азарова до Броварів у 2012 році цей чоловік був одним із найактивніших [нападників](https://mpz.brovary.org/napadniki-na-lyudey-pid-chas-vizitu-azarova-zaslugovuyut-prinaymni-na-publichniy-osud-foto-video/) на журналістів. Він перешкоджав відеозніманню та бив по камерах представників преси, розбив телефон журналістці Аліні Дяченко та нападав на активістів, що поширювали на заході листівки проти Партії регіонів і кандидатів від цієї політсили.

Вже згодом "Маєш право знати" довідалось, що Павло Чепура [перебував у розшуку](https://mpz.brovary.org/napadnika-na-brovarskih-zhurnalistiv-ogolosheno-v-rozshuk/) податкової міліції в Херсонській області. За даними журналістів 1+1, такий статус у нього зберігається до цього часу. У сюжеті "Грошей" зазначають, що на чоловіка на Трухановому острові оформлені 6 гектарів.

Варто відзначити, що під час виборчої кампанії 2012 року Павло Чепура працював особистим водієм Петра Іваненка, його регулярно бачили у райдержадміністрації. За даними наших джерел, нападник на журналістів є племінником дружини екс-очільника Броварського району.

Згідно з розслідуванням 1+1, ділянки обох броварських власників київської землі оформлював один приватний нотаріус - **Аліна Гамзатова**. На її [офіційному сайті](https://gamzatova.notarius.ua/) можна побачити, що офіс розташований у Броварах - по вулиці Шевченка, 13, навпроти газконтори.

**Фото - Надія Онода**
