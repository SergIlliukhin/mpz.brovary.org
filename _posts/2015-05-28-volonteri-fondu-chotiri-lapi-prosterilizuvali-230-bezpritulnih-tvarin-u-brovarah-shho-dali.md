---
title: "Волонтери фонду «Чотири лапи» простерилізували 230 безпритульних тварин у Броварах. Що далі?"
date: 2015-05-28
author: 
  username: "yschenko"
  display_name: "Ірина Ющенко"
categories: 
  - "brovary"
tags: 
  - "chotiri-lapi"
  - "bezdomni-sobaki"
  - "bezpritulni-tvarini"
  - "brovary"
  - "vibir-redaktsiyi"
  - "volonteri"
  - "novini"
---

**_[![11 Волонтери](https://mpz.brovary.org/wp-content/uploads/2015/05/113.jpg)](https://mpz.brovary.org/wp-content/uploads/2015/05/113.jpg)_Останнім часом у Броварах помітно все більше бездомних собак з блакитними кліпсами на вусі.** **Це означає, що чотирилапих безхатьків стерилізовано, прищеплено, ідентифіковано та зареєстровано. За цю роботу броварчани мають дякувати, у першу чергу,  місцевим волонтерам з фонду захисту тварин «Право на життя», завдяки яким уже втретє у наше місто приїжджають фахівці  міжнародної  організації VIER PFOTEN International (фонд «Чотири лапи») проводити заходи зі стерилізації та вакцинації безпритульних собак.**

Однак  волонтери кажуть: такі візити не вирішують повністю проблему безпритульних тварин у  Броварах. Головне  завдання  фахівців фонду - поділитися досвідом: навчити місцевих ветеринарів-волонтерів методиці проведення операцій, бажаючих – відлову собак. Броварські активісти охоче переймають досвід колег і мріють відкрити  в нашому місті свій центр стерилізації для безпритульних тварин.

**Катя** – із Києва,  **Олександр**  – із Вінницької області. Вони - ветеринарні лікарі команди «Чотири лапи-Україна», які разом із іншими чотирма колегами втретє приїхали в Бровари на запрошення місцевих волонтерів броварського фонду по захисту тварин «Право на життя»  відповідно до підписаного з виконавчим комітетом Броварської міської ради Меморандуму про співпрацю. З 29 квітня по 26 травня щоденно з 9 до 18 години у мобільній ветлікарні, яка розташувалася на території дільниці «Зелене господарство»  КП  «Бровари-Благоустрій»  (вул. Черняховського, 28), кипіла робота.

[![5 Волонтери](https://mpz.brovary.org/wp-content/uploads/2015/05/52.jpg)](https://mpz.brovary.org/wp-content/uploads/2015/05/52.jpg)

[![1Волонтери](https://mpz.brovary.org/wp-content/uploads/2015/05/16.jpg)](https://mpz.brovary.org/wp-content/uploads/2015/05/16.jpg)

[![3 Волонтери](https://mpz.brovary.org/wp-content/uploads/2015/05/33.jpg)](https://mpz.brovary.org/wp-content/uploads/2015/05/33.jpg)

[![4 Волонтери](https://mpz.brovary.org/wp-content/uploads/2015/05/41.jpg)](https://mpz.brovary.org/wp-content/uploads/2015/05/41.jpg)

**Третій «раунд» завершено**

Перш, ніж приїхати з візитом у будь-яке місто, волонтери фонду «Чотири лапи» враховують цілу низку факторів. Те, що Бровари опинилися цьогоріч у черзі чи не першими, не випадково, адже наше місто розташоване впритул до столиці, і дуже важливо зменшити до Києва приток чотирилапих безхатьків. До того ж волонтери, які вже двічі побували в Броварах, знають, що в нашому місті є належні умови для їх роботи.

[![7 Волонтери](https://mpz.brovary.org/wp-content/uploads/2015/05/72.jpg)](https://mpz.brovary.org/wp-content/uploads/2015/05/72.jpg)

[![8 Волонтери](https://mpz.brovary.org/wp-content/uploads/2015/05/82.jpg)](https://mpz.brovary.org/wp-content/uploads/2015/05/82.jpg)

У першу чергу - база для проведення операцій, де навіть є післяопераційне відділення, яке облаштоване з дотриманням необхідних вимог: у клітках чисто (за простирадло служить картон), відділення обнесене огорожею. У післяопераційному відділенні тварина перебуває 24 години. Лише після того, як волонтери переконаються, що з собакою все гаразд, її повертають до попереднього місця проживання.

[![12 Волонтери](https://mpz.brovary.org/wp-content/uploads/2015/05/122.jpg)](https://mpz.brovary.org/wp-content/uploads/2015/05/122.jpg)

Ветеринари фонду працювали згідно з планом місцевих волонтерів, які вказували на місця масового скупчення собак. На "камеру" про ці місця волонтери не говорять: кажуть, почастішали випадки отруєння тваринок, навіть стерилізованих. Дзвонили і місцеві мешканці - давали «наводку», де забрати хвостатого безхатька. Взагалі, люди по-різному реагували на відлов тварин: одні просили більше ніколи не повертати собак назад, інші -  намагалися чотирилапих захистити, адже не знали, куди і навіщо їх забирали.

_«Під час відбору для стерилізації надавали перевагу тваринкам жіночої статі, -_ розповідає Катя. _- У день проводили від 7 до 15 операцій. Після стерилізації кожній тваринці зробили ін'єкції з антибіотика, вітаміну, ввели протигельмінтний препарат, провели вакцинацію від сказу. Таких  чотирилапих можна впізнати по  блакитній кліпсі, де є персональний номер та позначка FOUR PAWS (чотири лапи)»._

[![6 Волонтери](https://mpz.brovary.org/wp-content/uploads/2015/05/62.jpg)](https://mpz.brovary.org/wp-content/uploads/2015/05/62.jpg)

За майже місяць невтомної праці  фахівці фонду прооперували понад  **200 собак**  та **30 котів.** Завдяки міжнародним волонтерам у 2013 році вдалося провести стерилізацію **320** тваринок (влітку 10 днів працювали дві клініки та одна - тиждень восени), а в 2014 році - близько **100** (відловлювали та стерилізували протягом тижня).

Якщо все, що зробили для чотирилапих безхатьків волонтери, перевести на гроші, то буде значна сума з кількома нулями, адже лише стерилізація та вакцинація однієї дорослої особини обійшлася б місту близько в 2500 грн. Скільки взагалі по Броварах безпритульних хвостатих, не знають навіть броварські волонтери. Для них ця робота на перспективу. І не лише ця.

**Ми відповідаємо за тих, кого приручили**

Те, що собаки - розумні тварини, які легко адаптуються в умовах міста, переконувати зайве. Для кращого виживання вони об'єднаються в зграї й «приватизують» певні території, які досконало вивчають. Вони знають, коли жителі виносять сміття, коли на ринках виставляють «смачні» прилавки, коли жалісливі бабусі несуть до контейнерів об'їдки.

[![11 Волонтери](https://mpz.brovary.org/wp-content/uploads/2015/05/113.jpg)](https://mpz.brovary.org/wp-content/uploads/2015/05/113.jpg)

Любов до тварин – це, звісно, чудово, тільки через тих, хто свого часу безжально викинув собак на вулицю, вони все одно залишаються холодними й голодними, розлюченими й агресивними.  Постраждалі від укусів бездомних собак громадяни в своїх судженнях радикальні – бродячих псів потрібно знищувати. Інша точка зору – створювати для бездомних тварин притулки. Влітку минулого року [пройшло кілька зустрічей активістів та волонтерів](https://mpz.brovary.org/brovarski-aktivisti-berutsya-za-problemu-bezpritulnih-tvarin-ta-shukayut-odnodumtsiv), які опікуються у нашому місті бездомними собаками та котами, з експертами інших міст, які мають досвід облаштування притулків та успішного вирішення проблеми з чотирилапими безхатченками.

[![9 Волонтери](https://mpz.brovary.org/wp-content/uploads/2015/05/9.jpg)](https://mpz.brovary.org/wp-content/uploads/2015/05/9.jpg)

Про притулки в Броварах поки що мова не йде, каже президент правління благодійного Броварського фонду по захисту тварин «Право на життя» **Ольга Кійко.** _«Найперше, що має бути в  Броварах  - це соціальний центр стерилізації, який співпрацюватиме як із містом, так і районом. Нині пишемо програму під створення такого центру, а Броварська мерія допомагає нам підібрати приміщення під пункт стерилізації. Уже запропонували кілька варіантів, але за технічними характеристиками приміщення нам не підходять. Наразі проводимо пропагандистську роботу в школах, адже  найголовніша проблема появи бездомних тварин на будь-якій території – безвідповідальність людей. Собака - не іграшка, і гратися з нею не можна»._

[![10 Волонтери](https://mpz.brovary.org/wp-content/uploads/2015/05/101.jpg)](https://mpz.brovary.org/wp-content/uploads/2015/05/101.jpg)
