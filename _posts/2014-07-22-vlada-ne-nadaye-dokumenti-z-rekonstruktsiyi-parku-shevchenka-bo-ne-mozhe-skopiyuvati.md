---
title: "Влада не надає документи з реконструкції парку Шевченка, бо не може скопіювати"
date: 2014-07-22
tags: 
  - "viddil-kapitalnogo-budivnitstva"
  - "novini"
  - "park-shevchenka"
  - "sapozhko"
  - "cherednik"
---

**[![Площа Шевченка_3](https://mpz.brovary.org/wp-content/uploads/2012/11/Ploshha-SHevchenka_3.jpg)](https://mpz.brovary.org/wp-content/uploads/2012/11/Ploshha-SHevchenka_3.jpg)Кошторисна та тендерна документація з проведення реконструкції парку ім. Т. Г. Шевченка знаходиться у Відділі капітального будівництва Броварської міськради, але надати її не можуть через «досить об’ємний обсяг та неможливість зробити таку кількість копій». Про це йдеться у відповіді на депутатський запит Чередника Ю.П. Переписку депутата з відділом капітального будівництва отримала в розпорядження редакція «Маєш право знати».**

Наприкінці квітня активна громадськість звернулась до депутата – допомогти з’ясувати, як були витрачені бюджетні кошти на реконструкцію парку Шевченка.

28 квітня Чередник направив до міського голови депутатське звернення, в якому просив надати, зокрема, перелік фірм, що брали участь в тендері на постачання матеріалів та виконання будівельних робіт, акти виконаних робіт та наданих послуг.

[![вкб1](https://mpz.brovary.org/wp-content/uploads/2014/07/vkb1.jpg)](https://mpz.brovary.org/wp-content/uploads/2014/07/vkb1.jpg)

Депутату відповіли, що вказані у зверненні документи, крім тендерної документації, передали в ДП «Укрдержбудекспертизу». Однак строки проведення експертизи документів по реконструкції парку не зазначалось.

[![вкб3](https://mpz.brovary.org/wp-content/uploads/2014/07/vkb3.jpg)](https://mpz.brovary.org/wp-content/uploads/2014/07/vkb3.jpg)

[![вкб2](https://mpz.brovary.org/wp-content/uploads/2014/07/vkb2.jpg)](https://mpz.brovary.org/wp-content/uploads/2014/07/vkb2.jpg)

Станом на кінець квітня кошторисна частина проекту реконструкції парку Шевченка перебувала в «Укрдержбудекспертизі» більше 2 місяців.

25 червня депутат міськради ще раз подав запит до міського голови. Цього разу Чередник намагався уточнити, в які строки буде завершена експертиза вказаних документів. Також запит містить прохання надати акти виконаних робіт та наданих послуг, в т.ч. їх опис, адже в переліку переданих в «Укрдержекспертизу» ці документи не згадувались. Крім того, в міської влади поцікавились, за які кошти будують капличку в парку Шевченка.

[![вкб4](https://mpz.brovary.org/wp-content/uploads/2014/07/vkb4.jpg)](https://mpz.brovary.org/wp-content/uploads/2014/07/vkb4.jpg)

У відповідь депутату повідомили, що обсяги запитуваної ним інформації надто об’ємні, а у ВКБ немає технічної та матеріальної можливості зробити таку кількість копій. Представнику громадськості запропонували ознайомитись з інформацією безпосередньо у відділі капітального будівництва. Депутат розповів, що поки не зміг відвідати ВКБ через зайнятість, але найближчим часом збирається це зробити.

[![вкб5](https://mpz.brovary.org/wp-content/uploads/2014/07/vkb5.jpg)](https://mpz.brovary.org/wp-content/uploads/2014/07/vkb5.jpg)

Що стосується каплиці в парку, то на її будівництво з міського бюджету не витратять жодної гривні. Всі роботи та будматеріали оплачуються «коштами парафіян церкви «Покрова Пресвятої Богородиці».

Нагадаємо, на реконструкцію парку Шевченка в міському бюджеті за минулий рік було [передбачено 5, 2225 млн. грн.](https://mpz.brovary.org/do-200-richchya-kobzarya-brovarchanam-obitsyayut-onovleniy-park-im-t-g-shevchenka/)
