---
title: "Броварська поліція презентувала групи швидкого реагування, - ФОТОРЕПОРТАЖ"
date: 2016-02-01
categories: 
  - "brovary"
  - "novyny"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "grupy-shvydkogo-reaguvannya"
  - "novini"
  - "patrul"
  - "politsiya"
  - "yanchynskyj"
---

**Відсьогодні місто патрулюватиме три спеціальні автопатрулі, ще стільки ж груп працюватиме у Броварському районі. Прибувати на місце пригоди нові поліцейські обіцяють за 5-7 хвилин після виклику.**

Сьогодні о 10:00 у Броварському міськрайонному відділку поліції відбулася презентація груп швидкого реагування броварської поліції: оперативних поліцейських автопатрулів, які першими приїздитимуть на місця скоєння злочинів, порушень громадського порядку та за викликами громадян. Як повідомив т.в.о начальника броварської поліції **Олег Янчинський**, дані групи сформовані вже з переатестованих броварських правоохоронців, до складу кожної групи входитимуть два поліцейських + один представник громадських формувань: зі слів Янчинського, з останніми щодо цього вже ведуться перемовини.

[![07D_2313](https://mpz.brovary.org/wp-content/uploads/2016/02/07D_2313.jpg)](https://mpz.brovary.org/wp-content/uploads/2016/02/07D_2313.jpg)

Також начальник поліції повідомив, що згідно з попереднім планом, на Броварщину загалом передбачено дев’ять таких груп: чотири на місто та п’ять на район. Однак у зв’язку з некомплектом особового складу броварської поліції, наразі йдеться лише про шість груп: по три на місто і район. Так, зокрема, Броварський район буде поділений на три сектори: Придесенський з центром у Рожівці, Гоголівський та Калитянський. У кожному секторі базуватиметься одна група швидкого реагування.

\[caption id="attachment\_51301" align="aligncenter" width="600"\][![IMG_3249](https://mpz.brovary.org/wp-content/uploads/2016/02/IMG_3249-1.jpg)](https://mpz.brovary.org/wp-content/uploads/2016/02/IMG_3249-1.jpg) Нові броварські полісмени\[/caption\]

\[caption id="attachment\_51302" align="aligncenter" width="600"\][![07D_2312](https://mpz.brovary.org/wp-content/uploads/2016/02/07D_2312.jpg)](https://mpz.brovary.org/wp-content/uploads/2016/02/07D_2312.jpg) Серед присутніх - багато знайомих обличь\[/caption\]

Водночас головний броварський полісмен уточнив: розподілення груп по секторах є досить умовним, адже при отриманні виклику диспетчер відсилатиме на місце пригоди ту групу, яка перебуває найближче. Згідно з новими нормативами, час прибуття полісменів на виклик у місті складає 6-7 хвилин, у селах: 15-20 хвилин. Однак у зв’язку з тим, що у Броварах кількість груп поки що на третину менша від запланованого, час прибуття на виклик може бути дещо більшим. Окрім того, на броварські «міські» групи також покладено обслуговування сіл Княжичі, Требухів та Калинівка.

Відповідаючи на запитання заступника мера **Василя Андрєєва**, Янчинський повідомив, що відтепер громадянам буде легше додзвонитися в поліцію за номером 102. Зі слів начальника, зараз відбувається реорганізація відповідної служби і невдовзі усі дзвінки з Київської області надходитимуть на єдиний диспетчерський пункт. Після завершення цього процесу, шансів додзвонитися в поліцію у броварчан стане більше.

\[caption id="attachment\_51303" align="aligncenter" width="600"\][![IMG_3251](https://mpz.brovary.org/wp-content/uploads/2016/02/IMG_3251.jpg)](https://mpz.brovary.org/wp-content/uploads/2016/02/IMG_3251.jpg) Олег Янчинський обіцяє покращення роботи броварської поліції\[/caption\]

Наприкінці свого виступу Олег Янчинський підкреслив, що пріоритетним завданням груп швидкого реагування є не силові, а сервісні функції. Відтак нові поліцейські не лише ловитимуть злочинців, але й підтримуватимуть суспільний порядок та допомагатимуть громадянам, які «потрапили в складну ситуацію з економічних, соціальних чи інших причин, а також внаслідок надзвичайних ситуацій чи стихійних лих». Водночас при прибутті на місце злочину ГШР забезпечуватимуть там громадський порядок, охорону місця події на предмет збереження доказів та інших слідів та прийматимуть рішення щодо виклику на місце слідчо-оперативної групи.

Присутній на презентації заступник мера Броварів **Василь Андрєєв** побажав поліцейським успіхів в роботі та запевнив, що міська влада буде сприяти новій броварській поліції у матеріально-технічному плані, зокрема що стосується технічного переоснащення та забезпечення паливом. А заступник голови РДА **Щербаков** висловив сподівання, що нова поліція у Броварах перейматиме грузинський досвід та побажав «копам» «лише демографічних вибухів».

\[caption id="attachment\_51304" align="aligncenter" width="600"\][![IMG_3261](https://mpz.brovary.org/wp-content/uploads/2016/02/IMG_3261.jpg)](https://mpz.brovary.org/wp-content/uploads/2016/02/IMG_3261.jpg) Василь Андрєєв запевнив, що броварська влада усім, чим зможе допомагатиме поліції\[/caption\]

Після офіційної частини журналістів запросили на урочисте шикування груп на парковку міськвідділу, де поліцейські вже перебували біля нових службових автомобілів: Рено, Ланосів та ВАЗів.

[![07D_2319](https://mpz.brovary.org/wp-content/uploads/2016/02/07D_2319.jpg)](https://mpz.brovary.org/wp-content/uploads/2016/02/07D_2319.jpg)

[![07D_2322](https://mpz.brovary.org/wp-content/uploads/2016/02/07D_2322.jpg)](https://mpz.brovary.org/wp-content/uploads/2016/02/07D_2322.jpg)

Кореспондентам та всім охочим продемонстрували комплектацію автомобілів: аптечки, бронежилети, гумові кийки.

[![07D_2335](https://mpz.brovary.org/wp-content/uploads/2016/02/07D_2335.jpg)](https://mpz.brovary.org/wp-content/uploads/2016/02/07D_2335.jpg)

[![07D_2327](https://mpz.brovary.org/wp-content/uploads/2016/02/07D_2327.jpg)](https://mpz.brovary.org/wp-content/uploads/2016/02/07D_2327.jpg)

Також в деяких автівках облаштовані клітки для затриманих: аналогічні, як у старих міліцейських «бобіках», але дещо удосконалені.

[![07D_2332](https://mpz.brovary.org/wp-content/uploads/2016/02/07D_2332.jpg)](https://mpz.brovary.org/wp-content/uploads/2016/02/07D_2332.jpg)

[![07D_2330](https://mpz.brovary.org/wp-content/uploads/2016/02/07D_2330.jpg)](https://mpz.brovary.org/wp-content/uploads/2016/02/07D_2330.jpg)

Після нетривалого огляду нового автопарку броварських поліцейських групи швидкого реагування вирушили на своє перше патрулювання.

[![07D_2336](https://mpz.brovary.org/wp-content/uploads/2016/02/07D_2336.jpg)](https://mpz.brovary.org/wp-content/uploads/2016/02/07D_2336.jpg)

[![07D_2343](https://mpz.brovary.org/wp-content/uploads/2016/02/07D_2343.jpg)](https://mpz.brovary.org/wp-content/uploads/2016/02/07D_2343.jpg)

[![07D_2349](https://mpz.brovary.org/wp-content/uploads/2016/02/07D_2349.jpg)](https://mpz.brovary.org/wp-content/uploads/2016/02/07D_2349.jpg)

Вже наприкінці презентації начальник поліції звернувся до всіх броварчан з проханням повідомляти про якість роботи нових міських поліцейських: керівництво поліції уважно розглядатиме як скарги громадян, так і їхні пропозиції щодо покращення роботи служби. Для цього Янчинський закликає мешканців контактувати з поліцією [у соціальних мережах.](https://www.facebook.com/profile.php?id=100011244846155)

**Фото - Світлана Яцив**
