---
title: "Броварчани пікетували Кабмін, вимагаючи не призначати Кищука головою РДА"
date: 2014-03-26
author: 
  username: "pravoZnaty"
  display_name: "Маєш право знати"
tags: 
  - "vibir-redaktsiyi"
  - "kabmin"
  - "kishhuk"
  - "novini"
  - "piketuvannya"
  - "parlament"
  - "rda"
coverImage: "wp-content/uploads/2014/03/kysch445x300.jpg"
---

**[![DSC_5038](https://mpz.brovary.org/wp-content/uploads/2014/03/DSC_5038.jpg)](https://mpz.brovary.org/wp-content/uploads/2014/03/DSC_5038.jpg)Сьогодні, 26 березня, ініціативна група мешканців броварського району у складі кількох десятків осіб вийшли на пікетування центральних органів влади – Верховної Ради та Кабінету Міністрів – з вимогою не призначати Олега Кищука на посаду голови Броварської райдержадміністрації.**

Нагадаємо, що про наміри влади призначити очільником Броварщини Олега Кищука [стало відомо](https://mpz.brovary.org/koalitsiya-politichnih-sil-kiyivshhini-visuvaye-kishhuka-kandidatom-na-golovu-brovarskoyi-rda/) два дні тому з офіційного повідомлення Київської обласної держадміністрації. В публікації йшлось про початок процесу громадського обговорення вірогідних кандидатів на посади голів районних адміністрацій Київщини. Кандидатом на Броварський район «коаліцією політичних сил Київщини» (як зазначалось в повідомленні)  було висунуто депутата Броварської районної ради **Олега Кищука.** Пізніше на сайті КОДА [з’явилась інформація](http://koda.gov.ua/news/article/gromadske_obgovorennja_kandidativ_na_posadi_goliv_rajderzhadministratsij_kijivschini), що кандидатуру Кищука запропонувала ВО «Батьківщина».

Новина про можливе призначення Кищука на посаду голови Броварщини збурила відразу декілька громадських середовищ міста та району. Мешканці звинувачують Олега Кищука в корупційних зв’язках з попередньою владою, рейдерському захопленні землі та артезіанської свердловини в селі Княжичі. Окрім того, громадськість обурює, що нова влада може призначити на такий пост персону, котра здійснювала політичні провокації під час буремних революційних подій: Кищуку закидають, зокрема, «внесення розбрату в опозиційні середовища» та підігравання інтересам Партії регіонів.

[![DSC_4996](https://mpz.brovary.org/wp-content/uploads/2014/03/DSC_4996.jpg)](https://mpz.brovary.org/wp-content/uploads/2014/03/DSC_4996.jpg)

Так, броварчани згадують інцидент, коли група бойовиків штурмувала броварську телестудію «Наше місто», котра на той час перебувала під контролем Броварської Народної Ради. Штурмовиками керував особисто Олег Кищук, в результаті нападу невідомих постраждали журналісти, також було завдано збитків майну студії. Коли ж на місце прибули бійці самооборони, сам Кищук утік, а нападники заявили, що Олег Кищук використав молодих хлопців, увівши їх в оману.  Після цього нападники покинули приміщення через коридор, організований самообороною.

<iframe src="//www.youtube.com/embed/IPFvPPgqxXo" height="360" width="480" allowfullscreen frameborder="0"></iframe>

Ці, а також інші факти пікетувальники виклали у своєму зверненні до центральних органів влади, які зареєстрували в Кабінеті Міністрів, Київській обласній держадміністрації та у Верховній Раді України.

[![фото 4](https://mpz.brovary.org/wp-content/uploads/2014/03/foto-4.jpg)](https://mpz.brovary.org/wp-content/uploads/2014/03/foto-4.jpg)[![фото 5](https://mpz.brovary.org/wp-content/uploads/2014/03/foto-5.jpg)](https://mpz.brovary.org/wp-content/uploads/2014/03/foto-5.jpg)

Окрім того активісти прийшли з пікетом і до головного офісу «Батьківщини» на вулиці Турівський, адже саме ця політична сила висунула Олега Кищука кандидатом на посаду голови Броварської РДА. Мешканці Броварщини вимагали у керівників «Батьківщини» переглянути своє рішення та негайно відкликати кандидатуру Кищука.

[![DSC_5051](https://mpz.brovary.org/wp-content/uploads/2014/03/DSC_5051.jpg)](https://mpz.brovary.org/wp-content/uploads/2014/03/DSC_5051.jpg)

Також броварчани направили увесь пакет документів і на адресу експертної комісії Київської облдержадміністрації, котра днями має розглядати кандидатури на посади голів РДА. Активісти у свою чергу закликали чиновників не допустити прийняття позитивного рішення по Кищуку, адже це, на думку активістів, може спровокувати хвилю громадських протестів в усьому Броварському районі.
