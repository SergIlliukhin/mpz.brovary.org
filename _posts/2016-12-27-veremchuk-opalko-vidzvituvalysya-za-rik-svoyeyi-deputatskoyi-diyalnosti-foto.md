---
title: "Веремчук і Опалько відзвітувалися за рік своєї депутатської діяльності - ФОТО"
date: 2016-12-27
author: 
  username: "trydence"
  display_name: "Дмитро Карпій"
categories: 
  - "hromada"
  - "aktsiyi-zahodi"
tags: 
  - "10-shkola"
  - "brovary"
  - "veremchuk"
  - "vibir-redaktsiyi"
  - "deputati"
  - "deputatskiy-zvit"
  - "zvit"
  - "zvituvannya"
  - "novini"
  - "opalno"
coverImage: "wp-content/uploads/2016/12/15722412_1049317415194810_979346770_n.jpg"
---

**Цієї суботи, 24 грудня, обранці Броварської міської ради від БПП «Солідарність» - Ірина Веремчук та Володимир Опалько – прозвітували за рік депутатської діяльності. Послухати та поговорити зі своїми представниками в міськраді прийшли лише декілька осіб. Основні теми, які підіймали, - переважно комунальні: ремонти будинків і дворових проїздів, стан стокової каналізації тощо. Поговорили також про зведення нових шкіл і ремонти в старих, про захист броварських земель і дерев від посягань влади та забудовників та на інші теми.**

Місце зустрічі – 10-ту школа – депутати обрали не випадково. Саме за будинками поруч, по вулицях Симона Петлюри та Короленка, [закріплені](https://mpz.brovary.org/hto-v-miskradi-vid-tvoyeyi-vulytsi-rozpodil-deputativ-po-vyborchyh-okrugah-infografika/) обранці. Втім, навіть завдяки поєднанню звітів, на зустріч прийшли не більше 10 осіб.

Як розповіла **Ірина Веремчук**, за рік роботи вона склала **59** актів обстеження житлових умов та направила **47** депутатських звернень задля вирішення проблем громадян. В результаті, в бюджет заклали кошти на ремонт дахів по вул. Симона Петлюри, 25 і 25-Б, вул. Короленка, 68-Б. Також – на ремонт міжбудинкового проїзду поруч із останнім будинком.

[![](https://mpz.brovary.org/wp-content/uploads/2016/12/Veremchuk-zvit-zvituvannya-buklet.jpg)](https://mpz.brovary.org/wp-content/uploads/2016/12/Veremchuk-zvit-zvituvannya-buklet.jpg)

Своєю чергою, **Володимир Опалько** розповів: добився обстеження і розчищення забитої каналізації по вул. Короленка. Також – вдалось відстояти алею Кохання. Мовляв, раніше ЖК «Палладіум» хотів узяти цю пішохідну зону в оренду, ймовірно під стоянку для автомобілів. Окрім того, обранець розповів про дитячий майданчик біля пров. Шептицького, подарований колись американцями. Він висловився за його ремонт, а не за зрізання на металобрухт, як то сталося з аналогічним майданчиком в парку «Перемога».

[![](https://mpz.brovary.org/wp-content/uploads/2016/12/Veremchuk-Opalko-zvit-zvituvannya_00004.jpg)](https://mpz.brovary.org/wp-content/uploads/2016/12/Veremchuk-Opalko-zvit-zvituvannya_00004.jpg)

З-поміж загальноміських питань Ірина Веремчук розповіла: новообрані депутати добились, щоби басейн у 9-й школі могли відвідувати учні всіх шкіл міста. Серед найбільших досягнень цієї каденції Броварської міської ради вона назвала ухвалення [Громадського бюджету](https://mpz.brovary.org/gromadskyj-byudzhet-2017-brovarchany-mozhut-gotuvaty-svoyi-propozytsiyi/), встановлення порогу в 10 тис. грн. для закупівель через [«Прозорро»](https://mpz.brovary.org/17-ta-sesiya-brovarski-deputaty-ne-pryjnyaly-proekt-prozorro-ta-pryjnyaly-i-brovary/), виділення коштів на початок будівництва школи в районі вул. Василя Симоненка та спорудження нового корпусу 10-ї школи тощо.

[![](https://mpz.brovary.org/wp-content/uploads/2016/12/Veremchuk-Opalko-zvit-zvituvannya_00001.jpg)](https://mpz.brovary.org/wp-content/uploads/2016/12/Veremchuk-Opalko-zvit-zvituvannya_00001.jpg)

Зі слів обранки, виділених коштів на школи та садочки наразі замало, тому звернулись до області, щоби ті допомогли із фінансуванням. В цьому контексті обоє депутатів зачепили питання значного зростання населення Броварів через будівництва величезних житлових комплексів. Обранці звернули увагу, що забудовники не розбудовують інфраструктуру, а лише врізаються в старі мережі. Саме тому в нас не вистачає шкіл і садочків, прориває каналізацію тощо.

На завершення зустрічі перейшли до діалогу із присутніми. Запитання депутатам ставили лише декілька людей. Одного із чоловіків цікавило, чи можна отримати з бюджету кошти на проблеми ОСББ. Інший місцевий мешканець розповів про проблеми із графіком руху маршрутки №5. Також він висловлював занепокоєння завузьким заїздом біля алеї Кохання. Мовляв, пожежна автівка не розвернеться.

**Фото - Дмитро Карпій**
