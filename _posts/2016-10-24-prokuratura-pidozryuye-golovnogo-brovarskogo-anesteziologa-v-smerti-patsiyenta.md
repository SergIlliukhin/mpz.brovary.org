---
title: "Прокуратура підозрює головного броварського анестезіолога в смерті пацієнта"
date: 2016-10-24
categories: 
  - "vlada"
  - "novyny"
tags: 
  - "anesteziologiya"
  - "anesteziya"
  - "brovary"
  - "btsrl"
  - "kriminal"
  - "likarnya"
  - "nedbalist"
  - "novini"
  - "pidozra"
  - "prokuratura"
  - "halatnist"
---

**До реанімаційного відділення Броварської центральної районної лікарні доправили чоловіка, який став учасником дорожньо-транспортної події. Завідувач відділення анестезіології та інтенсивної терапії недбало поставився до виконання своїх професійних обов’язків. Він не забезпечив пацієнту якісного догляду, через що той помер. Таку підозру сьогодні [оголосила](http://kobl.gp.gov.ua/ua/news.html?_m=publications&_c=view&_t=rec&id=194966) Прокуратура Київської області.**

Як зазначають правоохоронці, лікарю вже повідомили про підозру у вчиненні кримінального правопорушення за **ч. 1 ст. 140** Кримінального кодексу України – «_неналежне виконання професійних обов’язків медичним або фармацевтичним працівником_». Наразі триває досудове розслідування.

У прокуратурі не називають жодних подробиць, зокрема імені підозрюваного. Водночас, як [вказано](http://brovcrl.in.ua/viddilennya-anesteziologiyi-reanimaciyi-ta-intensivnoyi-terapiyi) на офіційному сайті Броварської центральної районної лікарні, відділення анестезіології, реанімації та інтенсивної терапії очолює **Володимир Арутін**. За телефоном приймальні відділення запевнили, що нічого не знають про оголошену прокуратурою підозру, та запевнили, що завтра зранку лікар буде на робочому місці.

Нагадаємо, що Броварська центральна районна лікарня неодноразово ставала епіцентром [скандалів](https://mpz.brovary.org/likarski-tayemnytsi-znovu-shukaly-porushennya-u-brovarskij-likarni-video/), пов’язаних зі смертями пацієнтів. У багатьох випадках журналісти та громадськість підозрювали місцевих медиків у халатному ставленні до своїх обов’язків. Проти лікарської недбалості у березні навіть організували [мітинг](https://mpz.brovary.org/mityng-bilya-likarni-zahysnyky-brovarskyh-medykiv-poobitsyaly-znyshhuvaty-vsih-nezgodnyh/). Тим часом, представники лікарні зазвичай усі закиди [заперечують](https://mpz.brovary.org/brovarska-likarnya-nazvala-syuzhety-zhurnalistiv-kanalu-zik-psevdorozsliduvannyam/).
