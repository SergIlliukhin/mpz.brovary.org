---
title: "Сергій Федоренко - благодійник за чужий кошт?"
date: 2012-06-18
categories: 
  - "kolonka-avtora"
tags: 
  - "brovary"
  - "brovaryi"
  - "vibir-redaktsiyi"
  - "produktovi-nabori"
  - "fedorenko"
  - "chervoniy-hrest"
---

У розпорядженні «Маєш право знати» опинився лист Національного комітету Товариства Червоного Хреста України, у якому сказано, що соціальна програма депутата міської ради [Сергія Федоренка](https://mpz.brovary.org/fedorenko-vidtsuravsya-vid-regionaliv/) «Люди - наше майбутнє» діє в рамках міської програми «З турботою про кожного», яка затверджена Броварським місквиконкомом та фінансується з міського бюджету.

Перед виборами міського голови «обличчям» міської програми «**З турботою про кожного**» був ниніший мер Броварів **Ігор Сапожко**. Тепер же, перед виборами до Верховної ради, головні піар-дивіденди від благодійності за кошт громади збирає **Сергій Федоренко**. З 42 депутатів Броварської міської ради лише він удостоєний честі мати іменну соціальну програму у рамках «Турботи», відтак лише він може будувати дитячі майданчики за бюджетний кошт і мати при цьому широке та всестороннє висвітлення свого благодійного проекту у кожному номері муніципальних газет, які видаються, знову ж таки, за кошти громади. Жоден інший депутат не має навіть невеликого депутатського фонду для вирішення у рамках своїх повноважень бодай простих та дрібних проблем мешканців у своєму окрузі.

У листі керівництва Товариства Червоного Хреста України також сказано, що благодійні заходи до Великодніх свят проводила таки **Броварська міськрайонна організація Товариства Червоного Хреста**, хоча на відео «Маєш право знати» жінки, які видавали продуктові набори у пакетах з написами «Сергій Федоренко», [заперечували свою причетність до Червоного Хреста](https://mpz.brovary.org/fedorenko-rozpochav-peredviborchu-rozdachu-produktovih-naboriv-video/). У листі сказано, що за цими фактами було проведено службову перевірку та зобов'язано працівників суворіше дотримуватись положень Статуту Товариства й Кодексу поведінки.

[![](https://mpz.brovary.org/wp-content/uploads/2012/06/List-vid-CHervonogo-Hresta.jpg "Лист від Червоного Хреста")](https://mpz.brovary.org/wp-content/uploads/2012/06/List-vid-CHervonogo-Hresta.jpg)

Найцікавіші ж факти з'ясувались стосовно  джерел фінансування благодійних пасхальних заходів. Згідно листа, під час цих заходів було видано пасхальних наборів на загальну суму **223 427** грн, їх одержали **5626** осіб. Набори Броварською місьрайоннною організацією були отримані по накладних від підприємця **Ліскевича Л. В.** як шефська допомога і від компанії **«Кока-Кола Беферіджис Україна»** як благодійна допомога.

Про те, у який саме спосіб депутат Сергій Федоренко долучився до пасхальних подарунків броварчанам, у листі нічого не сказано. Проте  11 квітня в МКЦ «Прометей» роздача продуктових наборів відбувалась буцім-то від «головного броварського благодійника»: пасочки та чай «Несті», який виробляє «Кока-Кола», були загорнуті у пластикові пакети з промовистим написом «_Люди - наше майбутнє. Голова Сергій Федоренко_». Може, ці пластикові пакети і стали його внеском? Звісно, це жарт, але справді викликає подив уміння окремих політиків робити піар не лише за бюджетні кошти, а й за рахунок справжніх благодійників - місцевих підприємців та всесвітньо відомих компаній, кладучи їхні подарунки у свої пакети.
