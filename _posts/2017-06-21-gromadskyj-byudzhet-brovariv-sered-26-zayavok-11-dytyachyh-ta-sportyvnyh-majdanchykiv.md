---
title: "Громадський бюджет Броварів: серед 26 заявок - 11 дитячих та спортивних майданчиків"
date: 2017-06-21
author: 
  username: "mizina"
  display_name: "Дарина Мізіна"
categories: 
  - "hromada"
  - "novyny"
tags: 
  - "initsiativa"
  - "berestovyj"
  - "brovary"
  - "byudzhet"
  - "vibir-redaktsiyi"
  - "gromada"
  - "gromadskyj-byudzhet"
  - "groshi"
  - "deputati"
  - "dityachi-maydanchiki"
  - "duhlij"
  - "zagumennyj"
  - "lopatyuk"
  - "misto"
  - "meshkantsi"
  - "novini"
  - "sportyvni-majdanchyky"
coverImage: "wp-content/uploads/2017/06/park-shevchenka-sam-0808.jpg"
---

**У Броварах триває відбір ініціатив, які отримають фінансування з міського бюджету в рамках програми "Громадський бюджет". Вчора під час зустрічі Координаційної ради по впровадженню та реалізації бюджету було визначено проекти, за які матимуть змогу проголосувати броварчани. Про те, які заявки були подані, і які з них не пройшли відбір та чому, читайте в нашому матеріалі.**

**29 травня** закінчився етап подачі ініціатив до програми **"Громадський бюджет"** на 2017 рік. Попередньо було зареєстровано **26** проектів. Визначити заявки, які допустять до голосування мешканців, мала спеціальна **Координаційна рада**. В її складі **3** депутати міськради, чиновники виконкому та **2** представники громадськості:

1. Микола Загуменний — голова ради, начальник управління економіки;
2. Андрій Лопатюк — заступник голови ради, депутат міської ради, голова бюджетної комісії;
3. Наталя Постернак — секретарка, начальниця фінансового управління;
4. Альбіна Баба-Мірзоєва — очільниця юридичного відділу;
5. Олег Берестовий — депутат міської ради;
6. Вікторія Гринько — голова громадської організації «Геологорозвідка»;
7. Борис Мельниченко — начальник відділу державного архітектурно-будівельного контролю;
8. Вадим Мутило — депутат міської ради;
9. Тетяна Немчина — голова правління Комітету громадського самоврядування Київської області;
10. Галина Плотнікова — керівниця управління житлово-комунального господарства;
11. Людмила Павлик — очільниця відділу капітального будівництва;
12. Лілія Рибакова —начальниця управління містобудування та архітектури, головна архітекторка.

Під час ознайомлення з заявками виявилося, що містяни не дуже фантазували, і найбільш популярними ініціативами були проекти дитячих і спортивних майданчиків - цілих **11** заявок. Найдорожчий — від Федерації боксу міста Бровари — на **1 мільйон гривень**. Організація пропонує спортивний майданчик із відкритим рингом і тренажерним комплексом "Street Fight" у парку "Перемога".

А от топографічним лідером у цій категорії стала **вулиця Симона Петлюри**: мешканці будинків 25; 36Б; 15 і 15А, а також 17 і 17А подали **4** окремі проекти. Найбільший кошторис мала заявка останніх — **805 595 грн**. Таку суму активісти планують витратити на спеціальне покриття, сітку, баскетбольний стенд та волейбольно-тенісну стійку.

![](https://mpz.brovary.org/wp-content/uploads/2017/06/park-shevchenka-sam-0808.jpg)

Цікаво, що серед авторів заявок щодо побудови майданчиків часто зустрічаються прізвища міських депутатів (**Ірина Веремчук, Галина Негода** (подала аж дві пропозиції), **Максим Семенов**), а також голів ОСББ (**Тетяна Озимай**) та представників ГО. Можливо, тому що на відміну від пересічних броварчан, вони є більш активними та обізнаними у питаннях бюджету та облаштування міста?

![](https://mpz.brovary.org/wp-content/uploads/2017/05/166.05.jpg)

Продовжує тему майданчиків благоустрій, що посів друге місце за ступенем активізації містян. Трохи більше **835 тисяч гривень** просить автор заявки щодо облаштування скверу в районі вул. Шевченка депутат **Андрій Саук**.

Освітлення 16 нерегульованих пішохідних переходів вартістю в **1,3 млн. грн.** передбачає ще один проект-учасник "Громадського бюджету" від депутата **Олега Берестового**.

20 паркувальних місць для велосипедів за **88 тис. грн.** пропонуються в заявці від голови броварського осередку "Молоді ДемАльянсу" **Марини Олійник**.

А як уникнути сумного львівського "сміттєдосвіду", знають у **ГО "Еко Бровари"**, які подали проект щодо встановлення 860 урн у місцях очікування громадського транспорту та дворах багатоквартних будинків.

![](https://mpz.brovary.org/wp-content/uploads/2012/08/1280PX1.jpg)

Не обійшли стороною й духовну сферу. Так, серед заявок опинилися пропозиції **Марії Овдієнко** (письменниці та краєзнавиці) створити демонстраційну нішу з рейками мототрамваю, що ходив протягом 1912-1942 рр. (**11 650 грн.**), а також видати краєзнавчий щоквартальник (**13 050 грн.** на одне число), книгу про історію краєзнавчого музею (наклад — 1 тис. примірників; вартість: м'яка обкладинка — **23, 7 тис. грн.**; тверда — **37 500 тис. грн.**) і книгу "Декомунізація по-броварському" (спільно з журналістом та головою комісії з найменувань **Дмитром Карпієм;** наклад: 2 тис. примірників, вартість: **71 тис. грн.**).

Окрім цього, пропонують відкрити художній музей з роботами Леоніда Гопанчука (**930 тис. грн.**), авторка - жінка художника **Неоніла Струк.**

\[caption id="attachment\_71588" align="aligncenter" width="600"\]![](https://mpz.brovary.org/wp-content/uploads/2017/06/18921730_1646526958692034_7877601048464728286_n.jpg) Пилип Духлій. Фото з FB\[/caption\]

На жаль, без конфліктів не обійшлося. Під час засідання **8 червня** у членів ради виникли зауваження щодо проектів відомого блогера **Пилипа Духлія** та представниці БЗБК **Олександри Дудар** (які [відкрили](https://mpz.brovary.org/brovarskyj-zabudovnyk-ta-vidomyj-frilanser-obitsyayut-vidkryty-sotsialni-it-kursy/) та розвивають у Броварах проект BroBots - Brovary IT Hub). Їхні заявки передбачали впровадження громадянської освіти для дітей і дорослих, а також курсів із програмування, робототехніки, гейм-дизайну тощо. Серед причин негативної оцінки проектів зазначали такі: нібито комерційний та обмежений характер пропозицій (оскільки навчання мало проходити на базі закладу BroBots - Brovary IT Hub), а також те, що втілення однієї з ініціатив розраховане на 2 календарні роки (за умовами положення, до бюджету участі допускаються лише ті проекти, які можуть бути втілені до кінця 2017-го). Власний вердикт раді Пилип Духлій виніс [в дописі на FB](https://www.facebook.com/pylyp.d/posts/1646528952025168): "_Цирк. Тупо цирк. Трагикомедия. Государство в миниатюре"._ Після цього випадку Пилип та Олександра вирішили скасувати заявки на участь. Однак за словами голови координаційної ради **Миколи Загуменного**, авторам таки збиралися дати можливість допрацювати проекти. Відповідно до [протоколу зустрічі](https://onedrive.live.com/view.aspx?resid=76CC13A1B9E773BD!4436&ithint=file%2cdocx&app=Word&authkey=!AF3txjx-Q-8qHHk), заявка на громадянську освіту була рекомендована до редагування, а от проведення курсів через терміни реалізації таки вирішили не виносити на голосування.

![](https://mpz.brovary.org/wp-content/uploads/2017/06/IMG_4732.jpg)

Серед інших проектів, які отримали негативну оцінку Координаційної ради:

- **Дитячий майданчик для будинків по вул. Грушевського 17-Б, В та Г**: земельна ділянка перебуває у власності ТОВ ДБК "Меркурій", а згідно з пунктом 2.6. Положення про бюджет участі, у випадку, коли реалізація проекту передбачає використання земельної ділянки, остання повинна належати до комунальної власності.
- **2 заявки щодо облаштування автобусних зупинок**  (4 шт. загальною вартістю **150 тис. грн.**) та **тротуару** (**450 тис. грн.**) **по вул. Симоненка**. З’ясувалося, що у відділі капітального будівництва вже існує проект, який передбачає задоволення прохань мешканців, тому його на голосування не виноситимуть.
- **Проект «Радіомодельний гурток ZEST-MODEL»:** оскільки заявкою передбачалися кошти для заробітної плати (це підпадає під пункт заборони розгляду ініціатив, що передбачають реалізацію проектних пропозицій приватного комерційного характеру).

Як зазначено в [положенні про "Громадський бюджет"](https://onedrive.live.com/view.aspx?resid=76CC13A1B9E773BD!2899&ithint=file%2cdocx&app=Word&authkey=!ABzvptdoqzmR61U), саме голосування броварчан за проекти розпочнеться не раніше ніж через **5 днів** після оприлюднення проектів-учасників (це, у свою чергу, має статися ввечері цієї п'ятниці, **23 червня**) і триватиме протягом **15 робочих днів.** Для інтернет-голосування мешканцям доведеться авторизуватися через [BankID](http://bankid.org.ua/). А от у тих, хто вирішить скористатися паперовою анкетою, запитуватимуть паспорт та адресу. Проголосувати можна буде **за 1 великий** і **1 маленький проект**.

![](https://mpz.brovary.org/wp-content/uploads/2017/04/dereva-32.jpg)

Депутат міськради Олег Берестовий в [інтерв'ю](https://mpz.brovary.org/deputat-u-21-rik-oleg-berestovyj-navazhytys-dosyagty/) нашим журналістам описав "Громадський бюджет" так: "_Тепер у тих, хто сидить на дивані вдома й постійно тегає в дописах депутатів, мовляв “сдєлайтє што-то”, не буде відмазок"._  І справді, ця ініціатива покликана не просто дати можливість утілити свої ідеї, але й виховати почуття особистої відповідальності, навчити мешканців бути суб'єктами розбудови свого міста. Лишається сподіватись, що тут не лишиться місця маніпуляціям, і Бровари нарешті отримають власну дозу активізму.

> _"Громадський бюджет" (інші назви: бюджет участі, партиципаторний бюджет) — це програма, що надає можливість кожному мешканцю взяти участь у розподілі коштів місцевого бюджету через створення проектів для покращення міста та/або голосування за них. Рішення про запровадження такої ініціативи у Броварах було прийняте на сесії міськради 22 грудня 2016 року. На реалізацію ідей мешканців влада виділила **3 млн. грн.** У рамках "Громадського бюджету" проекти ділять на **маленькі** (загальна вартість реалізації яких становить до **500 тис. грн.**) та **великі** (загальна вартість реалізації яких становить від **500 тис. грн.** до **1 млн. грн.**). Загальний кошторис програми ділиться порівну між цими категоріями — відповідно по **1,5 млн. грн.** на кожну._
