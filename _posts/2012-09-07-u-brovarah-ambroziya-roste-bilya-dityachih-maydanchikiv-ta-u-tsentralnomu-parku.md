---
title: "У Броварах амброзія росте біля дитячих майданчиків та у центральному парку"
date: 2012-09-07
author: 
  username: "serzhov"
  display_name: "Сергій Севрук"
tags: 
  - "alergiya"
  - "ambroziya"
  - "brovary"
  - "brovaryi"
  - "vibir-redaktsiyi"
  - "grushevskogo"
  - "novini"
  - "park-peremoga"
---

[![](https://mpz.brovary.org/wp-content/uploads/2012/09/P90601441.jpg)](https://mpz.brovary.org/wp-content/uploads/2012/09/P90601441.jpg)Настав час цвітіння амброзії, і для броварчан з алергією на пилок цієї росилини настав дуже важкий період, який супроводжується неприємними симптомами та незручностями у повсякденному житті. Зазвичай цвітіння амброзії завершується з першими заморозками, тому чекати на полегшення ще довго.

До речі, втрати урожаїв від цього бур’яну навіть у розвинених країнах колосальні: на сьогоднішній день він поширився у 36 країнах світу. В Україні амброзія з’явилася в 1914 році, вирощував її в якості замінника хни німецький агроном, а через 10 років її виявили на околицях Києва.

> _**Амброзія полинолиста** – однорічна яра рослина за зовнішнім виглядом схожа на коноплі, а за розміром і формою листя нагадує полин гіркий (звідки і назва - полинолиста). Сходи з’являються в травні і протягом всього літа. Особливо цьому сприяють опади. За сприятливих умов стебло рослини досягає висоти 2 - 2,5 метрів, а коріння заглиблюється до 4 метрів. Стебло і листя опушені._

Кожна рослина амброзії виділяє мільярди пилкових насінин, котрі, підіймаючись з повітрям, переносяться вітром на велику відстань (майже на 50 км), і потрапивши в органи дихання людей, викликає слизотечу, погіршує зір, підвищується температура тіла, з’являється кашель, головні болі, у найбільш чутливих – приступи астми.

Боротьба з амброзією є актуальною і для Броварів. Кожного року зростає кількість броварчан, які страждають на алергію, часто навіть не підозрюючи причини її виникнення та про сусідство з амброзією полинолистою.

В місцевих комунальних служб найалергенніший бур’ян алергії, схоже, не викликає, адже неозброєним оком видно, що проблемою броварчан, чутливих до алергії, не надто переймаються. Зарості Амброзії полинолистої можна знайти у всіх частинах міста:

**_На розі вулиць Тараса Шевченка та 8-го З'їзду Рад_ _(навпроти Упраління комунальної власності Броварської міськради)_**

[![](https://mpz.brovary.org/wp-content/uploads/2012/09/P90601411.jpg)](https://mpz.brovary.org/wp-content/uploads/2012/09/P90601411.jpg)

_**Вулиця Михайла Грушевського**_ _**(поблизу кінцевої зупинки таксомоторного маршрутного таксі № 403-А)**_

[![](https://mpz.brovary.org/wp-content/uploads/2012/09/P90601421.jpg)](https://mpz.brovary.org/wp-content/uploads/2012/09/P90601421.jpg)

[![](https://mpz.brovary.org/wp-content/uploads/2012/09/P90601431.jpg)](https://mpz.brovary.org/wp-content/uploads/2012/09/P90601431.jpg)

[![](https://mpz.brovary.org/wp-content/uploads/2012/09/P9060146.jpg)](https://mpz.brovary.org/wp-content/uploads/2012/09/P9060146.jpg)

**_Амброзія полинолиста буйно розрослася впритул дитячого майданчика_**

[![](https://mpz.brovary.org/wp-content/uploads/2012/09/P90601441.jpg)](https://mpz.brovary.org/wp-content/uploads/2012/09/P90601441.jpg)

**_Часто-густо зустрічається шкідлива рослина в парку "Перемога"_**

[![](https://mpz.brovary.org/wp-content/uploads/2012/09/P90601481.jpg)](https://mpz.brovary.org/wp-content/uploads/2012/09/P90601481.jpg)

**Лікар застерігає: амброзія дуже шкідлива для людини**

Про ситуацію з проявами алергії на пилок Амброзії полинолистої у броварчан ми  запитали у завідуючої терапевтичним відділенням Броварської міськрайонної поліклініки Тетяни Петрівни Стрижевської.

_**– Тетяно Петрівно, чим же шкідлива для здоров’я людини Амброзія полинолиста?**_ – Квітковий пилок амброзії шкідливий для людини – має надзвичайно високу алергенну дію. Пилок амброзії має особливу властивість: швидко руйнує захисний бар’єр слизових оболонок носа, очей, викликаючи чхання, свербіж, почервоніння та інші алергічні реакції. В період цвітіння, а це з середини липня до жовтня, серед населення Броварів спостерігається алергічне захворювання – амброзійний поліноз (осіння сінна лихоманка). Також цей бур’ян здатний спровокувати перехресну харчову алергію з деякими іншими продуктами рослинного походження. Наприклад, з гірчицею, яка міститься в майонезі, різних соусах і приправах. Крім того, алергія на Амброзію полинолиста може призвести до хронічних захворювань людини.

_**– До яких саме?**_ – Це й бронхіальна астма, й хронічні астматичні бронхіти, ХОЗЛ (хронічне обструктивне захворювання легень, яке призводить до дихальної і серцево-судинної недостатності). Крім того, від пилку Амброзії місцеве населення часто хворіє на кропив’янку, поліноз, алергічний дерматит, набряк Квінки та хронічний риніт.

_**– Пані Тетяно, як часто броварчани звертаються до поліклініки зі скаргами на алергію і як часто Ви діагностуєте прояв алергії саме від впливу Амброзії полинолистої?**_ – Окремої статистики по алергії саме на пилок Амброзії полинолистої в Броварській міськрайонній поліклініці нажаль не ведеться, але наразі маємо дуже багато звернень хворих з цього приводу.

_**– Як Ви діагностуєте алергію на Амброзію полинолисту?**_ – На жаль, на місцевому рівні зробити алергопроби не можна. Хворим з підозрою на алергію ми направляємо в Київську обласну клінічну лікарню. Крім того алергопроби здійснюють спецлікарні.

_**– Тетяно Петрівно, як і чи можливо запобігти алергії на Амброзію полинолисту та як боротися з алергією?**_ – Кращий спосіб боротьби з алергією - це усунення алергену. Заплануйте відпустку на період цвітіння і рушайте туди, де амброзія не цвіте. При неможливості, треба обстежитися у алерголога, і разом з лікарем виробити тактику профілактики загострень. Правильна профілактика може бути розроблена тільки в тандемі з лікарем. Профілактику краще починати за 2-3 місяці до початку цвітіння. А проходити ґрунтовне лікування – взимку.

> Враховуючи велику шкідливість амброзії полинолистої як для сільського господарства, так і для здоров’я людини, боротьба з нею є одним з важливих і першочергових завдань для держави. Ігнорування ліквідації амброзії полинолистої тягне за собою накладання штрафу як на посадових, так і на громадян відповідно до статті 152 Кодексу України про адміністративні правопорушення. "Маєш право знати" вже направило запити до місцевої влади щодо заходів, пов’язаних зі знищенням рослини «Амброзії полинолистої» на території міста Бровари, щоб з'ясувати, чи проводить місцева влада усі належні заходи для боротьби з цією рослиною та хто за це відповідальний. То ж чекайте незабаром матеріал про те, що у нашому місті робиться для захисту здоров'я броваачан, які мають алергію на амброзію.
