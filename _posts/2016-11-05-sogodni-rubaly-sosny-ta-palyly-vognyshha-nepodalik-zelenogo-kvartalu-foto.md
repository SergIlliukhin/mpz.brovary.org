---
title: "Неподалік «Зеленого кварталу» зрубали «непридатні дерева», а насправді - зелені сосни - ФОТО"
date: 2016-11-05
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "vyrubuvannya"
  - "dereva"
  - "lis"
  - "novini"
  - "pozhezha"
  - "sosny"
coverImage: "wp-content/uploads/2016/11/14963286_10155065820845139_7742116812384631631_n.jpg"
---

**Цього ранку один із користувачів соцмереж зробив [світлини](https://www.facebook.com/groups/354018628272525/permalink/369624533378601/) свіжозрубаних сосен. На ділянці, де ліквідували хвойні дерева, також палало декілька вогнищ. Подія сполошила активістів та депутатів, які вже через декілька годин з’ясували: ділянка є приватною, а дозвіл на зрубування ще у 2007 році видала Броварська міська ради.**

Як зазначають свідки, вирубування сосен провели на ділянці по вулиці Виноградній. Зі світлин видно, що на цій території ростуть великі хвойні дерева.

[![14915420_1815658262008650_2939046701602785131_n](https://mpz.brovary.org/wp-content/uploads/2016/11/14915420_1815658262008650_2939046701602785131_n.jpg)](https://mpz.brovary.org/wp-content/uploads/2016/11/14915420_1815658262008650_2939046701602785131_n.jpg)

Хвойний масив примикає до лісової зони на розі вулиць Василя Симоненка та В’ячеслава Чорновола. Навколо нього, нагадаємо, останнім часом розгорівся скандал: місцеві мешканці [протестують](https://mpz.brovary.org/brovarchany-protestuyut-proty-budivnytstva-na-symonenka-chornovola-znesly-ogorozhu-foto/) проти вирубування та забудови цієї території.

Як розповів депутат **Леонід Черепейнік**, який побував сьогодні на місці подій, ділянка (а скоріше **2** ділянки по **10** соток) перебуває в приватній власності та призначена для індивідуальної котеджної забудови. Більше того, на місці події обранцю показали рішення сесії Броварської міської ради від **2007 року** та дозволи від Міністерства екології та природних ресурсів. Згідно з цими документами та актом обстеження, існує дозвіл вирубати **20** «непридатних» сосен і берез, за які визначено компенсацію у розмірі **2300 грн**.

Ділянки, як пояснює власник, купив, а дозволи отримував попередній власник. На момент приїзду депутата було зрубано **6** дерев, залишилося зрубати ще **2**, для "плями забудови" для будинків. На цьому власник планує і зупинитися, хоча каже, що за документами має право на всі 20. Пан Черепейнік підсумовує: _"Дерева власник має право зрізати, бо дозволи має, а ділянка у його власності; питання до тих, хто видавав ці дозволи у 2007 році"_.

На публічній кадастровій [карті](http://map.land.gov.ua/kadastrova-karta) справді можна побачити, що заліснені ділянки на тому місці є приватизованими. Їхнє призначення – «_для будівництва і обслуговування житлового будинку, господарських будівель і споруд (присадибна ділянка)_».

[![screenshot_29](https://mpz.brovary.org/wp-content/uploads/2016/11/Screenshot_29.jpg)](https://mpz.brovary.org/wp-content/uploads/2016/11/Screenshot_29.jpg)

**Фото - Леонід Черепейнік, Serhiy Serhiy**
