---
title: "У неділю броварчани покажуть, заради чого хочуть закриття одіозного кафе \"Мюзік-Хол\""
date: 2014-07-31
author: 
  username: "pravoZnaty"
  display_name: "Маєш право знати"
categories: 
  - "announce"
tags: 
  - "music-hall"
  - "aktsiya-protestu"
  - "bagmut"
  - "vibir-redaktsiyi"
  - "kovorking"
  - "mirne-zibrannya"
  - "myuzik-holl"
  - "novini"
coverImage: "wp-content/uploads/2013/08/Myuzik-hol.jpg"
---

****[![Мюзік хол](https://mpz.brovary.org/wp-content/uploads/2013/08/Myuzik-hol.jpg)](https://mpz.brovary.org/wp-content/uploads/2013/08/Myuzik-hol.jpg)Цієї неділі, 3 серпня, о 20:00 біля МКЦ "Прометей", а точніше поруч зі скандальним кафе-баром "Мюзік-Хол", відбудеться акція-ультиматум "Мажорський "карфаген" мусить бути зруйнований!" Організатори заходу хочуть вкотре нагадати владі про ті порушення законодавства та громадського порядку, які тут постійно відбуваються і є достатньою підставою для закриття закладу. При цьому активісти планують у вигляді театралізованого перфомансу показати, що насправді варто зробити у цьому приміщенні міського культурного центру замість одіозного притону сина начальниці відділу культури Романа Багмута.****

Щоб не бути голослівними, минулого тижня громадські активісти "Броварського народного контролю" та журналісти "Маєш право знати" [зафіксували документально](https://mpz.brovary.org/militsiya-rozbiratimetsya-chi-zakonno-prodayut-alkogol-v-myuzik-holi/) порушення № 1 - продаж алкоголю в закладі, що не передбачено договором оренди, та порушення № 2 - роботу у нічний час (рішенням виконкому час роботи кафе обмежено до 22:00). Крім того, у жовтня минулого року прокуратура [зробила подання](https://mpz.brovary.org/prokuratura-vimagaye-viseliti-skandalne-kafe-bagmutiv-z-prometeyu-dokument/) про незаконність оренди частини приміщення в МКЦ "Прометей".

Відповідно у виконкому Броварської міської ради достатньо підстав, щоб розірвати договір оренди з ТОВ "Дека-інвест". Власне під час мирного зібрання броварській владі буде встановлено "дедлайн", до якого чиновникам слід розірвати ухвалити таке рішення, інакше громада, яка вже багато років бореться за закриття цього закладу, буде змушена вдатись до більш рішучих дій.

Під час акції організатори запропонують альтернативу використання даного приміщення площею понад півтори сотні квадратних метрів у самісінькому центрі міста.  Свій варіант громадські активісти продемонструють у вигляді театралізованого дійства за участі музикантів, художників , літераторів та ін.

> Координаційна група кампанії за ліквідацію мажорського притону в МКЦ "Прометей" має свої представництва у соціальних мережах: **[Фейсбу](https://www.facebook.com/groups/261492500711892/)к** та **[Вконтакте](https://vk.com/club74974002)**, у яких можна стежити за ходом підготовки до акції, збором підписів мешканців та подальшими планами громадських активістів.
