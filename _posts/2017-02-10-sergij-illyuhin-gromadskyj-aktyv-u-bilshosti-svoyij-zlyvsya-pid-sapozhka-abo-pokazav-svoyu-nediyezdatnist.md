---
title: "Сергій Іллюхін: \"Громадський актив у більшості своїй \"злився\" під Сапожка або показав свою недієздатність\""
date: 2017-02-10
author: 
  username: "tatuuum"
  display_name: "Тетяна Панкратьєва"
categories: 
  - "interview"
  - "vlada"
tags: 
  - "brovary"
  - "brovarska-miska-rada"
  - "vibir-redaktsiyi"
  - "demalyans"
  - "deputat"
  - "novini"
  - "sergiy-illyuhin"
---

**У Броварську міську раду [зайшли](https://mpz.brovary.org/sergij-illyuhin-ta-lyudmyla-kulinich-staly-deputatamy-brovarskoyi-miskrady-foto/) нові депутати: [замість Аліни Дяченко](https://mpz.brovary.org/andrij-vasylenko-alina-dyachenko-bilshe-ne-deputaty/) до складу фракції "ДемАльянс" долучився Сергій Іллюхін, а місце Андрія Василенка ("Самопоміч") в сесійній залі зайняла Людмила Кулініч. Обидва депутати не виникли з нізвідки, обидва мають довгу історію активізму та досвід роботи в громадських та політичних організаціях, виконання обов'язків помічника депутата. Вже дві сесії - позачергову і чергову - вони виконують свої обов'язки депутата та є повноправними учасниками політичного процесу в місті. Своїми думками та враженнями з нами поділився депутат Сергій Іллюхін.**

_**\- Сергію, з якими проектами Ви прийшли у міську раду, в якому напрямку будете працювати?**_

\- Перший проект, за який я взявся, - це спрощення або навіть повне усунення депутатських актів. Досвід діяльності моїх колег показує, що складання депутатських актів поглинає надзвичайно багато часу депутатів. При цьому ця непотрібна бюрократична процедура завдає багато клопоту і самим виборцям, оскільки міські соціальні служби вимагають їх надзвичайно часто. Самі ж правові підстави вимагання та складання депутатських актів є дуже сумнівними. Моя мета - спростити цю процедуру, виділити у ієрархії виконавчого комітету відповідальний відділ або особу, які будуть займатись складанням актів органів місцевого самоврядування. Це значно спростить як життя виборців, так і депутатів. З цією метою мною вже надіслані відповідні звернення до броварського міського голови, а також до міських рад Вінниці, Львова, Чернігова та Києва, аби вивчити їх досвід (у цих містах відсутній механізм депутатських актів, вони впровадили інші механізми).

Також долучатимусь до основних тем ДемАльянсу - прозорість, відкритість та підзвітність влади міста, боротьба з порушеннями у містобудівній діяльності, реагування на гострі проблеми виборців.

[![](https://mpz.brovary.org/wp-content/uploads/2017/02/Segrij-Illyuhin-1.jpg)](https://mpz.brovary.org/wp-content/uploads/2017/02/Segrij-Illyuhin-1.jpg)

_**\- Які враження від депутатства, після багатьох років у ролі активіста?**_

\- Нічого особливого і нового. За роботою ради і депутатів я слідкував дуже активно, тому все дуже очікувано. Різниця відчувається хіба що у відношенні держслужбовців до активіста або депутата, оскільки депутат має ряд додаткових інструментів та прав (як, скажімо, право невідкладного прийому), які не дозволяють чиновнику легко "відмахнутись" від депутата.

[![](https://mpz.brovary.org/wp-content/uploads/2017/02/Segrij-Illyuhin-2.jpg)](https://mpz.brovary.org/wp-content/uploads/2017/02/Segrij-Illyuhin-2.jpg)

_**\- Які враження від вчорашньої сесії? За що голосували, а проти чого?**_

\- Враження від сесії не дуже приємні. Змушений визнати, що [слова "укропівця" Білоконя](https://mpz.brovary.org/yak-brovarski-ukropivtsi-zvituvaly/), про те, що депутати "притерлися" і за всі рішення голосують по 30-31 голосів, які спочатку мене дуже вразили, є правдою. Дуже дивують колеги по опозиційним фракціям, які голосують за земельні питання "в цілому", незважаючи на те, що в них присутні деякі відверто корупційні підпункти.

Напевно, найважливішим із сьогоднішніх рішень для нас є ухвалення рішення про використання порталу ["Відкритий бюджет"](https://mpz.brovary.org/brovary-pidklyuchayutsya-portalu-vidkrytyj-byudzhet-deputaty-progolosuvaly-za/), яка сприятиме залученню громадян до контролю за витрачанням коштів міського бюджету. Прикро, що рішення про електронні петиції знову відклали через порушення процедури. Плануємо ухвалити на наступній сесії.

На сесії я гостро розкритикував діяльність міського осередку товариства "Червоного хреста" за політичну заангажованість та регулярну [участь у передвиборому підкупі виборців](https://mpz.brovary.org/fedorenko-rozpochav-peredviborchu-rozdachu-produktovih-naboriv-video/). Також наша команда традиційно виступає проти будь-яких додаткових рішень, які Ігор Сапожко дуже любить виносити на сесії без належного обговорення.

[![](https://mpz.brovary.org/wp-content/uploads/2017/02/Segrij-Illyuhin-4.jpg)](https://mpz.brovary.org/wp-content/uploads/2017/02/Segrij-Illyuhin-4.jpg)

_**\- Хто у вас в фракції наразі є головою замість Аліни Дяченко? Чи відбулися якісь зміни після того, як осередок полишила пані Дяченко? Спад-підйом роботи?**_

\- Офіційних змін ще не відбулось, виконує обов'язки голови фракції Олег Берестовий. На даний час у політичній роботі у нас спостерігається певний спад, в той же час продовжують активно розвиватись громадські освітні проекти, підтримуємо громадські ініціативи.

[![](https://mpz.brovary.org/wp-content/uploads/2017/02/Segrij-Illyuhin-3.jpg)](https://mpz.brovary.org/wp-content/uploads/2017/02/Segrij-Illyuhin-3.jpg)

_**\- Ваші думки про політичний процес у місті та його перспективи?**_

\- З цією міською радою жодних змін або реформ очікувати не варто: під страхом руйнування старої, звичної системи цінностей міський голова жорстко сконсолідував всю повноту влади у своїх руках і не має жодних намірів щось змінювати. Однак більше мене хвилює той факт, що громадський актив, який поступово формувався у місті з 2010 року і прийшов до влади у 2015 році, у більшості своїй "злився" під Сапожка або просто показав свою недієздатність і неготовність до радикальних змін. Тому якщо до наступних виборів у нашомі місті не з'явиться нове покоління активістів (нехай навіть в різних партіях), то на виборах 2020 року ситуація буде значно гірша.

**Фото - Світлана Яцив**
