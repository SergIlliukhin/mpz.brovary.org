---
title: "Броварські школярі та дошкільнята зібрали понад 17 тонн макулатури для допомоги АТО"
date: 2015-06-03
author: 
  username: "komarovskyj"
  display_name: "Комаровський Олексій"
categories: 
  - "hromada"
tags: 
  - "aktsiya"
  - "brovary"
  - "volonteri"
  - "ditsadok"
  - "makulatura"
  - "novini"
  - "shkola"
---

[![макулатура-завершено (30)](https://mpz.brovary.org/wp-content/uploads/2015/06/makulatura-zaversheno-30.jpg)](https://mpz.brovary.org/wp-content/uploads/2015/06/makulatura-zaversheno-30.jpg)**Навіть коли писався матеріал, [акція «Збери макулатуру — врятуй життя солдату»](https://mpz.brovary.org/aktsiyu-zberi-makulaturu-vryatuy-zhittya-soldatu-prodovzheno-shhe-na-tizhden/) продовжувалася: вчителі та вихователі кількох шкільних та позашкільних закладів телефонували до кураторів проекту, запитуючи, чи не «забули» про них, адже діти старалися й збирали макулатуру, аби у такий спосіб підтримати наших солдат, які задіяні в антитеростичній операції.**

Та факт відбувся — основна частина акції добігла свого кінця. Ще перед останнім дзвоником у школах - 27 та 28 травня - дві машини **ТОВ «Бровари-Вторма»** з водіями та вантажниками об’їхали практично всі навчально-виховні заклади Броварів.

Загалом в акції, за фінальними підрахунками, взяло участь **13** шкіл, **17** дитячих садків та **1** позашкільна установа. А саме: **школи:** №1, №2, №3, №5, №6, №7, №8, №9, №10, гімназія імені Степана Олійника, НВК, Навчально-виховне об’єднання, приватна школа «Фортуна», Броварська дитяча школа мистецтв, **дитсадки:** «Ялинка» імені В.О. Сухомлинського, «Ластівка», «Зірочка», «Золотий ключик», «Трембіта», «Барвінок», «Сонечко», «Віночок», «Малятко», «Ромашка», «Джерельце», «Теремки», «Калинка», «Лісова казка», «Теремок», «Золота рибка» та «Катюша», **позашкільна установа:** Будинок дитячої та юнацької творчості.

Всього силами дітей, батьків та вчителів і вихователів за п'ятнадцять днів було зібрано **17 671 кг** макулатури, що склало загалом суму **35 342 грн**.

![макулатура-завершено (2)](https://mpz.brovary.org/wp-content/uploads/2015/06/makulatura-zaversheno-21.jpg)

Відзначимо, що хоч «результат» по різних навчально-виховних закладах був різним (від 40 до 2200 кг), все ж це анітрохи применшує заслуги дітей, батьків та адміністрацій навчально-виховних закладів — усі без винятку з однаковим бажанням прагнули зробити свій внесок у благородну справу. "_Головна мета акції - не внести якісь елементи змагання, а перетворити паперовий непотріб на кошти для допомоги військовим_", - наголошують організатори.

![макулатура-завершено (50)](https://mpz.brovary.org/wp-content/uploads/2015/06/makulatura-zaversheno-501.jpg)

Так, за словами представника «Координаційного центру допомоги броварським солдатам» Лідії Стрельченко, навчально-виховний комплекс передав їм 2634 грн, 600 грн передала школа №5, ще 560 грн — дитсадочок «Катюша». Ці кошти, зокрема, дали змогу оплатити 12 комплектів військової форми для однієї із розвідувальних рот, а також замовити взуття та засоби захисту.

![макулатура-завершено (23)](https://mpz.brovary.org/wp-content/uploads/2015/06/makulatura-zaversheno-23.jpg)

Відзначимо також, що одна зі шкіл - ЗОШ №7 - у рамках акції перерахувала частину коштів (2000 грн) на лікування свого учня Артема Нагайчука, який хворіє на лімфому Ходжкіна та проходить лікування у Білорусі.

[![макулатура-завершено (33)](https://mpz.brovary.org/wp-content/uploads/2015/06/makulatura-zaversheno-33.jpg)](https://mpz.brovary.org/wp-content/uploads/2015/06/makulatura-zaversheno-33.jpg)

**Чи велика сума у 35 тисяч гривень?**

Як розповів нашим журналістам **Руслан Осадчук,** один із броварських волонтерів «Зеленої палатки»**,** сьогодні одному з батальйонів снайперів потрібне обладнання для гвинтівок. Оптичний приціл, наприклад, більш-менш нормальної якості вартує близько 8 тисяч гривень, глушник для гвинтівки — близько й тисячі гривень. Хоча б від таких цін можна мати уявлення — чи велика сума зібрана під час акції.

Колега Руслана по «Зеленій палатці» **Тетяна Самойленко** вважає, що така сума (35 тис. грн.) є досить великою, хоча треба зважати, що ціни на ринку амуніції для солдат дуже високі. До того ж, додає пані Тетяна, допомога жителів волонтерам зараз дуже скоротилася, а тому їздити в зону АТО не можна так часто, як раніше, тому доводиться працювати шляхом відправлення посилок. «Телефон «червоний» і вдень і вночі — постійно телефонують бійці, прохаючи про допомогу. А ми зі своєї сторони, по можливості, намагаємось допомогти», — розповіла Самойленко.

[![макулатура_АТО (7)](https://mpz.brovary.org/wp-content/uploads/2015/05/makulatura_ATO-7.jpg)](https://mpz.brovary.org/wp-content/uploads/2015/05/makulatura_ATO-7.jpg)

Втім, хай би якби там було, головна мета акції за будь-яких коштів — через здачу макулатури і придбання амуніції для солдат врятувати таким чином їхнє життя. І якщо хоча б одне буде врятоване, значить захід пройшов не даремно. Вже зараз організатори замислюються над тим, щоб наступного разу (якщо будуть проводити аналогічну акцію), то розпочинати її з нового навчального року і робити набагато тривалішою. Проте дуже б хотілось проводити її вже не через війну, і щоб вона якомога швидше закінчилася.
