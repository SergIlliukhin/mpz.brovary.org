---
title: "Броварська міліція самовільно демонтувала два агітаційних намета партії «УДАР» – ВІДЕО"
date: 2012-09-20
author: 
  username: "pravoZnaty"
  display_name: "Маєш право знати"
tags: 
  - "agitatsiy"
  - "vibir-redaktsiyi"
  - "vibori-2012"
  - "militsiya"
  - "nameti"
  - "novini"
  - "udar"
  - "hartanovich"
---

[![](https://mpz.brovary.org/wp-content/uploads/2012/09/Hartanovich.jpg "Хартанович")](https://mpz.brovary.org/wp-content/uploads/2012/09/Hartanovich.jpg)Вчора у Броварах працівники міліції демонтували 2 намети партії «**УДАР**» (по вул. Кірова та вул. Короленка) та вилучили інформаційні матеріали, які в них поширювалися. Про це повідомляє громадська організація «**Громадський захист Київщини**» [на своєму сайті](http://groza.org/zastupnyk-nachalnyka-brovarskoji-militsiji-osobysto-brav-uchast-v-demontazhi-nametu-partiji-udar-video/).

Як сказано у повідомленні, міліціонери посилалися на [рішення міськвиконкому](http://docs.pravo-znaty.org.ua/p3929/21.08.2012/395), яким місцева влада встановила перелік місць, де можна проводити політичну агітацію. Водночас, працівники міліції не реагували на зауваження представників партії «УДАР» про те, що це рішення прямо суперечить статті 3 закону України «Про вибори народних депутатів України». У ній стверджується, що органам влади та місцевого самоврядування забороняється втручатися у виборчий процес. «_Як відомо, в таких випадках підзаконні акти органів влади визнаються незаконними та не мають жодної юридичної сили. Таким чином, люди, яких прийнято називати правоохоронцями, вслід за місцевою владою, що прийняла незаконне рішення, порушили закон_», - стверджують у «Грозі».

Крім того, активісти «Громадського захисту Київщини» переконані, що міліція виконувала «вказівку згори». Про це, на їх думку,  свідчить той факт, що «операцією» керував заступник начальника броварської міліції **Руслан Хартанович**. Він особисто згортав прапор з партійною символікою.

<iframe src="http://www.youtube.com/embed/A7cnba5ePkc" frameborder="0" width="560" height="315"></iframe>

Як вдалось з’ясувати активістам, про "зневажливе ставлення" «УДАРу» до незаконних рішень місцевої влади органи МВС повідомили «бдительные граждане» з Партії регіонів, які розмістили інформацію про «порушення» на своєму [сайті](http://www.partyofregions.org.ua/violation/50546f91c4ca424919000238). За встановлення намету в недозволеному місці на активіста партії УДАР Сергія Тафія в міліції склали адміністративний протокол та відправили справу до суду.

Нагадаємо, 11 вересня [подібна ситуація сталась](https://mpz.brovary.org/shhoyno-na-brovarskomu-maydani-svobodi-militsiya-silomits-demontuvala-namet-batkivshhini/) з агітаційним наметом партії “ВО “Батьківщина”, який був розташований у центрі Броварів, на майдані Свободи, біля ринку “Нива”. Тоді працівники броварської міліції силоміць розібрали агітаційний намет, а людей, які протистояли цьому свавіллю, забрали до райвідділку для надання пояснень.
