---
title: "У суботу в Броварах - велозмагання на честь Героїв Чорнобиля"
date: 2016-04-19
author: 
  username: "pravoznaty"
  display_name: "Маєш право знати"
categories: 
  - "announce"
  - "novyny"
tags: 
  - "anons"
  - "brovary"
  - "velokros"
  - "veloprobig"
  - "velosipedni-zmagannya"
  - "zmagannya"
  - "novini"
  - "chornobil"
coverImage: "wp-content/uploads/2016/04/TIT-velozmag.jpg"
---

**23 квітня у броварському лісництві проведуть чемпіонат Київської області з велосипедного спорту. Захід присвятили пам’яті Героїв Чорнобиля: цьогоріч сплине 30 років після вибуху на ЧАЕС.**

Участь у велокросі зможуть взяти команди у складі 5-ти жінок і чоловіків різних вікових груп. Про це організатори [повідомляють](https://www.facebook.com/events/430044643941991/) зокрема у соцмережах.

Як ідеться в повідомленні, до програми велокросу входить подолання траси із піщаного ґрунту різної щільності. Дорога утворює коло довжиною 3,9 км. Чоловіки мають проїхати його двічі, а жінки – один раз.

Організатори зазначають, що участь у заході зможуть взяти всі охочі. Водночас, до змагань допускають команди із 5-ти осіб, троє із яких мають бути чоловіками, двоє – жінками. Склад команди також має бути різний за віком: по одній жінці та чоловіку від 18 до 29 років, один чоловік від 30 до 39 років, одна жінка, старша за 30 років, та один чоловік, старший за 40 років.

[![12890903_565168283660230_3732564858861810697_o](https://mpz.brovary.org/wp-content/uploads/2016/04/12890903_565168283660230_3732564858861810697_o.jpg)](https://mpz.brovary.org/wp-content/uploads/2016/04/12890903_565168283660230_3732564858861810697_o.jpg)

Зі слів організаторів, для участі необхідно надіслати заявку на електронну пошту не пізніше як за три дні до початку змагань. Водночас, у день приїзду представники команд подають до мандатної комісії поіменні заявки, завірені начальником відділу молоді та спорту райдержадміністрації або міськвиконкому та відповідними медичними установами.

Як ідеться в повідомленні, проведення змагань здійснює Київська обласна організація фізкультурно-спортивного товариства «Спартак» і броварський велосипедний клуб «44х11». Безпосереднє проведення організовує суддівська колегія, затверджена організацією «Спартак».
