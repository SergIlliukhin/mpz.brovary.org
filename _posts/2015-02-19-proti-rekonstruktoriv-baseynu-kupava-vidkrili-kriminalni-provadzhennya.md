---
title: "Проти «реконструкторів» басейну «Купава» відкрили кримінальні провадження"
date: 2015-02-19
author: 
  username: "pravoznaty"
  display_name: "Маєш право знати"
tags: 
  - "azarov"
  - "vibir-redaktsiyi"
  - "vkb"
  - "koruptsiya"
  - "kriminal"
  - "kupava"
  - "novini"
  - "simutin"
  - "sapozhko"
  - "firma-gf"
  - "fedorenko"
coverImage: "wp-content/uploads/2015/02/Kupava-Alina1.jpg"
---

**[![Kupava-Alina](https://mpz.brovary.org/wp-content/uploads/2015/02/Kupava-Alina1.jpg)](https://mpz.brovary.org/wp-content/uploads/2015/02/Kupava-Alina1.jpg)Відразу два кримінальних провадження – за службове підроблення та розтрату бюджетних коштів – відкрито слідчим відділом Броварського МВ по факту неякісної реконструкції броварського басейну «Купава».**

Про відкриття даних кримінальних проваджень редакцію «Маєш право знати» повідомив депутат Броварської міськради **Роман Сімутін.** За його інформацією, кримінальні провадження були відкриті ще у середині вересня минулого року, однак жодних відчутних зрушень по справі досі немає. Відтак депутат направив з цього приводу звернення до начальника ГУ МВС у Київські області **Вадима Трояна.** У зверненні вказується, що розслідування проходить дуже повільно, і пов’язане це може бути не лише зі складністю даної категорії справ та відсутністю досвіду правоохоронців, але й з можливим тиском на слідчі органи з боку фігурантів розслідування: броварських міських посадовців та родини екс-очільника броварських регіоналів **Сергія Федоренка**, позаяк саме дружина Федоренка - **Тетяна Федоренко** - була директором "Купави" під час реконструкції басейну.

Нагадаємо, що ситуація з реконструкцією басейну «Купава» неодноразово потрапляла в центр скандалів. Масштабний ремонт басейну у 2012-му році доручили ТОВ «Фірма ГФ», з якою відділ капітального будівництва Броварської міської ради [уклав угоду на суму близько 23 мільйонів гривень](https://mpz.brovary.org/na-rekonstruktsiyu-plavalnogo-baseynu-kupava-dali-23-milyoni-z-derzhbyudzhetu/), виділених з державного бюджету. Прикметно, що ще в 2007-му ТОВ «Фірма ГФ» вже намагалась реконструювати басейн, однак станом на 2010 рік споруда ще більш зруйнувалась. Не зважаючи на це, відділ капітального будівництва уклав з ТОВ «Фірма ГФ» повторну угоду, вже на значно більшу суму за неконкурентною процедурою «закупівлі в одного учасника». Джерела в правоохоронних органів повідомляють, що така «любов» відділу капітального будівництва до ТОВ «Фірма ГФ» може бути пов’язана з наявністю родичів місцевих високопосадовців у складі керівництва «Фірма ГФ».

<iframe src="https://www.youtube.com/embed/bcZzFMf4SFU" width="480" height="360" frameborder="0" allowfullscreen="allowfullscreen"></iframe>

Неякісну реконструкцію «Купави» «Фірмою ГФ» було здійснено і з другої спроби: басейн не змогли відкрити у квітні 2013-го, як це передбачалось угодою. Не запрацював басейн і на початку 2014-го, коли на його [«відкриття» приїжджав Микола Азарова:](https://mpz.brovary.org/baseyn-kupava-u-brovarah-vidkrili-na-odin-den-dlya-azarova-ta-obranih-zmi/) споруду закрили наступного дня після бутафорського «відкриття». Зрештою, і станом на сьогодні «Купава», в ремонт якої вклали понад два десятка мільйонів державних коштів, потерпає від численних недоліків, а часто – відвертого розкрадання коштів та майна – допущених під час останньої реконструкції.
