---
title: "Як зупинити мажорський \"безпредел\" у Броварах?"
date: 2013-03-18
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "music-hall"
  - "bagmut"
  - "vibir-redaktsiyi"
  - "mazhori"
  - "myuzik-holl"
---

[![O](https://mpz.brovary.org/wp-content/uploads/2013/03/16010.jpg)](https://mpz.brovary.org/wp-content/uploads/2013/03/16010.jpg)_**Не зважаючи на те, що в протизаконності та аморальності  випадку, котрий [трапився](https://mpz.brovary.org/vosmogo-bereznya-ohorontsi-myuzik-holu-privitali-kliyentku-podviynim-perelomom-video/) восьмого березня в «Мюзік Холі» мало хто сумнівається, так само мало людей вірять, що міліція та суд зможуть покарати винних.**_

Для броварчан, коли мова йде про безчинства місцевих чиновників, на жаль вже стала звичною думка про те, що чекати адекватної реакції правоохоронців в таких випадках не доводиться.

Увага читачів до публікації про інцидент восьмого березня, що не дивно, стала величезною. Тисячі переглядів і сотні поширень новини показали: броварчан вже реально дістали вибрики владного сімейства Багмутів, котрі дозволяють собі дикунську поведінку щодо «простих смертних» і яким все сходить з рук. Користувачі соціальних мереж сипали гнівними коментарями на адресу родини начальниці міського відділу культури, проте чи не кожен третій ставив риторичне запитання: а як покарати злочинців? Як зупинити це систематичне свавілля, якщо міліція постійно робить вигляд, немов нічого не сталося та вголос говорить, що добиватись правди в таких випадках – марно?

Наші мешканці в масі своїй поки не готові брати вирішення подібних питань у власні руки та карати «мажорів» на свій розсуд. Тому для більшості ситуація здавалась безвихідною.

Проте, можливо, така зневіра і допоможе нам з вами тепер.

Випадок в з жінкою, яку на восьме березня [замордувала адміністрація кафе](https://mpz.brovary.org/vosmogo-bereznya-ohorontsi-myuzik-holu-privitali-kliyentku-podviynim-perelomom-video/) – занадто однозначний. В ньому немає місця політиці, чиїхось розборок і т.п., тут – чистий кримінал. Нахабний, ниций, дикий вчинок дебелого чоловіка, який об коліно ламає руку жінці та нічого не боїться бо знає, що його прикриє хазяїн-мажор. В цій ситуації немає предмету для дискусій про те, хто яку партію підтримує, яким курсом хоче йти та чи прагне змін. Питання значно простіше – хто з нас лишився людиною?

[![1310470571_izobrazhenie-012](https://mpz.brovary.org/wp-content/uploads/2013/03/1310470571_izobrazhenie-012.jpg)](https://mpz.brovary.org/wp-content/uploads/2013/03/1310470571_izobrazhenie-012.jpg)

Наша реакція на цей випадок стане черговим тестом для броварчан на предмет сили та готовності боронити самих себе. Ми не вірили, що захистимо парк – [але захистили.](https://mpz.brovary.org/peremoga/) Ми сумнівались, що зможемо зупинити синьо-білий «тролейбус» на шляху в парламент – [проте зупинили.](https://mpz.brovary.org/shho-i-treba-bulo-dovesti/) Ми ще не до кінця були впевнені, що відстоїмо басейн – але він [лишився нашим.](https://mpz.brovary.org/deputati-ne-riziknuli-zabrati-baseyn-u-brovarchan/) Ми змусили із собою рахуватись і немає жодних причин для того, аби ще раз не вказати нарваним мажорам на їхнє місце та не захистити своє право на людське життя.

Днями ми оприлюднимо план заходів в рамках кампанії громадського ненасильницького тиску, якщо правоохоронна система продемонструє небажання об’єктивно розслідувати справу «Мюзік Холу» та довести її до суду. Метою цієї кампанії буде притягнення до відповідальності винних у побитті та з’ясування всіх нюансів в питання легальності функціонування скандального кафе взагалі.  Кампанія складатиметься з багатьох етапів і тому ми звертаємось до вас за допомогою.

Ми закликаємо усіх, хто має будь-яку інформацію, що стосується порушень закону в закладі сина начальниці відділу культури, зв’язатись з нами та розповісти про них. За необхідністю – анонімність гарантуємо. Інформацію та контакти можна надсилати на [porainfo@gmail.com](mailto:porainfo@gmail.com). Також нам потрібні добровольці для допомоги в проведенні спеціального журналістського розслідування на цю тему – люди, котрі не асоціюються з нашою діяльністю, а тому не зможуть бути ідентифіковані як учасники розслідування. Тих, хто погодиться допомогти – також прошу надсилати свої листи і контакти на адресу [porainfo@gmail.com](mailto:porainfo@gmail.com). Крім того, у Фейсбуку та на Твіттері діятиме хештег  **#stopmazhor** для координації нашої діяльності та останніх новин по темі. До зв’язку.

**_P.S._**

_Нам немає чого втрачати в цій ситуації. І саме тому ми мусимо зробити все для того, аби її змінити. Нам необхідно вжити усіх можливих законних заходів, аби притягнути винних до відповідальності. І тоді держава або муситиме здійснити свої функції, або ми зможемо остаточно впевнитись, що правила гри між нами і державою – вже не працюють. А значить – їх можна порушувати та діяти так, як велить серце, совість та праведний гнів._
