---
title: "Прокурор стверджує, що броварська міськрада – це «приватний простір» депутатів"
date: 2012-03-14
tags: 
  - "vibir-redaktsiyi"
  - "garnyk"
  - "novini"
  - "prokuratura"
  - "svoboda-slova"
---

[![](https://mpz.brovary.org/wp-content/uploads/2012/03/18251.jpg "_1825")](https://mpz.brovary.org/wp-content/uploads/2012/03/18251.jpg)В розпорядження «Маєш Право Знати» потрапив лист Броварського міськрайонного прокурора Миколи Гарника, в якому той стверджує, що рішення місцевих депутатів про заборону зйомок сесій – законне.

Як заявляє прокурор, депутати під час сесій міської ради перебувають в статусі фізичної особи, а згідно ст. 307 Цивільного кодексу України, зйомка фізичної особи можлива лише за її згоди – саме на цю законодавчу норму прокурор посилається в своєму листі. Проте не зрозуміло, чому **Микола Гарник** не процитував статтю закону повністю, зокрема ту її частину, де сказано що _«згода особи на знімання її на фото, кіно-, теле- чи відеоплівку припускається, якщо зйомки проводяться відкрито на вулиці, на зборах, конференціях, мітингах та **інших заходах публічного характеру**»._ Нагадаємо, що 14-та сесія міської ради  якраз і була тим _«_заходом публічного характеру_»_, адже мала статус відкритої та не передбачала обмежень на зйомку, запис, чи присутність представників преси без попередньої акредитації.

[![](https://mpz.brovary.org/wp-content/uploads/2012/03/листпрокурора.jpg "листпрокурора")](https://mpz.brovary.org/wp-content/uploads/2012/03/листпрокурора.jpg)

Крім того, згідно ст. 4 Закону України «Про місцеве самоврядування в Україні», _«місцеве самоврядування здійснюється на принципах народовладдя, законності та **гласності**»_, що передбачає сприяння органів міської влади в отриманні громадянами інформації про діяльність міськради, а не навпаки.

Водночас, міськрайонний прокурор також посилається на ст. 17 регламенту Броварської міської ради, зазначаючи, що _«аудіо- та відеозапис на пленарному засіданні міської ради здійснюється запрошеними особами лише за згодою депутатів…»._ Чому Гарник використав цю норму як аргумент залишається загадкою, адже зйомку проводила не запрошена особа, а депутат міськради, на якого таке обмеження – згідно того ж регламенту - не розповсюджується.

Крім того, за висновками експертів, дана норма місцевого регламенту суперечить як ЗУ «Про місцеве самоврядування в Україні», так і ст. 34 Основного закону – Конституції України, в якій сказано, що _«Кожен має право вільно збирати, зберігати, використовувати і поширювати інформацію усно, письмово або в інший спосіб - на свій вибір»_, і обмеження цього права може бути застосоване виключно _«в інтересах національної безпеки, територіальної цілісності або громадського порядку з метою запобігання заворушенням чи злочинам, для охорони здоров'я населення, для захисту репутації або прав інших людей, для запобігання розголошенню інформації, одержаної конфіденційно, або для підтримання авторитету і неупередженості правосуддя»._

В такому випадку постає запитання: невже прокурор Гарник дійсно вважає, що на відкритих сесіях міської ради приймаються рішення, оприлюднення яких загрожує «національній безпеці, здоров’ю населення чи провокує заворушення та злочини»? Якщо ж ні, тоді тим більше цікаво, що ж саме мотивувало прокурора висловлювати таку суперечливу позицію, котре захищає інтереси лише депутатів та яке ще більше «прикриває» від громадськості й без того закриту броварську владу.

Нагадаємо, що спроба депутатської більшості заборонити незалежні зйомки сесій броварської міської ради викликали хвилю обурення серед мешканців та спровокували [акцію протесту під стінами міської ради.](https://mpz.brovary.org/brovarcani-dopomogli-miskij-radi-stati-prozorisou/) За мотивами відеозапису засідання міськради, де вперше обговорювалось питання законності зйомки сесії окремими депутатами, згодом було створено відеоролик ["Не хочу в камеру!"](https://mpz.brovary.org/ne-hocu-v-kameru/), котрий переглянуло понад 12 тисяч користувачів.
