---
title: "Влада змусила дітей танцювати в підтримку Януковича"
date: 2013-12-19
categories: 
  - "kolonka-avtora"
---

[![янукович_термінал1](https://mpz.brovary.org/wp-content/uploads/2013/12/yanukovich_terminal1.jpg)](https://mpz.brovary.org/wp-content/uploads/2013/12/yanukovich_terminal1.jpg)Невдовзі мине місяць Євромайдану. Впродовж  цих тижнів тисячі броварчан - від малого до великого - стояли на барикадах, виходили на народні віча та марші протесту, чергували вночі, оборонялись від спроб зачистки Майдану, [допомагали мітингувальникам харчами, теплим одягом](https://mpz.brovary.org/brovari-maydan-zbiraye-dopomogu-dlya-mitinguvalnikiv-u-stolitsi-potribni-tepli-rechi-liki-ta-harchi/).

А тим часом броварська влада не переставала дивувати своїм цинічним виконанням вказівок «зверху». Так, місцева прислуга головних регіоналів країни безперебійно постачала на «антимайдан» гопів у спортивному та бюджетників. Автобуси відправляли від виконкому з самого ранку – щоб ніхто не бачив.

До речі, в ролі «тітушковозів»  були маршрутки тих компаній-перевізників, які курсують між столицею та Броварами. Повертаючись з чергової ночі, проведеної на Євромайдані, мимоволі став свідком розмови між кондукторкою та водієм однієї з маршруток. Мовляв, якийсь Коля чи Вася не вийшов на роботу, бо знов забрали з виконкому «возить людей в Київ».

(відео - бюджетники тітушки)

Лише бюджетним й «тітушкованим» м’ясом, вочевидь, не наїлися. В той час, коли побитий «Беркутом» броварчанин В’ячеслав Загоровка був за гратами, а дружина залишилась без годувальника з малими дітьми на руках, в Термінал зганяли школярів разом з батьками та вчителями. Страву  подали в формі свята дитячої творчості» і "приправили" біло-синім соусом Партії регіонів.

[![янукович_термінал](https://mpz.brovary.org/wp-content/uploads/2013/12/yanukovich_terminal.jpg)](https://mpz.brovary.org/wp-content/uploads/2013/12/yanukovich_terminal.jpg)

Під прицілом ненаситних, брехливих і зрадницьких очей гаранта діти танцювали та співали. Безхребетні батьки замість того, щоб забрати дитину з цього фарсу, навіть плескали в долоні.

<iframe src="//www.youtube.com/embed/7dYN_59uXlc" height="315" width="560" allowfullscreen frameborder="0"></iframe>

Вся ця кисла атмосфера з велетенськими портретами Януковича та Присяжнюка, зігнаними дітьми, вчителями й батьками "покращувалась" ще й відповідними лозунгами. «Курс на євроінтеграцію незмінний» - це після того, коли Янукович не поставив підпис на  Угоді про асоціацію, був «на сафарі» в Сухолуччі, коли «Беркут» розгонив євромайдан, безуспішно просив грошей в Китаї, а згодом полетів на рандеву з Путіним в Сочі. Тепер же Янукович остаточно продав Україну Владіміру Путіну за 15 мільярдів американських грошей.

«Діти – найцінніший скарб України», - гласив плакат в той час, коли не набагато старщих дітей до крові місив «Беркут» на майдані 30 листопада.

Враховуючи поведінку броварських «регіоналівських» васалів, які без докорів сумління використовують навіть дітей, не варто сподіватись, що хтось із них таки зможе вийти з Мордору та засудити криваві дії режиму. Броварська районна рада тільки підтвердила це, [засудивши євромайдан](https://mpz.brovary.org/brovarska-rayonna-rada-stala-na-bik-yanukovicha-ta-zasudila-yevromaydan-video/). Ймовірно, що й міськрада не забариться, і невдовзі рукомахи ухвалять щось на зразок своїх районних колег.

Страх, байдужість, бажання заробити 30 срібняків, потримавши прапор в підтримку режиму, що вже заплямував себе кров’ю мирних громадян – вкрай важко зрозуміти таких осіб. А ще важче зрозуміти тих, хто  веде своїх дітей танцювати й веселитись під портрети Януковича та бойову розмальовку регіоналів саме в той час, коли градус напруги на Євромайдані зростав до критичного, і зовсім не від полум’я в революційних бочках, в час, коли студентську кров ще не змило дощем з підніжжя стели Незалежності.
