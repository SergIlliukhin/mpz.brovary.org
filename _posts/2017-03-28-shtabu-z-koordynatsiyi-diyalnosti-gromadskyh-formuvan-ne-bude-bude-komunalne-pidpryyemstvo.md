---
title: "Штабу з координації діяльності громадських формувань не буде. Буде комунальне підприємство?"
date: 2017-03-28
categories: 
  - "vlada"
  - "novyny"
tags: 
  - "brovary"
  - "viddil-z-ns"
  - "vibir-redaktsiyi"
  - "gromadski-formuvannya"
  - "gf-pravoporyadok"
  - "gf-ruyevyt"
  - "miskyj-byudzhet"
  - "novini"
  - "petro-prykazchyk"
  - "finansuvannya"
---

**Між громадськими формуваннями (ГФ) Броварів немає взаємодії - було озвучено наприкінці лютого на засіданні виконкому міськради, тому міський голова запропонував створити єдиний координаційний центр. Однак представники громадських формувань від цієї ідеї відмовилися. Про це розказав начальник відділу з надзвичайних ситацій Петро Приказчик на оперативній нараді 27 березня. Наші журналісти спробували з’ясувати причину відмови.**

Ще **28 лютого** виконком дав доручення відділу з надзвичайних ситуацій (НС) у двотижневий термін провести підготовку до створення єдиного **Штабу з координації діяльності громадських формувань**, який діятиме на базі міськвиконкому. Також працівники відділу мали розробити маршрути патрулювання для ГФ із чітким визначенням напрямків для кожного формування. Розроблені маршрути вже були: їх надали працівникам відділу з надзвичайних ситуацій  броварські правоохоронці - у  відділі їх лише скоригували та нанесли на карту. А от створити Штаб так і не вдалося.

Як розповів журналістам "МПЗ" начальник відділу з НС **Петро Приказчик**, нині в місті налічується **16** громадських  формувань із охорони громадського порядку, та взаємодії між ними немає, тому часто на одні і ті ж маршрути виходять представники кількох формувань. Саме тому і вирішено було створити єдиний координаційний Штаб.

Однак представники ГФ від цієї ідеї  відмовилися. _«У громадських формувань уже є єдиний координатор - із поліції,_ - каже керівник ПП «Галід» **Микола Галушко.** – _Саме він, у разі потреби, і телефонує нам та повідомляє всі подробиці: куди їхати, скільки людей потрібно. Загалом, уся координація має здійснюватися не міськрадою, а поліцією, адже_ _вона володіє ситуацією в місті та знає, на які маршрути варто відправляти наряд»._

Проте, як з’ясували наші журналісти, у створення єдиного Штабу була ще одна причина: зняти із чиновників відповідальність щодо розподілу коштів, які виділяються з міського бюджету для підтримки громадських формувань.

Так, напередодні прийняття бюджету-2017, на бюджетних слуханнях, ГФ [просили більше мільйона гривень](https://mpz.brovary.org/vykonkom-tsnap-kupava-z-turbotoyu-pro-kozhnogo-gromadski-formuvannya-skilky-shhe-potribno-groshej/): зокрема [ГФ "Правопорядок"](https://mpz.brovary.org/antyalkogolnyj-rejd-u-brovarah-zavershyvsya-oblavoyu-na-gralni-avtomaty-v-monte-karlo/) (керівник: міський депутат **Юрій Скотніков**, фракція "Самопоміч") запросило **1 млн**, [ГФ "Руєвит"](https://mpz.brovary.org/gf-ruyevyt-za-poryadok-u-misti-ta-rajoni-shhob-vlada-ne-krala-ta-davala-zhyty-lyudyam/) (керівник: **Володимир Жадан**) - **295 тис грн**. В результаті, згідно з [«Програмою](http://onedrive.live.com/view.aspx?resid=76CC13A1B9E773BD!2027&ithint=file%2cdocx&app=Word&authkey=!AB0xw3aR7wUotUk) заходів із забезпечення діяльності громадських формувань із охорони громадського порядку в м. Бровари на 2017 рік» ГФ [отримали](https://mpz.brovary.org/zabudova-lisu-groshi-na-gromadski-formuvannya-videosposterezhennya-deputaty-pidtrymaly-vse-foto/) **1,411 млн грн**. З них **70 тис грн** розраховані на матеріальне заохочення членів формувань. Окрім зарплати, обладнання, оргтехніки, канцелярських товарів, паливно-мастильних матеріалів, автомобільного та нагрудного відеореєстратора, **600 тис грн** передбачено і на **2** автомобілі, які у відділі НС планують залишити на своєму балансі й надавати формуванням при необхідності.

У той же час, згідно з чинним законодавством, виконком не зобов’язаний фінансово допомагати громадським формуванням, каже Петро Приказчик. Так, відповідно до типового статуту ГФ, формування  створюється  як громадське об'єднання на добровільних засадах і його члени добровільно погоджуються витрачати свій особистий час для запобігання  та  припинення кримінальних  і адміністративних правопорушень, захисту життя та здоров'я громадян. Тому формування мають розраховувати, у першу чергу, на свої сили, каже начальник відділу. Однак часто ГФ відразу після створення, не маючи навіть посвідчень, не заявивши про себе в місті жодним чином, відразу звертаються до міськвиконкому за фінансовою допомогою. _«Але ми не можемо всім їм дати кошти, тому і було вирішено створити єдиний Штаб і виділити гроші на всі формування, а вони нехай самостійно їх ділять»,_ \- кажуть у відділі з НС.

Нині ситуація із діяльністю громадських формувань у місті досить цікава, каже Петро Приказчик: із 16 зареєстрованих – у частини немає працівників, три - знаходяться на етапі перевірки документів, а  із двома - взагалі зв’язок відсутній: «Броварське міське громадське формування із охорони громадського порядку і державного кордону» (керівник: **Сергій Куртян**) і «Ворон» (керівник: **Юрій Гнатюк**).

Отже, міськвиконком планував, аби новоутворений орган ще і розбирався, як розподіляти кошти між формуваннями. Проте ділити гроші практично немає між ким, вважає депутат міськради Юрій Скотніков, тож створювати Штаб недоцільно і неефективно: у постійному режимі фактично працюють ГФ «Правопорядок» та ГФ «Руєвит», тож вони і подають заявку в міськвиконком на отримання коштів та звітують про їх використання.

Зрештою, позаяк створити єдиний Штаб не вдалося, у відділі НС розглядають варіант створення **комунального підприємства**, яке і має ГФ таки об’єднати. Для цього планують спочатку вивчити досвід Києва, Білої Церкви та Ірпеня.

> Нагадаємо, рішенням виконкому від **14 березня** у Броварах [утворили](https://mpz.brovary.org/u-brovarah-stvoryly-koordynatsijnu-radu-uchasnykiv-ato/) також координаційну раду учасників АТО. До складу нової структури увійшли **25** осіб.
