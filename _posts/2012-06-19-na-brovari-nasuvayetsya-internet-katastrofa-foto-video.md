---
title: "На Бровари насувається інтернет-катастрофа? ФОТО, ВІДЕО"
date: 2012-06-19
author: 
  username: "kachor"
  display_name: "Андрій Качор"
categories: 
  - "rozsliduvannya"
  - "video"
tags: 
  - "internet"
  - "brovary"
  - "vibir-redaktsiyi"
  - "voznyuk"
  - "golubovskyj"
  - "provayderi"
  - "sapozhko"
  - "triolan"
coverImage: "wp-content/uploads/2012/06/title.jpg"
---

[![](https://mpz.brovary.org/wp-content/uploads/2012/06/title.jpg "title")](https://mpz.brovary.org/wp-content/uploads/2012/06/title.jpg)В найближчий місяць мерія обіцяє ліквідувати усі мережі кабельного інтернету в Броварах – вже цього тижня збираються зрізати магістральні дроти між будинками. Локальні провайдери в розпачі та впевнені: Сапожко «розчищає» Бровари від місцевого бізнесу для «донецьких».

Інформація про те, що над броварськими кабельними мережами нависла загроза надійшла до «Маєш право знати» ще минулого тижня. До наших журналістів звернулись представники відразу кількох провайдерів, які повідомили про те, що місцева влада збирає броварських постачальників доступу до Мережі  на «серйозну розмову» в приміщенні КП «Служба замовника». За попередньою інформацією, на цій зустрічі влада мала узгодити з провайдерами подальшу долю їхніх мереж, якщо ті не виконають умови броварських чиновників.

Наші кореспонденти спробували потрапити на цей захід, проте поява фотокамер «МПЗ» на території «Служби замовника» викликала мало не скандал. Оголосивши розширену зустріч представників інтернет-провайдерів з владою «виробничою нарадою», доступ до якої заборонений стороннім, представники мерії вимагали від наших журналістів покинути приміщення. Єдине, що встиг зафіксувати наш фотограф – величезний прапор «Партії регіонів» на стіні зали засідань комунального підприємства. Вже пізніше, коли представники провайдерів розповіли, про що саме йшлось під час розмови, стало зрозуміло, чому влада так не зацікавлена в розголошенні цієї історії.

[![](https://mpz.brovary.org/wp-content/uploads/2012/06/DSC_2365.jpg "Партія Регіонів в Службі замовника")](https://mpz.brovary.org/wp-content/uploads/2012/06/DSC_2365.jpg)

**Умови, які неможливо виконати.**

Заступник мера Вознюк разом зі своїм колегою Голубовським виставили провайдерам ультиматум, згідно з яким ті в найкоротші терміни мають кардинально реформувати власні кабельні мережі. Під реформою мався на увазі повний демонтаж усіх магістральних кабелів між будинками, завдяки яким мешканці мають доступ до Інтеренту. Натомість локальним провайдерам пропонувалось протягом кількох днів (!) виготовити нові проекти прокладання своїх кабельних мереж, які б не передбачали дротів над будинками. Фактично, провайдерів зобов’язали кардинально змінити структуру та систему усіх своїх мереж в найкоротші терміни. Тим, хто встигне подати та затвердити такі проекти до 18 червня, давалась можливість незначної відстрочки, протягом якої підприємці мали б вирити по всьому місту нові траншеї для дротів або якимось чином отримати доступ до шахт «Укртелекому». Іншим пообіцяли банально перерізати головні кабелі вже за кілька днів та позбавити усіх їхніх абонентів можливості виходу в Інтернет.

[![](https://mpz.brovary.org/wp-content/uploads/2012/06/IMG_1400.jpg "магістральні кабелі")](https://mpz.brovary.org/wp-content/uploads/2012/06/IMG_1400.jpg)

Поставлені умови без перебільшення приголомшили місцевих провайдерів. За розрахунками підприємців, жоден з них в принципі не зміг би виконати подібні вимоги, адже терміни для прокладання нових мереж влада встановила фантастичні: всього тиждень, хоч за розрахунками такі роботи мають тривати близько року. Більше того:  такий варіант був би не можливим, навіть якби місцеві провайдери «скинулись»  на «вриття» кабелів в землю. В телефонній розмові заступник директора однієї з компанії заявив, що тепер найпевнішим для нього варіантом є повне закриття бізнесу та пошук іншої роботи.

Зі свого боку влада пояснює:  міжбудинкові дроти більше не можуть існувати, адже становлять небезпеку не лише для конструкцій будівель, але й для мешканців міста. «А раптом кабель обірветься та впаде на людину на вулиці?» - емоційно запитував Голубовський під час зустрічі з провайдерами. Заступника мера в цьому випадку не цікавило те, що за весь час існування таких дротів у місті нічого подібного не траплялося, адже міжбудинкові кабелі мають відповідні сертифікати якості й розраховані саме на «повітряну» експлуатацію, крім того подібна практика широко застосовується в т.ч. і в столиці.  Водночас провайдери погодились з низкою зауважень чиновників й висловили готовність реконструювати частину мереж, які дійсно не відповідають технічним нормам та промаркувати власні дроти. Проте для цього потрібно значно більше часу, ніж його відводила влада. Втім представники виконкому були невблаганними: на нові проекти – кілька днів, на прокладку усіх магістральних кабелів під землею – тиждень.

Чому влада вирішила настільки терміново та швидко «навести лад» в кабельному господарстві міста могло б так і лишилося загадкою, якби не інформація, отримана броварськими провайдерами з власних джерел. Згідно з цією інформацією, мерії міста була дана чітка вказівка «розчистити» Бровари від місцевих провайдерів, аби звільнити майданчик для приходу в місто нового гравця - компанії «Тріолан». Фірма, що за чутками тісно пов’язана з «донецькими», після перемоги Януковича вже встигла монополізувати ринок телекомунікаційних послуг в багатьох містах, «прибираючи» зі свого шляху місцевих підприємців.  Майже блискавично «Тріолану» вдалось поширити свій вплив навіть на столицю,  суттєво потіснивши з Олімпу  багаторічного й одноосібного лідера ринку – компанію «Воля».

 

**[![](https://mpz.brovary.org/wp-content/uploads/2012/06/IMG_1352.jpg "тріолан")](https://mpz.brovary.org/wp-content/uploads/2012/06/IMG_1352.jpg)«Своїм – усе, чужим – закон» або як влада нищить броварський бізнес на догоду «донецьким».**

Про те, що «Тріолану» будуть створені особливі умови роботи в місті, броварські провайдери зрозуміли вже на зустрічі з представниками мерії. В той час, коли звинувачення з вуст високих чинів летіли в бік усіх провайдерів, що вже довгий час працюють у Броварах (не «пощадили» навіть загальнонаціональний «Київстар» та підконтрольний Сапожку «Бравопорт»), єдиний, хто дочекався похвали від чиновників – вже згаданий «Тріолан». Заступник мера звертав увагу місцевих підприємців на те, що лише ця компанія прокладає свої кабелі відповідно до технічних норм. В той  час як «МПЗ» вже повідомляло про те, що «Тріолан» почала будувати свою мережу в багатоповерхівках навіть без погодження з мешканцями.  На відео видно, як представник компанії не має на руках погодження від мешканців на прокладку кабелів, натомість апелює до якогось рішення Верховної Ради, яке начебто дозволяє «Тріолану» монтаж власних мереж в будинку на Короленка, 60а. В кінці відео працівник компанії прямим текстом заявляє: «В Броварах 15 провайдеров. Мы работаем по всей Украине. Мы можем просто убрать всех и остаться сами».

<iframe src="https://www.youtube.com/embed/xQnVxqmja20" frameborder="0" width="420" height="315"></iframe>

Проте головною преференцією для «Тріолану» став тимчасовий дозвіл міської влади на прокладання «повітряних» міжбудинкових магістральних кабелів. Нагадаємо, що саме такі дроти за вимогою влади мусили б демонтувати усі інші провайдери, крім «Тріолану». Цей факт найбільше вразив місцевих підприємців, адже в таких умовах про якусь чесну конкуренцію говорити не доводиться – ні для кого з броварських провайдерів про подібні дозволи навіть не йшлось. Крім того, локальні провайдери не впевнені, що «Тріолан» колись таки змусять за прикладом інших «врити» свої кабелі в землю: «Якщо говорити про цей «тимчасовий» дозвіл, то скоріш за все він діятиме роками. У нас немає нічого більш постійного, ніж тимчасове» - сумно жартують броварські «інтернетники».  За словами провайдерів, крім «Тріолану» влада не чіпає ще одне кабельне підприємство – компанію «Екта-Бровари».

Остаточно розставили крапки над «і» систематичні рейди працівників ЖЕКів, які перевіряли правильність монтажу кабелів місцевих провайдерів в будинках. У більшості випадків такі «перевірки» закінчувались повним вирізанням усіх кабелів навколо комунікаційних шаф: за пару днів  комунальники «відрізали» від інтернету відразу кілька багатоповерхівок. Рейди не проводились лише в будинках, що їх обслуговує ЖЕК №3 – саме з цієї частини міста розгортання своїх мереж розпочав «Тріолан».

[![](https://mpz.brovary.org/wp-content/uploads/2012/06/IMG_1365.jpg "тріолан")](https://mpz.brovary.org/wp-content/uploads/2012/06/IMG_1365.jpg)

Місцеві провайдери спробували апелювати до юридичного боку справи, посилаючись на договори, укладені між підприємцями та «Службою замовника». Згідно цих угод, провайдери можуть на законних підставах працювати далі, а бюджет отримувати значні надходження: загальна сума коштів, що їх сплачують провайдери «Службі замовника» сягає понад 100 тисяч гривень на місяць, за тарифами, що їх виставило комунальне підприємство – дорожчими ніж навіть у Києві. Крім того, провайдери погодились виконати більшість умов влади щодо впорядкування своїх мереж, окрім термінового демонтажу магістральних кабелів, адже це на невизначений термін позбавить переважну більшість мешканців доступу до Інтернету.  Проте в неформальній бесіді з представником одного з місцевих підприємств директор КП «Служби замовника» Смалько відверто зізналась: дехто поставив владу в такі умови, що їй легше розірвати усі угоди з місцевими провайдерами, ніж йти на якісь поступки. Як повідомив представник одного з найстаріших провайдерів Броварів, така непоступлива поведінка міського керівництва пов’язана з пропозицією, отриманої мерією від «Тріолану»: згідно з цією інформацією, суть такої «пропозиції» обраховувалась семизначним числом.

**Коли Броварам вимкнуть Інтернет?**

Наразі ж ситуація виглядає більш, ніж песимістично. За розрахунками провайдерів, побудувати нову підземну мережу з покриттям, яке зараз є в Броварах, займе приблизно рік. За умови демонтажу кабелів вже цього літа (як погрожує «Служба замовника»), броварчани ризикують залишитись без кабельного інтернету як мінімум до середини наступного року. Прикметно, що це не загрожує кооперативним будинкам, будинкам, де створено ОСББ та тим, які обслуговує ДП «Житло» - броварські комунальники юридично можуть «дотягнути руки» лише до багатоповерхівок, які обслуговуються ЖЕКами та «Службою замовника».  Проте таких будинків у Броварах більшість, а це значить, що вже восени, а то й раніше, більшість городян не матимуть можливість користуватись швидкісним інтернетом вдома.

> Через власні інструменти пропаганди влада вже готує броварчан до «певних незручностей», які можуть виникнути в зв’язку з переділом ринку комунікаційних послуг у Броварах. Так, нещодавно в ефірі студії «Наше місто» вийшов семихвилинний сюжет, де заступники мера демонструють недоліки в роботі місцевих провайдерів . В сюжеті на роботу провайдерів скаржаться бабусі, які заявляють: «Спокійно жили собі в будинку, поки не прийшов Інтернет». Цікаво, що в сюжеті також показують мешканку будинку за адресою Короленка, 60а. Та скаржиться на неякісно встановлене обладнання, яке створює шум. Саме в цьому будинку свої мережі прокладає компанії «Тріолан»

<iframe src="https://www.youtube.com/embed/w_WNBKMEmAs" frameborder="0" width="420" height="315"></iframe>

За передчуттями броварських провайдерів, подібна ситуація штучно створюється, аби броварський бізнес був поглинутий великим зовнішнім гравцем. Навряд чи влада справді піде на фізичне відключення міста від Інтернету майже на рік: напередодні виборів  це може стати скрушним ударом по позиціям кандидата від влади Федоренка. «Виходом з ситуації» може стати продаж місцевими провайдерами своїх кабельних мереж іншій компанії, що, звичайно, означатиме фактичну ліквідацію місцевих підприємств. За умови, якщо цей поглинач має дозвіл на між будинкові «повітряні» магістральні кабелі, такі мережі з «незаконних» відразу перетворяться на «законні», і доступ до Інтернету в броварчан не зникне. Проте не виключено, що відбудуться зміни серйозніші, ніж можна було б очікувати.

Прихід на ринок монопольного гравця автоматично означає певний диктат на ринку надання послуг. Користувачі не матимуть такої альтернативи, як сьогодні та будуть змушені йти на всі умови, що їм нав’язуватиме єдиний монополіст. Що вже казати про місцевих підприємців, які роками будували свій бізнес у Броварах і тепер одним махом можуть все втратити.

Проте крім економічних наслідків, наслідки можуть бути ще й політичні. Монопольний провайдер, котрий має певні домовленості з владою, може здорово тій допомогти в плані контролю над місцевим сегментом Всесвітньої мережі. Компанії-постачальнику послуг, котра не має конкурентів,  нічого не заважає на прохання чиновників заблокувати той чи інший місцевий інтернет ресурс, якщо він «не подобається» місцевим можновладцям. З випадками цензури броварські користувачі вже зустрічались на ресурсах підконтрольній владі компанії «Бравопорт», коли адміністратори видаляли будь-які матеріали, що стосувались корупційних оборудок Сапожка і Ко. Цікаво, що за іронією долі, «Бравопорт», який до кінця захищав місцеву владу, сьогодні ця ж влада намагається знищити.

[![](https://mpz.brovary.org/wp-content/uploads/2012/06/IMG_1386.jpg "бравопорт")](https://mpz.brovary.org/wp-content/uploads/2012/06/IMG_1386.jpg)

Цього ж разу броварчани можуть стати свідками присутності в Мережі «Великого брата» броварського розливу, як ніколи раніше. Під загрозою можуть опинитися не лише місцеві інтернет-ресурси, що публікують критичну інформацію про діяльність влади, але й окремі користувачі, котрі продукують та розповсюджують подібний контент.  З іншого боку, загроза, що нависла над кабельними провайдерами в Броварах може стати «зірковим часом» та неабияким стимулом для стрімкого розвитку компаній, що надають доступ до інтернету третього та четвертого покоління (3G та 4G) котрі використовують бездротове з’єднання з Мережею. Їхній динамічний розвиток та перегляд цінової політики міг стати хоча б частковим вирішенням проблеми, що виникла.

Проте окремі броварські кабельні провайдери не мають наміру здаватися без бою та готові захищати власний бізнес до останнього. Не всі компанії збираються під тиском продавати власні мережі та йти з броварського ринку. Як повідомили представники одного з них, за необхідності вони перешкоджатимуть відключенню своїх абонентів від Інтернету в т.ч. фізично. «Якщо буде треба – організуємо патрулі на міських дахах і не дозволимо різати кабелі» - заявив один з підприємців.

**P.S.**

Вже під час підготовки публікації до друку стало відомо, що мерія розробила новий варіант подальшої співпраці з місцевими провайдерами. Для цього Сапожко запрошує підприємців на зустріч з представниками влади вже цієї п’ятниці. Що ще вигадала броварська влада – читайте в наших наступних матеріалах. «Маєш право знати» стежитиме за розвитком подій.

_**[Андрій Качор](https://mpz.brovary.org/author/kachor/), [Тарас Шако](https://mpz.brovary.org/author/shako/)**_
