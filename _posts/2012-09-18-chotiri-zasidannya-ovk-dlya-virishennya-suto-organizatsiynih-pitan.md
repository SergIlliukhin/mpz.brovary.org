---
title: "Чотири засідання ОВК для вирішення суто організаційних питань"
date: 2012-09-18
author: 
  username: "aleechka"
  display_name: "Аліна Дяченко"
tags: 
  - "brovary"
  - "vibir-redaktsiyi"
  - "vibori-2012"
  - "gren"
  - "zasidannya-ovk"
  - "novini"
  - "ovk"
  - "okrug-97"
  - "sityenkov"
coverImage: "wp-content/uploads/2012/09/DSC_9937.jpg"
---

[![](https://mpz.brovary.org/wp-content/uploads/2012/09/DSC_9937.jpg "Засідання ОВК Ситенков")](https://mpz.brovary.org/wp-content/uploads/2012/09/DSC_9937.jpg)З приходом чергового нового голови (уже третього) – **Максима Ситєнкова** – робота броварської окружної комісії змінилась кардинально: засідання тепер проходять у світлому та просторому залі, скликаються вони майже щодня, явка майже зразкова, головуючий веде засідання самотужки, тобто без постійних підказок секретаря (на відміну від колишнього голови Мацанюка).

Незмінним залишилось лише одне: більшість, як і раніше, абсолютно не дослухається до думки меншості і голосує навіть за постанови, які суперечать волі інших членів комісії. Але про все по порядку.

**Засідання № 4: «теплий прийом» нового голови та технічні рішення**

Новина про те, хто саме став новим головою ОВК № 97, неабияк сколихнула місцеву громадськість та політичні сили. Напередодні першого засідання під головуванням Максима Ситєнкова у Броварах було створено Координаційний центр протидії фальсифікаціям на виборчому окрузі № 97, до складу якого ввійшли представники партій «УДАР», «Свобода», КУН та УНА. Активісти цих об’єднань влаштували новому голові 11 вересня «теплий прийом» – провели пікетування засідання ОВК. До будівлі Центру зайнятості Максим Миколайович заходив під гучні вигуки «Ситєнков – підрахуй!» та «Ганьба!» У такий спосіб, за словами активістів, новому голові повідомляли, що громадськість знає про його махінації на виборах у Вишневому та Обухові, і в Броварах такого не допустять.

Проте неодноразовий учасник виборчих баталій Ситєнков пікету та гнівних вигуків громадськості не злякався і спокійно зайшов до будівлі. На початку засідання він публічно зачитав присягу та вступив у нові обов’язки. По суті на порядок денний виносилось всього два питання – залучення до роботи комісії спеціалістів на платній основі та розподіл обов’язків між членами ОВК.

Те, як проходило обговорення даних питань, можна переглянути на відео:

<iframe src="https://www.youtube.com/embed/_E3OFk05ZZE" frameborder="0" width="420" height="315"></iframe>

У підсумку питання розподілу обов’язків було відкладено, а пропозиція колегіального підходу у залученні технічних працівників не знайшла підтримки більшості, а тому по суті було ухвалено всього два технічних рішення: про зміну прізвища голови у двох попередніх постановах. На тому й розійшлись, і вже на виході з будівлі голова броварської ОВК був підданий «яєчній атаці» з боку мітингувальників, які вже у більш радикальний спосіб вирішили донести до нього свій «меседж» - «не фальсифікуй!».

<iframe src="https://www.youtube.com/embed/b1QEO2Gd1t8" frameborder="0" width="560" height="315"></iframe>

**Засідання № 5: спецдільниця та реакція на «яєчний обстріл»**

Наступного дня, 12 вересня, знову було скликано засідання окружної комісії. Цього разу порядок денний був ще «бідніший»: на розгляд комісії виносилось всього одне питання – «про утворення спеціальних виборчих дільниць на тимчасовій основі в ізоляторі тимчасового тримання міськвіділу міліції», яке було успішно проголосоване та ухвалене.

У «Різному» також було проголосовано низку питань, зокрема про те, щоб надати право присутності на всіх засіданнях залученому спеціалісту **Мацанюк Наталії Володимирівні** для допомоги у веденні протоколу (тій самій Мацанюк, яка за тиждень до цього була спіймана членами ОВК у приміщенні та доставлена до відділку міліції!)

Крім того, з’ясувалось, що голова окружкому таки злякався «яєчного обстрілу» і вирішив розібратись з демонстрантами у «юридичний спосіб»: він запропонував, щоб комісія надала йому повноваження написати звернення, скарги та заяви до Генпрокуратури, органів МВС та СБУ, що члени ОВК, звісно, залюбки і зробили.

А поки ці документи писатимуться і відповідні інстанції належним чином реагуватимуть, голова вирішив підстрахуватись. До, під час та після засідання спокій членів комісії «охороняли» [шестеро молодиків спортивної статури](https://mpz.brovary.org/parubki-z-90-h-zabezpechuvatimut-poryadok-u-roboti-ovk/), які, щоправда, під час спроби журналістів «Маєш право знати» зняти їх на відео, стали погрожувати та вживати нецензурну лайку.

<iframe src="https://www.youtube.com/embed/76Jna5PbjFI" frameborder="0" width="560" height="315"></iframe>

**Засідання № 6: примусовий розподіл обов’язків**

Щоб члени окружної комісії не розслаблялись та звикали до напруженої щоденної роботи, 13 вересня знову було скликано засідання, і знову на порядку денному – всього одне питання «розподіл обов’язків між членами комісії». Це питання двічі переносилось, оскільки члени комісії так званої «меншості» просили до затвердження коло своїх обов’язків обговорити та врахувати їхній досвід та професійні якості у цьому питанні. Однак оскільки попереднього обговорення так і не відбулось, **Клавдія Ковбаса, Віталій Грень, Вікторія Парфьонова** та **Мирослав Яніцький** подали свої пропозиції стосовно своїх обов’язків у письмовій формі.

На жаль, навіть письмова форма не допомогла членам комісії відмовитись від тих обов’язків, які вони фахово не спроможні виконувати, та взяти на себе ті зобов’язання, які вони могли б виконувати на «відмінно». Ще під час обговорення даного питання слово взяв Віталій Грень, який публічно заявив, що напередодні [голова комісії погрожував йому виключенням з комісії](https://mpz.brovary.org/korespondent-golova-brovarskoyi-ovk-pogrozhuye-chlenu-komisiyi/) та обіцяв «знайти для цього будь-який привід», а тому Грень у нав’язуванні певних обов’язків вбачає створення підстав для подальшого виключення.

Мирослав Яніцький також активно заперечував проти того, щоб відповідати за господарські питання роботи ОВК. «Я юрист за освітою, тому був би більше ефективний у юридичній роботі, міг би проводити навчання та інструктаж для членів ДВК», – заявив він та закликав до справедливого розподілу зон відповідальності, адже «одні члени комісії по суті ні за що не відповідають, а інші мають організовувати транспортне забезпечення для всього округу».

Однак жодні аргументи не переконали більшість утриматись від силоміць нав’язуваних обов’язків для меншості, тож рішення про досить дивний та явно не рівномірний розподіл обов’язків таки було ухвалене, на що п’ятеро членів ОВК обіцяли написати «окрему думку» та долучити її до протоколу.

Після засідання окремі члени комісії разом із журналістами вирушили в технічне приміщення ОВК, де мають працювати залучені працівники та члени ОВК на постійній основі, щоб ознайомитись із протоколами попередніх засідань, однак їх спіткала невдача. Працівники виборчої комісії злякались камер журналістів та відмовились виконувати свої обов’язки:

<iframe src="https://www.youtube.com/embed/Ns92h_YhFlY" frameborder="0" width="560" height="315"></iframe>

**Засідання № 7: план роботи комісії та термінова присяга**

Останнє на минулому тижні засідання ОВК традиційно було скликано з приводу одного питання – затвердження орієнтовного календарного плану роботи та засідань окружної комісії, який у результаті усе ж не затвердили і взагалі ніякого рішення з даного питання не ухвалили.

<iframe src="https://www.youtube.com/embed/ZL2c0Bm-Erc" frameborder="0" width="420" height="315"></iframe>

Здавалося б, навіщо збиратись у вихідний день, в неділю, для обговорення єдиного питання, з приводу якого не було єдиної точки зору. Та, як з’ясувалось пізніше, все дуже просто: дане засідання мало на меті дати можливість останньому – вісімнадцятому – члену ОВК прийняти присягу. Представниця Народної Екологічної партії **Людмила Колесник**, яка була включена до складу ОВК постановою ЦВК ще 3 вересня, пропустила 5 засідань. Про це напередодні член комісії Віталій Грень написав скаргу до ЦВК з тим, щоб несумлінну пані було виключено зі складу комісії. То ж, щоб не втрачати «бійця» з такої технічної причини, і було скликано дане засідання.

> Фактично попри чималу кількість засідань протягом тижня окружна виборча комісія займалась вирішенням лише власних організаційних питань, які, якби не затягування початку роботи через зміну очільників, мали б бути вже давно вирішені та навряд чи були варті щоденних зібрань, усі їх можна було вирішити на одному засіданні. Цього тижня комісія вирішувала не змінювати темп щоденних зборів, і розпочала із засідання у понеділок і вже призначила ще одне засідання на вівторок. А до кінця тижня має відбутись найголовніше на даному етапі виборчої кампанії засідання – для проведення жеребкування членів ДВК.
