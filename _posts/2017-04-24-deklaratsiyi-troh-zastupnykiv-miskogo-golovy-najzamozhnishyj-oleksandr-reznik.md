---
title: "Декларації трьох заступників міського голови: найзаможніший - Олександр Резнік"
date: 2017-04-24
categories: 
  - "rozsliduvannya"
  - "vlada"
tags: 
  - "brovary"
  - "vibir-redaktsiyi"
  - "e-deklaratsiyi"
  - "e-deklaruvannya"
  - "zastupniki-miskogo-golovi"
  - "novini"
---

**"Маєш право знати" продовжує знайомити своїх читачів із е-деклараціями представників броварської влади. Свою декларацію вже [оприлюднив](https://mpz.brovary.org/e-deklaratsiya-igorya-sapozhka-za-2016-rik-bez-dzhypu-ale-z-novoyu-zemelnoyu-dilyankoyu/) міський голова Ігор Сапожко, також частково їх [публікують](https://mpz.brovary.org/e-deklaruvannya-blysk-zlydni-brovarskoyi-fraktsiyi-radykalna-partiya-lyashka/) депутати міськради. З'явилися в [Реєстрі](https://public.nazk.gov.ua/search) на сайті НАЗК і електронні декларації заступників броварського міського голови: Лариси Виноградової, Григорія Голубовського та Олександра Резніка.**

**Лариса Виноградова**

Заступниця міського голови з гуманітарних питань у [своїй декларації](https://public.nazk.gov.ua/declaration/ab1306d4-e870-4263-b144-8d10108d67f5) не вказує чоловіка, лише дочку.

[![](https://mpz.brovary.org/wp-content/uploads/2017/04/IMG_4745.jpg)](https://mpz.brovary.org/wp-content/uploads/2017/04/IMG_4745.jpg)

За 2016 рік пан Лариса заробила **140 078 грн** (11 673 грн у міс.), що на 24 697 грн більше, ніж [року минулого](https://mpz.brovary.org/u-sapozhka-nova-zemelna-dilyanka-a-golubovskyj-rozluchyvsya-meriya-oprylyudnyla-deklaratsiyi/). Більше ніяких надходжень, матеріальної допомоги, коштів у банку чи заощаджень заступниця мера не вказує.

У власності Лариси Виноградової змін немає. Вона, як і в 2015-му, вказує земельні ділянки: у Рожнах (1200 кв.м), Калиті (1500 кв.м) та Броварах (1000 кв.м), а також гараж (82,6 кв.м) та квартиру (51,6 кв.м) у місті. Земельна ділянка у Броварх була надбана у 2010 році за **132 600 грн**, а гараж - у 2015-му за **80 000 грн**. Пересувається пані Виноградова на **Nissan X-Trail** 2008 року випуску, придбаний у 2008 році за **165 000 грн**, це авто чиновниця вказувала у декларації і минулими роками.

[![](https://mpz.brovary.org/wp-content/uploads/2017/04/11-2-1.jpg)](https://mpz.brovary.org/wp-content/uploads/2017/04/11-2-1.jpg)

**Григорій Голубовський**

У [своїй декларації](https://public.nazk.gov.ua/declaration/32418f65-92ea-449e-833f-cc55f3b3fdec) за 2016 рік пан Голубовський не вказує взагалі нікого з членів сім'ї - як і в [2015 році](https://mpz.brovary.org/u-sapozhka-nova-zemelna-dilyanka-a-golubovskyj-rozluchyvsya-meriya-oprylyudnyla-deklaratsiyi/). У той же час у [2014-му](https://onedrive.live.com/view.aspx?resid=72571393D4771099!3019&ithint=file%2cpdf&app=WordPdf&authkey=!AFmtH1Bc6Auvrts) він вказував дружину та дочку (Голубовська І.Ю. та Голубовська М.Г.).

[![](https://mpz.brovary.org/wp-content/uploads/2017/04/IMG_1214.jpg)](https://mpz.brovary.org/wp-content/uploads/2017/04/IMG_1214.jpg)

Заробив у минулому році пан Голубовський **211 509 тис грн** (17 625 грн у міс.), з яких зарплата 140 098 грн, пенсія - 70 491 грн, соцвиплати - 920 грн. Це на 33 406 грн більше, ніж позаминулого року. Заощаджень, грошових активів, автомобілів формально у заступника мера немає. Авто **Hyundai Santa Fe**, зазначене у декларації за 2015 рік, наразі пан Голубовський не вказує.

У 2016 році Григорій Голубовський володів земельною ділянкою у Броварах (319 кв.м), придбаною у 2013 році. У той же час ділянки (1200 кв.м), яку він вказував у минулій декларації, вже немає. Немає і раніше вказаного гаража (24 кв.м) і будинка (76,4 кв.м). Проте з'явився гараж (44,6 кв.м), придбаний у 2015 році за **72 000 грн**, а також житловий будинок (165,5 кв.м), придбаний у 2013 році за **50 630 грн**. Останнім пан Голубовський володіє на 38%, інша частина належить Шевченко Надії.

[![](https://mpz.brovary.org/wp-content/uploads/2017/04/IMG_6587.jpg)](https://mpz.brovary.org/wp-content/uploads/2017/04/IMG_6587.jpg)

**Олександр Резнік**

Посаду заступника декларант отримав у минулому році, на відміну від Лариси Виноградової та Григорія Голубовського, які працюють у міськвиконкомі вже багато років. До цього місце першого заступника посідав Василь Андрєєв (якого нещодавно [призначили](https://mpz.brovary.org/dyrektorom-kp-brovaryteplovodoenergiya-pryznacheno-eks-zastupnyka-miskogo-golovy-vasylya-andryeyeva/) головою комунального підприємства "Броваритепловодоенергія").

[![](https://mpz.brovary.org/wp-content/uploads/2015/11/1-sesiya-13.jpg)](https://mpz.brovary.org/wp-content/uploads/2015/11/1-sesiya-13.jpg)

У заступника міського голови Олександра Резніка є дружина Лідія (дівоче прізвище - Михайлова) та син, яких він вказує в [своїй декларації](https://public.nazk.gov.ua/declaration/90a13c92-2d9c-4fb7-8632-978350e7e9b4) за 2016 рік. Нагадаємо також, батько пана Олександра - Віктор Резнік був [депутатом](https://mpz.brovary.org/oprilyudneno-avtobiografiyi-deputativ-brovarskoyi-miskradi/) Броварської міської ради попереднього скликання.

Доходи родини Резніків у минулому році склали **520 453 грн**: серед них заробітна плата пана Олександра в міськвиконкомі 89 484 грн та в [ПП "ЛЕНБУД"](https://youcontrol.com.ua/ru/catalog/company_details/32271055/) 20 313 грн, а також дохід від відчудженого майна 400 000 грн. Дружина заступника мера отримала 10 656 грн соцвиплат у зв'язку з народженням дитини. Олександр Резнік декларує і готовкові кошти: **370 000 грн** та **14 000 доларів**.

У родини є два автомобілі: у чоловіка - **Mercedes-Benz Е300** 2010 року випуску, придбаний у 2016 році за **150 000 грн**, у дружини - **Mazda 3** 2010 року випуску, набута у 2011-му.

Також декларант вказує **3** квартири (39,3 кв.м, 52,1 кв.м та 115,6 кв.м) та **1** земельну ділянку (29 кв.м), все це у Броварах. Здебільшого нерухомістю родина володіє на правах спільної власності з іншими членами родини. Лише найбільша квартира, набута у 2013 році за **184 960 грн** та записана на мати Олену Резнік, зазначена як така, що є у безоплатному користуванні.

[![](https://mpz.brovary.org/wp-content/uploads/2017/04/dm-297-1.jpg)](https://mpz.brovary.org/wp-content/uploads/2017/04/dm-297-1.jpg)

Нагадаємо, "Маєш право знати" аналізувало декларації заступників міського голови Броварів за [2014](https://mpz.brovary.org/sapozhko-ta-zastupniki-pokazali-minulorichni-dohodi-ta-mayno/) та [2015 роки](https://mpz.brovary.org/u-sapozhka-nova-zemelna-dilyanka-a-golubovskyj-rozluchyvsya-meriya-oprylyudnyla-deklaratsiyi/).
