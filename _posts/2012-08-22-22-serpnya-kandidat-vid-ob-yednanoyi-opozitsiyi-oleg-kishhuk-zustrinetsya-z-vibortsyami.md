---
title: "22 серпня кандидат від об’єднаної опозиції Олег Кищук зустрінеться з виборцями"
date: 2012-08-22
author: 
  username: "pravoznaty"
  display_name: "Маєш право знати"
categories: 
  - "announce"
tags: 
  - "vibori"
  - "vibori-2012"
  - "vibortsi"
  - "zustrich-z-vibortsyami"
  - "kandidat-u-narodni-deputati"
  - "kishhuk"
coverImage: "wp-content/uploads/2012/08/Kishhuk-kandidat-2012.jpg"
---

[![](https://mpz.brovary.org/wp-content/uploads/2012/08/Kishhuk-kandidat-2012.jpg "Кищук кандидат 2012")](https://mpz.brovary.org/wp-content/uploads/2012/08/Kishhuk-kandidat-2012.jpg)22 серпня о 17:00 на броварському майдані Свободи напроти приміщення Броварської районної державної адміністрації відбудеться зустріч з кандидатом від Об’єднаної опозиції ВО «Батьківщина» в 97 виборчому окрузі Олегом Кищуком та народним депутатом України Борисом Тарасюком. Про це «Маєш право знати» повідомили організатори зустрічі.

**Кищук Олег Євгенович** [зареєстрований](https://mpz.brovary.org/tsvk-zareyestruvala-u-97-okruzi-kandidata-vid-ob-yednanoyi-opozitsiyi-olega-kishhuka-ta-kandidativ-vid-partiy-viche-ta-derzhava/) кандидатом у народні депутати в одномандатному виборчому окрузі № 97 постановою Центральної виборчої комісії від 8 серпня 2012 року № 203.

_Біографічні відомості про кандидата (згідно з постановою ЦВК)_: народився 18 жовтня 1976 року в місті Києві, громадянин України, протягом останніх п’яти років проживає на території України, освіта вища, тимчасово не працює, безпартійний, проживає в місті Києві, судимість відсутня, суб’єкт висування – політична партія Всеукраїнське об’єднання “Батьківщина”.

Нині Олег Кищук є [депутатом Броварської районної ради VI скликання](http://brovary-region.gov.ua/index.php?option=com_content&task=view&id=907&Itemid=204), до складу якої був обраний на місцевих виборах 2010 року по мажоритарному виборчому округу № 12 (Кулажинці) від політичної партії «Фронт змін**»**. На офіційному сайті райради значиться, що Олег Кищук – приватний підприємець. Як повідомляють Інтернет-ЗМІ, він є власником кінно-спортивного комплесу «Княжичі».

> Починаючи з 30 липня, «Маєш право знати» проводить [громадський моніторинг за всіма етапами виборчої кампанії у виборчому окрузі №97](https://mpz.brovary.org/tag/vibori-2012/), до якого входять міста Бровари та Березань, смт Баришівка, Броварський та Баришівський райони. У фокусі нашої уваги – висування кандидатів у народні депутати, процес реєстрації кандидатів, передвиборча агітація, день голосування, підрахунок голосів та оприлюднення результатів виборів.
