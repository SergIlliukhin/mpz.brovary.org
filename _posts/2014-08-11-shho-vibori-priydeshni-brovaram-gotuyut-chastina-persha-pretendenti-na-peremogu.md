---
title: "Що вибори прийдешні Броварам готують. Частина перша: претенденти на перемогу"
date: 2014-08-11
categories: 
  - "kolonka-avtora"
tags: 
  - "brovary"
  - "vibir-redaktsiyi"
  - "vibori"
  - "vibori-2014"
  - "okrug-97"
  - "parlamentski-vibori-2014"
---

**Не зважаючи на те, що до кінця терміну офіційного кандидатів-мажоритарщиків є ще досить часу, про найбільш вірогідних гравців можна говорити вже сьогодні. В навколовиборчих колах Броварів вже зараз відомо, хто з місцевих політиків візьме участь в цьогорічних парламентських змаганнях. За неофіційною інформацією з багатьох джерел, ці перегони обіцяють стати одними з найцікавіших на нашій пам’яті та досить щедрими на сюрпризи.**

За добу до закінчення терміну висунення мажоритарщиків партіями та за два тижні до завершення реєстрації самовисуванців, ми намагатимемось спрогнозувати, хто цього разу може піти до Верховної Ради від Броварів. Ми проаналізуємо найбільш вірогідних кандидатів, спробуємо оцінити їхні шанси на перемогу, зрозуміти, які завдання вони перед собою ставлять і якими ресурсами володіють. Іншими словами – спробуємо прикинути перші «розклади» цих перегонів.

Осінні вибори 2014 року в Броварах стануть багатими як на традиційних кандидатів, так і на темних конячок, якіможуть доволі сильно вплинути на перебіг перегонів та виконувати різні ролі у грі. Водночас принциповою відмінністю цієї кампанії найпевніше стане відсутність масованого застосування адмінресурсу на будь-чию користь, репресій та переслідувань кандидатів як це ми спостерігали в усі попередні роки.

Якщо говорити про претендентів на перемогу, між якими точитиметься реальна боротьба, то таких, як і завжди, буде зовсім небагато. Проте виборчий бюлетень все одно лишатиметься так само довгим – за рахунок маси «технічних» гравців. Усі вони раніше чи пізніше  публічно або приховано стануть на бік того чи іншого фаворита, але протягом самої кампанії виконуватимуть функції «громовідводів» або ж намагатимуться відтягнути голоси у фаворитів.

**ЦАРЬ ГОРИ**

Цього разу в перегонах вперше за останній час візьме участь діючий народний депутат від нашого округу. Павло Різаненко, який ефектно переміг на останніх парламентських виборах проти групи регіоналівських кандидатів, вочевидь висуватиметься від президентського мегаблоку, в який незабаром може увійти ще й «Народний фронт» Яценюка і Турчинова. Штаб Різаненка працює вже порівняно довго, та й зрештою його активна присутність в місті не припинялась з моменту перемоги на виборах 2012 року за рахунок постійної діяльності броварського УДАРу. На користь кандидата від влади грає те, що під час своєї каденції в парламенті Різаненко зберіг політичну послідовність та власну репутацію як в плані боротьби проти режиму Януковича та підтримки революції, так і в питанні постійного контролю та впливу на ситуацію в Броварах. Водночас в мінус позиціям «ударівця» можна поставити недостатню поінформованість саме броварчан про діяльність Різаненка в якості парламентаря. Багато з того, в чому приймав участь нардеп від нашого округу, реалізовувалось в рамках окремих ініціатив, не пов’язаних з прізвищем Різаненка, як то волонтерські рухи із забезпечення армії, благодійні проекти і т.п. Крім того загальновідомо, що Павло Олександрович не є прихильником екстравагантих випадів типу Ляшка, а тому не так часто потрапляє в політичні телешоу.

Також слід зазначити, що статус Різаненка як президентського кандидата не передбачає тих «привілеїв», які мали провладні ставленики за часів Януковича. Зрозуміло, що тепер висуванець від президентської партії не зможе за прикладом попередників використовувати адмінресурс, підкуп виборців, репресії та інші старі прийоми, що активно застосовувались ще на останніх парламентських виборах. В той же час висування від блоку Порошенка-Кличка-Луценка-Яценюка все одно сильно вплине на виборчі перспективи Павла Олександровича, адже Порошенко навесні отримав від броварчан близько 63% голосів «за», які хоч і не повністю, але додадуться до і так високого стартового рейтингу Різаненка.

**_Статус:_** головний фаворит

**_Вірогідність висування:_** 95%

**_Шанси на перемогу:_** 80%

**СТАБІЛЬНА РАДИКАЛЬНІСТЬ ЗМІНИ ПАРТІЇ**

Головним сюрпризом цієї кампанії може стати досить несподівана безпосередня участь у перегонах міського голови Ігоря Сапожка. Втримавшись на посаді під час революційних подій, мер від Партій регіонів поступово відновлюється від лютневого майданівського шоку і сьогодні починає думати про власне політичне майбутнє. Наразі з високою вірогідністю можна стверджувати, що екс-регіонал буде висунутий на парламентських виборах кандидатом від… Радикальної партії Ляшка, осередки якої у Броварах та районі сьогодні котролюють люди Сапожка та його спонсора Трощенка. Подібні повороти на 360 градусів в політичній площині для міського голови не в новинку, адже перед вступом до Партії регіонів Сапожко перебував в лавах «Батьківщини» Юлії Тимошенко. Проте черговий сеанс партійного перефарбовування штаб Ігоря Васильовича (який нещодавно посилився фахівцями з Санкт-Петербургу) вочевидь розцінили не настільки важливим для виборців, як високий рейтинг партії Ляшка, що ним планує скористатись команда Сапожка. Інше питання, яким чином Ігор Васильович, який усю свою мерську каденцію наголошував на власній «позапартійній господарності» та «відповідальності перед броварчанами», пояснюватиме своє рішення раптово покинути посаду міського голови та спробувати пробитись в парламентське крісло.

Головним аргументом Сапожка може знову стати використання адмінресурсу, проте цього разу вже замасковане та «точкове»: удари наноситимуть у найбільш вразливих місцях. Масоване застосування чиновницького апарату тепер навряд чи можливе як з огляду на зміну правил гри загалом по країні, так і через те, що в підлеглих Сапожка не буде достатньої мотивації виконувати ризиковані вказівки, адже в разі його перемоги вони залишаться сам-на-сам із відповідальністю перед законом, позбавлені «політичного даху» позаяк в такому разі їхній покровитель змінить Бровари на печерські пагорби

Натомість заради перемоги Сапожка в хід можуть піти усі фінансові накопичення, які команді та спонсорам міського голови вдалось акумулювати за час перебування при владі. В результаті ми можемо стати свідками передвиборчих «бомбардувань» Броварів та округу дитячими майданчиками, «засівання» агітаційною гречкою, «раптово» залатаних ям на дорогах та інших форм непрямого підкупу виборців, на якому команда мера економити навряд чи стане. Прикметно, що на відміну від того ж Федоренка, який в 2010 році дозволяв собі регулярну відкриту роздачу передвиборцих хабарів у вигляді продуктових наборів серед білого в центрі міста, звинуватити в підкупі виборців міського голову юридично буде значно складніше, позаяк всі ці прояви найпевніше подаватимуться у вигляді легальних «ініціатив міської влади». З іншого боку, навіть не зважаючи на відверто непевні шанси Ігоря Сапожка серйозно позмагатися за перемогу, на кін будуть кинуті всі карти та ресурси, позаяк ставка занадто велика. Слід пам’ятати, що за броварським міським головою тягнеться шлейф десятків заяв про вчинені корупційні злочини на посаді мера, які до цього часу прикривав місцевий прокурор. Сьогодні ж, після відставки одіозного Миколи Гарника, у Сапожка «огололились тили», в той час як мандат народного депутата міг би гарантувати екс-регіоналу недоторканість.

На риторичне запитання «Як сприймуть броварчани заміну Сапожком в своїх принципах «стабільності Януковича» на «радикальні вила Ляшка?», ми сьогодні відповідати не будемо: своє слово вже скоро скажуть виборці.

**_Статус:_** фаворит

**_Вірогідність висування:_** 80%

**_Вірогідність перемоги:_** 35%

**АНТИПРЕЗИДЕНТСЬКИЙ ГОЛОВА РДА**

Замикає лінію керівників міста, котрі вірогідно змагатимуться за крісло під куполом Верховної Ради голова Броварської РДА Олег Кищук. Активна передвиборча робота Кищука, яка останнім часом спостерігається на Броварщині, дозволяє підозрювати, що Олег Євгенович вдруге спробуватиме вибороти собі мандат народного депутата. На відміну від попереднього разу, сьогодні Кищук виходитиме на дистанцію в статусі голови району, а крім того зберігає за собою протекторат нардепа Костянтина Бондарєва, який не лише визначає лінію поведінки Кищука, але й допомагає останньому вирішувати питання на рівні вищого керівництва держави.

Водночас не зважаючи на номінально впливову посаду голови РДА, у випадку Кищука вона не дасть йому тих важелів, які потенційно можна було б використати на свою користь під час кампанії. Олег Євгенович обіймає дану посаду порівняно недовго та й почувається в цьому кріслі досить хитко, позаяк призначення Кищука підписував тодішній в.о Президента Турчинов, а ось проти нинішнього глави держави Кищук виступав в жорсткій опозиції, називаючи Порошенка «другим Януковичем». Тож Олег Євгенович – як і його підлеглі – розуміє: увесь його вплив може бути нівельований одним розчерком пера Порошенка на указі про його звільнення, а відтак ситуація, коли головним конкурентом під час перегонів є кандидат від президентського блоку, значно звужує Кищуку поле для маневру та мінімізує його шанси на реальну боротьбу. Вочевидь Олег Кищук виконає «на біс» свою роль з попередніх парламентських виборів, коли незадовго до виборів зніме власну кандидатуру на користь іншого кандидата.

**_Статус:_** важливий технічний кандидат

**_Вірогідність висування:_** 50%

**_Вірогідність перемоги:_** 20%

Наразі відсутня достовірна інформація щодо рейтингів вірогідних кандидатів від нашого округу напередодні виборчих перегонів. Поки що свої показники не оприлюднив жоден штаб, так само як і не проводили соцдосліджень відомі рейтингові компанії. Отримавши дані щодо симпатій виборців по кандидатам та маючи на руках остаточну інформацію щодо висування кожного з них, ми зможемо оцінити, чи був цей прогноз правильним.

В наступній частині статті читайте про другий ешелон кандидатів в народні депутати по нашому округу.
