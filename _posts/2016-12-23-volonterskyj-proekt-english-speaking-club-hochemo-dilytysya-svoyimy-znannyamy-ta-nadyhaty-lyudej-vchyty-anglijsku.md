---
title: "Волонтерський проект English Speaking Club: \"Ми хочемо ділитися своїми знаннями та надихати людей вчити англійську\""
date: 2016-12-23
author: 
  username: "ulitenko"
  display_name: "Ірина Улітенко"
categories: 
  - "interview"
  - "hromada"
tags: 
  - "english-speaking-club"
  - "esc"
  - "brovary"
  - "vibir-redaktsiyi"
  - "vyvchennya-anglijskoyi"
  - "volonterstvo"
  - "demalyans"
  - "novini"
  - "oleksandr-plahov"
---

**Навесні цього року в Броварах стартував волонтерський проект [English Speaking Club (ESC Bro)](https://www.facebook.com/groups/1734938140051576/), який вже встиг заявити про себе в місті. Кожної п’ятниці люди різного віку збираються, щоб поговорити про цікаві подорожі, найважливіші події в світі, пограти в ігри за певною тематикою та поспівати пісні під гітару - і все це англійською мовою. В цей клуб запрошують різних людей провести лекції та поділитися своїм цікавим досвідом, де англійська мова відіграє найважливішу роль у житті людини.**

Проект виник та втілився у життя завдяки громадському активісту та простому мешканцю нашого міста **Олександру Плахову**. Багато хто “заочно” знайомий з Олександром через соціальну мережу FB. Останім часом він багато уваги приділяє громадській діяльності: [опікується](https://mpz.brovary.org/oleksandr-plahov-ya-hochu-bachiti-brovari-priyemnim-i-komfortnim-mistom/) зовнішнім виглядом парку "Перемога", власноруч зробив ремонт у своєму під'їзді та дворі, і навіть креативно показав проблему [затоплення міста](https://mpz.brovary.org/brovary-zatopylo-po-sami-vintsya-foto-video/) під час дощу, перевозячи дітей [на човні](https://mpz.brovary.org/u-brovarah-vlashtuvaly-perepravu-na-chovni-cherez-vulytsyu-grushevskogo-fotoreportazh/) через дорогу.

Відтепер Олександр почав займатися і освітницькою діяльністю. І перший його проект - це **English Speaking Club Bro (ESC Bro)**. Що це за клуб та як він виник? Хто та як може до нього приєднатися?

Про себе пан Олександр розповідає коротко: _“I’m a Dreamer, Driver, Doer – 3D. Мені подобається action. У професійному житті займаюсь адмініструванням бізнес-процесів у сфері Facility Management. Обожнюю свою сім’ю – свою дружину, котра є моєю опорою, та своїх чудових діток, які є нашим благословінням”._

\[caption id="attachment\_64001" align="aligncenter" width="600"\][![](https://mpz.brovary.org/wp-content/uploads/2016/12/14237593_10208904428985740_7702808243746230648_n.jpg)](https://mpz.brovary.org/wp-content/uploads/2016/12/14237593_10208904428985740_7702808243746230648_n.jpg) Олександр Плахов\[/caption\]

**\- Олександре, як народилась ідея створити English Speaking Club?**

\- Сама ідея розмовного клубу довгий час не давала мені спокою. Якось на початку року я опинився у стані пошуку нової роботи, мав трішки більше вільного часу і мав натхнення зробити щось корисне. Коли ліфт, під’їзд, перила, вхідні двері та сіра-сірюща стіна навпроти мого будинку були пофарбовані, прийшов час поміркувати над створенням розмовного клубу. Було чимало питань: КОЛИ? ДЕ? ЯК? ДЛЯ КОГО? ЧИ ВАРТО? Але одного разу **Вікторія Ткачук**, активістка з ДемАльянсу, сказала – РОБИМО! Ми створили групу у Фейсбуці, зробили оголошення, я розробив план заняття. І вже 1 квітня в офісі ДемАльянс-Бровари відбулася перша зустріч! З тих пір не було жодної п’ятниці, коли б ми не зустрічалися на ESC Bro.

**\- Чому ти вирішив займатися цим проектом? Що тебе надихає? І для чого все це тобі?**

\- Ні для кого не секрет, що нашій країні потрібна нова генерація політиків, громадських активістів та просто людей, котрі б любили свою країну та власним прикладом та зусиллями розвивали б її. З Марсу, на жаль, нових політиків та громадських активістів не завезти, тому маємо виростити своїх – своїм прикладом простої небайдужості до того, що відбувається навколо тебе, надихнути інших. Поділитися зі своїми ближніми знаннями та навичками, якими ти володієш, щоб у людини з’явилась ще одна можливість реалізувати себе, знайти себе у цьому турбулентному світі, стати успішним і зробити свою країну успішною. Я володію певними знаннями, навичками та досвідом, якими я можу поділитися з іншими. Дослідження показують, що 89% українців вчили англійську мову у школі, але лише 18% володіють нею на рівні вище середнього. При цьому у Євросоюзі вільно володіють англійською 38% громадян. Англійська мова – це міжнародна мова спілкування і знання англійської мови відкриває неабиякі можливості у житті. ESC Bro дає мені таку чудову можливість надихати людей до вивчення англійської. Я радий, що можу у такий спосіб внести і свій маленький вклад у розвиток громадянського суспільства у моєму місті.

\[caption id="attachment\_63991" align="aligncenter" width="600"\][![](https://mpz.brovary.org/wp-content/uploads/2016/12/14317500_10208904456266422_5889962475490070749_n.jpg)](https://mpz.brovary.org/wp-content/uploads/2016/12/14317500_10208904456266422_5889962475490070749_n.jpg) English Speaking Club\[/caption\]

[![](https://mpz.brovary.org/wp-content/uploads/2016/12/14264048_10208904442906088_5476129009119711900_n.jpg)](https://mpz.brovary.org/wp-content/uploads/2016/12/14264048_10208904442906088_5476129009119711900_n.jpg)

**\- Як розвивається клуб? Чи були якісь важливі події за час його існування?**

\- Ми існуємо вже більше півроку. До речі, перша зустріч відбулася 1 квітня – дехто думав, що то такий жарт, але проект розвивається. Насправді, було чимало важливих подій – ми прийняли рішення вдосконалювати свої навички володіння іноземною мовою, ми святкували дні народження. До речі, мій син народився в липні, в одну з п’ятниць. В цей день, після пологового, я прийшов на клуб - мені було дуже приємно розділити чудову новину з друзями! За цей час ми стали справжніми друзями! Ми провели декілька тематичних зустрічей по Project Management з професіоналом у своїй справі Романом Антоненко, проектним менеджером однієї з провідних телекомунікаційних компаній в світі; з місцевим депутатом Андрієм Василенко ми мріяли про Броландію – новітнє успішне місто Бровари; Молодь Демократичного Альянсу Бровари наразі проводять заняття з дітлахами – і все це, звісно, англійською!

\[caption id="attachment\_63994" align="aligncenter" width="600"\][![](https://mpz.brovary.org/wp-content/uploads/2016/12/14713726_1204907009582198_886184178867568794_n.jpg)](https://mpz.brovary.org/wp-content/uploads/2016/12/14713726_1204907009582198_886184178867568794_n.jpg) Зустріч з Романом Антоненка, ведучим лекції по Project Management\[/caption\]

[![](https://mpz.brovary.org/wp-content/uploads/2016/12/14222124_10208904472426826_2944698095361833853_n.jpg)](https://mpz.brovary.org/wp-content/uploads/2016/12/14222124_10208904472426826_2944698095361833853_n.jpg)

**\- В чому особливість проекту, унікальність та мета клубу?**

\- Волонтерський проект English Speaking Club Bro - це спільнота друзів, котрі бажають покращити свої навички володіння англійською. Вхід безкоштовний, я завжди наголошую – візьміть з собою бажання навчатися, бо то є найбільшою складовою успіху. Ми дуже полюбляємо співати під гітару! Звісно, співаємо виключно англійською.

Мета проекту – допомогти броварчанам підвищити рівень знань англійської мови або навіть просто спонукати людей до навчання та розвитку, адже хороший приклад має властивість розповсюджуватися. Ми, українці, маємо розуміти міжнародну мову спілкування та розмовляти цією мовою, аби не лишитися на узбіччі Європейського Союзу та й всього світу. Гьоте якось сказав: «Скільки мов ти знаєш, стільки разів ти людина».

**\- З яким рівнем англійської мови людина може приєднатися до клубу?**  

\- До ESC Bro може приєднатися кожен, хто має бажання вивчати англійську мову, хто хоче покращити свій рівень володіння розмовної мови, або хто просто хоче поспілкуватися та зустріти чудових людей. Але якось став очевидним той факт, що деяка кількість людей, котрі відвідували оригінальний клуб, залишили його, тому що їх рівень володіння англійською мовою не дозволяв їм відчувати себе на рівні з іншими – так виник **[ESC for Beginners](https://www.facebook.com/groups/1815042808779322/?fref=ts) – клуб для початківців**. Згодом ми подумали, що варто почати працювати з дітлахами. Так з'явився ще один проект - [**ESC for Kids**](https://www.facebook.com/groups/1440568919291950/?fref=ts), який проводиться у співпраці з Молоддю Демократичного Альянсу Бровари. Тому ESC Bro – для кожного, від експерта до дітлахів.

**\- А можна детальніше про додаткові напрямки клубу - для початківців та дітей?**

\- ESC for Beginners – це клуб для початківців, для людей навіть з нульовим рівнем англійської. Тут більше початкової теорії, граматики, фонетики, практики усного мовлення та читання. І якщо є бажання почати, то приєднуйтесь, бо дуже скоро початківці перейдуть на більш високий рівень.

ESC for Kids – це клуб для дітлахів віком від 6 до 10 років. Основна ідея – навчатися граючись. Ми намагаємося зробити все, щоб дітлахам було весело – граємося у ігри, вивчаємо нові слова, співаємо веселих дитячих пісень – звісно все англійською. Ми певні, що англійська це весело!

\[caption id="attachment\_63999" align="aligncenter" width="600"\][![](https://mpz.brovary.org/wp-content/uploads/2016/12/14976846_936791143087364_6891772984183375596_o.jpg)](https://mpz.brovary.org/wp-content/uploads/2016/12/14976846_936791143087364_6891772984183375596_o.jpg) ESC for Kids\[/caption\]

[![](https://mpz.brovary.org/wp-content/uploads/2016/12/14907102_1220529911353241_6040829891519560064_n.jpg)](https://mpz.brovary.org/wp-content/uploads/2016/12/14907102_1220529911353241_6040829891519560064_n.jpg)

**\- Напевно в клубі за час його роботи назбиралось чимало яскравих історій. Яка найбільше запам'яталась?**

\- Цікаві історії, насправді, відбуваються кожної п’ятниці на наших зустрічах, коли ми ділимося цими історіями один з одним. Але однією з найяскравіших, для мене особисто, стала історія виникнення ESC for Beginners. Мене не полишала думка, що потрібно щось робити для тих людей, рівень володіння англійською яких не дозволяв їм почувати себе вільно на зустрічах ESC Bro. На жаль, вільного часу у мене не було, щоб приділити початківцям увагу, але щось підказувало мені, що серед нас вже виросли ті, хто зможе стати лідерами групи початківців. Одна з них називала себе інтровертом і характеризувала себе, як людина, котра ніколи не зможе говорити перед аудиторією; інша була не впевнена у своїх силах. Наразі, неперевершені **Катя Мамайсур-Негода** та **Таня Якубець** є викладачами у ESC for Beginners, і це неймовірно!

\[caption id="attachment\_64000" align="aligncenter" width="600"\][![](https://mpz.brovary.org/wp-content/uploads/2016/12/14917232_10209413992164501_4965369153936633620_o.jpg)](https://mpz.brovary.org/wp-content/uploads/2016/12/14917232_10209413992164501_4965369153936633620_o.jpg) ESC for Beginners\[/caption\]

**\- Які у вас плани на майбутнє?**

\- Найближчим часом запрошуватимемо нових цікавих гостей, броварчан, котрі досягли певного успіху та вільно розмовляють англійською – буде цікаво. Створення ESC for Teens – клуб для підлітків. Мріємо про створення освітньої платформи в Броварах, де можна буде обмінюватися досвідом та знаннями, проводити семінари, лекції та майстер-класи, доступних для широкого загалу. Ми хочемо спонукати наших мешканців до саморозвитку та самоосвіти. А наразі, кожен бажаючий може приєднатися до клубу, завітавши на одну з наших зустрічей.

> Розклад занять: ESC for Beginners – кожної п’ятниці о 18:00, оригінальний ESC Bro - кожної п’ятниці о 19:00 та ESC for Kids – кожної суботи об 11:15. Всі заняття проходять за адресою: вул. Ярослава Мудрого, 90, 5-й поверх, кімн. 23, офіс ДемАльянс-Бровари.

**Фото - English Speaking Club, Катерина Мамайсур-Негода**
