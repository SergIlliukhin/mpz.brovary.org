---
title: "136 тисяч гривень - розтрата бюджетних коштів у Броварській РДА, - прокуратура"
date: 2017-03-30
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "brovarska-prokuratura"
  - "brovarska-rda"
  - "novini"
  - "roztrata"
  - "roztrata-koshtiv"
  - "sluzhbovets"
coverImage: "wp-content/uploads/2017/03/12028744_1173518256010615_6456497300150051745_o_0e65e_9e02b.jpg"
---

**Чиновника Броварської РДА обвинувачують у розтраті бюджетних коштів у сумі 136 тис грн. Розтрата здійснена разом з керівником одного з приватних підприємств. Службовець підписав документи для проведення ремонтних робіт у комунальній установі Броварського району. Йому загрожує штраф та обмеження волі строком до 5 років. Про це [йдеться](http://brovaru-prokuratura.org.ua/news/chergovogo-sluzhbovtsya-administratsiyi-zavdyaki-prokuraturi-budut-suditi-za-roztratu-byudzhetnih-koshtiv-u-sumi-ponad-136-tis-grn.html) у повідомленні на офіційному сайті Броварської місцевої прокуратури.**

Правоохоронці повідомляють, що начальник одного з відділів Броварської райдержадміністрації, всупереч своїм посадовим обов’язкам, без жодних документальних та правових підстав, зловживаючи своїм службовим становищем, власним підписом затвердив дефектний акт та інші офіційні документи для проведення ремонтних робіт у одній із комунальних установ Броварського району. Тим самим створив умови для розкрадання бюджетних коштів, надавши дефектному акту статусу офіційного документа.

У свою чергу, керівник одного з товариств, переслідуючи корисливий мотив, з метою заволодіння бюджетними грошовими коштами, користуючись незаконними діями службової особи РДА, розробив документи щодо виконання своїх договірних зобов’язань, тобто вніс завідомо неправдиві відомості із завищеними обсягами фактично виконаних будівельних робіт та використаних будівельних матеріалів.

Згодом, на підставі погоджених дефектних документів була розроблена проектно-кошторисна документація на здійснення будівельних робіт, яка після проведення експертизи кошторисної частини проектної документації, була затверджена замовником будівництва.

Загалом зловмисники завдали майнової шкоди державі у розмірі понад **136 тисяч гривень**. Броварською місцевою прокуратурою скеровано до суду для розгляду по суті обвинувальний акт відносно службової особи Броварської РДА та керівника товариства.

Службова особа обвинувачується у вчиненні кримінальних правопорушень, передбачених ч. 2 ст. 191 (розтрата чужого майна шляхом зловживання службовою особою своїм службовим становищем) та ч. 1 ст. 366 (видача службовою особою завідомо неправдивих офіційних документів) КК України. Санкція ч. 2 ст. 191 КК України передбачає обмеження волі на строк до **5 років** або позбавленням волі на той самий строк, з позбавленням права обіймати певні посади чи займатися певною діяльністю на строк до **3 років**. Санкція ч. 1 ст. 366 КК України передбачає штраф до **250** неоподатковуваних мінімумів доходів громадян або обмеженням волі на строк до **3 років**, з позбавленням права обіймати певні посади чи займатися певною діяльністю на строк до **3 років**.
