---
title: "Страйкуючі працівники заблокували роботу підприємства у Броварах"
date: 2013-01-28
author: 
  username: "sergilliukhin"
  display_name: "Сергій Іллюхін"
tags: 
  - "brovary"
  - "brovarske-pidpriyemstvo"
  - "vibir-redaktsiyi"
  - "novini"
  - "pratsivniki"
  - "simutin"
  - "strayk"
  - "tov-chisti-materiali"
  - "trudovi-prava"
coverImage: "wp-content/uploads/2013/01/IMAG1658.jpg"
---

[![](https://mpz.brovary.org/wp-content/uploads/2013/01/IMAG1656.jpg)](https://mpz.brovary.org/wp-content/uploads/2013/01/IMAG1656.jpg)**У Броварах розпочався безстроковий страйк працівників ТОВ «Чисті матеріали».  Роботу підприємства повністю заблоковано.  Кількагодинні переговори результатів не принесли.**

Працівники ТОВ «Чисті матеріали» у неділю, 27 січня 2013 року, розпочали безстроковий страйк та повністю зупинили роботу всього підприємства.

Робітники незадоволені умовами праці на виробництві і вимагають невідкладного укладання колективного трудового договору між підприємством та трудовим колективом, який має врегулювати відносини між працівниками та роботодавцем.

[![](https://mpz.brovary.org/wp-content/uploads/2013/01/IMAG1646.jpg)](https://mpz.brovary.org/wp-content/uploads/2013/01/IMAG1646.jpg)

Зокрема, працівники незадоволені наступним:

- Затримки у виплаті заробітної плати (до 3-4 тижнів);
- Не виплачуються обов’язкові авансові платежі;
- Підвищення вимог до якості продукції не супроводжувалось підвищенням рівня оплати за продукцію найвищої якості – в результаті чого зменшився рівень заробітної плати;
- Не оплачується час, витрачений на ремонт та налаштування обладнання;
- Відсутність доплат за роботу у нічний час, вихідні та святкові дні, за понаднормову роботу;
- Відсутність доплат за шкідливі умови виробництва: працівники вимагають повторного висновку санепідемстанції щодо вимірювання рівню запилення (велика кількість оксиду алюмінію у повітрі);

Про проведення страйку керівництво підприємства [було попереджено](https://mpz.brovary.org/zavtra-pratsivniki-odnogo-z-brovarskih-pidpriyemstv-planuyut-ogolositi-strayk/) за тиждень – 19 січня 2013 року, однак жодних реальних кроків або переговорів за цей час не відбулося.

**Пояснення керівництва**

Для проведення переговорів зі страйкарями з Козелецького району терміново був викликаний генеральний директор ТОВ «Чисті матеріали» **Кузьмєнков Сергій Михайлович**.

Керівник підприємства підтвердив, що дійсно останнім часом трапляються затримки у виплаті заробітної плати, не виплачуються аванси, але це тимчасово і викликане затримками у поверненні ПДВ з боку держави. Він пообіцяв, що у лютому такої проблеми вже не буде.

[![](https://mpz.brovary.org/wp-content/uploads/2013/01/Untitled.jpg)](https://mpz.brovary.org/wp-content/uploads/2013/01/Untitled.jpg)

«Підвищити вимоги до якості продукції ми змушені через те, що на ринку з’явилася велика кількість дешевшої продукції з Китаю» - відзначив Кузьмєнков – «Лише пропонуючи якіснішу продукцію ми можемо триматися на плаву». Робітники обурюються: залишивши те саме обладнання і матеріали, більшу кількість продукції відбраковують або розцінюють як другий ґатунок. Досить часто це відбувається не з вини працівників, а через перепади напруги.

Також Сергій Михайлович звернув увагу на те, що оплата на підприємстві відбувається згідно обсягу виготовленої продукції, тому понаднормовий час автоматично передбачає більшу кількість продукції і вищу зарплату. Робітники не погоджуються, адже вони фізично не завжди встигають відновити сили.

Незважаючи на велику кількість пилу в повітрі, Кузьмєнков зауважив, що СЕС умови виробництва  не визнала шкідливими (при правильному дотриманні технологічних процесів), тому надбавки не передбачено. Хоча 2 додаткових дні до відпустки працівники все ж отримують.

Керівник підприємства звернувся до працівників з проханням припинити страйк і повернутися до роботи. Він запевнив, що вже на початку наступного тижня страйкарям буде надано для ознайомлення проект колективного трудового договору, а 4 лютого на підприємстві буде власник – **Могилевський Родіон Нестерович**, який зараз перебуває в Чикаго, тому не може швидко відреагувати.

**_Сергій Михайлович визнав, що він недооцінив серйозність намірів страйкарів, про що зараз жалкує._**

[![](https://mpz.brovary.org/wp-content/uploads/2013/01/IMAG1658.jpg)](https://mpz.brovary.org/wp-content/uploads/2013/01/IMAG1658.jpg)

**Колектив вирішив стояти до кінця**

Переговорний процес  тривав більше двох годин, але консенсусу так і не було досягнуто. Працівники наслухались вже достатньо обіцянок, а тому сказали, що роботу підприємства буде відновлено лише після того, як буде підписано колективну трудову угоду, яка враховуватиме права колективу.

На прохання генерального директора страйкарі у письмовому вигляді почали викладати всі свої зауваження, які мають бути враховані у тексті угоди.

[![IMAG1666](https://mpz.brovary.org/wp-content/uploads/2013/01/IMAG1666.jpg)](https://mpz.brovary.org/wp-content/uploads/2013/01/IMAG1666.jpg)

Ближче до вечора працівники сформували список зауважень, а керівництво підприємства надало для ознайомлення чорнову версію колективного договору. Однак мета страйку ще не досягнута, тому виробниче обладнання частково вимкнене, а частково працює у холостому режимі.

[![](https://mpz.brovary.org/wp-content/uploads/2013/01/IMG_4301.jpg)](https://mpz.brovary.org/wp-content/uploads/2013/01/IMG_4301.jpg)

Депутат Броварської міської ради, юрист **Роман Сімутін**, який був запрошений страйкарями на переговори, зауважив: «Це перший відомий мені випадок такого згуртованого відстоювання своїх прав трудовими колективами у Броварах. Якщо робітники триматимуться разом, то їм немає чого боятися, тому що вони відстоюють свої права. Колективна трудова угода, укладена між підприємством та трудовим колективом, допоможе уникнути таких проблем у майбутньому, оскільки допоможе захистити права і робітників, і роботодавця».

> Цей день, 27 січня 2013 року, може стати переломним у історії боротьби робітників нашого міста за свої права. Колектив підприємства ТОВ «Чисті матеріали» вже всерйоз замислився над створенням власного профспілкового комітету, який би захищав їх права і був би посередником між працівниками та роботодавцем. Хто знає – можливо, вже незабаром ми станемо свідками зародження незалежних профспілкових комітетів у нашому місті.
