---
title: "Український омбудсмен відкрила провадження за скаргами броварських журналістів та оглядача \"Інтера\""
date: 2012-10-24
author: 
  username: "pravoznaty"
  display_name: "Маєш право знати"
tags: 
  - "bochkala"
  - "brovary"
  - "vibir-redaktsiyi"
  - "dyachenko"
  - "zhurnalisti"
  - "zmi"
  - "kachor"
  - "novini"
  - "ombudsmen"
coverImage: "wp-content/uploads/2012/10/Lutkovska.jpg"
---

[![](https://mpz.brovary.org/wp-content/uploads/2012/10/Lutkovska.jpg "Лутковська")](https://mpz.brovary.org/wp-content/uploads/2012/10/Lutkovska.jpg)Сьогодні до Уповноваженого Верховної Ради України з прав людини Валерії Лутковської звернулися оглядач телеканалу «Інтер» **Роман Бочкала**, журналіст газети «Маєш право знати» **Аліна Дяченко** та журналіст видання «Громадський захист Київщини» **Андрій Качор** з приводу порушення їхніх громадських та професійних прав, зокрема інцидентів, що сталися 20 та 22 жовтня у місті Бровари. Уповноважений з прав людини Валерія Лутковська відкрила провадження за скаргами журналістів. Про це повідомляє прес-служба українського омбудсмена [на офіційному веб-сайті](https://www.ombudsman.gov.ua/index.php?option=com_content&view=article&id=2123:2012-10-24-15-06-41&catid=14:2010-12-07-14-44-26&Itemid=75).

"_Сьогодні ми були в офісі Уповноваженого з прав людини та подали звернення до пані Лутковської з проханням взяти, так би мовити, під особистий контроль розслідування броварською прокуратурою подій, що сталися 20 жовтня біля МКЦ "Прометей" під час приїзду Азарова до Броварів, коли [нам з журналістом Андрієм Качором розбили знімальну техніку](https://www.pravda.com.ua/news/2012/10/20/6975080/) та не пустили на територію виборчої дільниці, та 22 жовтня, коли [заступник голови райдержадміністрації зіштовнув журналіста телеканалу "Інтер" Романа Бочкалу](https://www.pravda.com.ua/news/2012/10/23/6975210/) зі сходів в адмінбудівлі. Ми зробили це через те, що маємо великий сумнів в об'єктивному та повному розслідуванні всіх фактів, що мали місце у Броварах, адже у вчиненні злочину проти журналістів ми звинувачуємо посадових та службових осіб органів влади Броварського району, а також рядових працівників райдержадміністарції. Тому ми сподіваємось, що_ _пильна увага громадськості та всеукраїсньких ЗМІ, а також сприяння омбудсмена, спонукатимуть броварську прокуратуру провести належну перевірку та притягти до відповідальності винних осіб_", - розповіла Аліна Дяченко.

"_Сподіваюсь, що цей ганебний інцидент матиме в т.ч. і позитивні наслідки і ми нарешті станемо свідками першої «посадки» місцевих чиновників у в’язницю на тривалий строк по 171-ій статті. Вся країна бачила, що в той момент ми виконували свою професійну журналістську діяльність, а посадовці брутально нам в цьому перешкоджали. Не могли цього не бачити і присутні там правоохоронці, котрі й пальцем не поворухнули, аби припинити беззаконня. Тому ми вимагатимемо і притягнення до найсуворішої відповідальності не лише чиновників райдержадміністрації та присутніх там людей у погонах, а й обов’язково– їхнє місцеве керівництво, яке своєю злочинною бездіяльністю призвело до розгулу беззаконня у Броварах. Тільки такі речі можуть бути певним «щепленням»для того, аби ми могли хоча б говорити про вільну пресу у Броварах та Україні на тлі дотримання прав людини загалом_", - зауважив Андрій Качор.

**Сюжет телеканалу "Інтер" про броварських журналістів**

Оптимізму постаждалим журналістам додає те, що буквально тиждень тому, 17 жовтня, Жмеринський районний суд ухвалив рішення у справі про напад на журналістів інформаційної програми «Подробности» телеканалу «Інтер», одним з яких якраз і був Роман Бочкала. Фермер Василь Бондарчук, який напав на знімальну групу, визнаний винним у перешкоджанні роботі журналістів за ч. 1 ст. 171 Кримінального кодексу України і за ч. 1 ст. 125 (умисне нанесення легких тілесних ушкоджень). Згідно з рішенням суду, фермеру призначили покарання у вигляді штрафу в розмірі 510 грн, плюс штрафу в розмірі 340 грн за умисне легке тілесне ушкодження.

Як розказав [у коментарі «Телекритиці»](https://www.telekritika.ua/news/2012-10-18/75995) журналіст Роман Бочкала, на суді Василь Бондарчук повністю визнав свою провину та попросив вибачення у знімальної групи. «_Покарання ніби й м’яке, оскільки санкція 171-ї статті припускає позбавлення волі на термін до трьох років. Але головне в цій історії те, що справу вдалося довести до рішення суду. Це демонструє, що 171-ша стаття – це не якась ефемерна норма Кримінального кодексу. Що вона дійсно може працювати. З іншого боку, звичайно, треба усвідомлювати, що якби на місці цього фермера був би якийсь народний депутат або високопосадовець, то довести провину було б набагато складніше. Тим не менше, це судове рішення певною мірою прецедент, важливий досвід, на який можна буде посилатись під час розгляду інших справ про напад на журналістів під час виконання ними редакційних завдань_», – сказав Роман Бочкала.
