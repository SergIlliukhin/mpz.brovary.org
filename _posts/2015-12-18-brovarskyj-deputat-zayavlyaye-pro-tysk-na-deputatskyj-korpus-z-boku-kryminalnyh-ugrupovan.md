---
title: "Броварський депутат заявляє про тиск на депутатський корпус з боку кримінальних угруповань"
date: 2015-12-18
author: 
  username: "kachor"
  display_name: "Андрій Качор"
categories: 
  - "vlada"
  - "novyny"
tags: 
  - "igor-sapozhko"
  - "alina-dyachenko"
  - "brovary"
  - "vibir-redaktsiyi"
  - "deputati"
  - "dyachenko"
  - "novini"
  - "pogrozi"
---

**Депутат броварської міської ради Аліна Дяченко («Демократичний Альянс») стверджує, що її колегам по міській раді погрожували представники кримінальних угруповань та інші невідомі особи, вимагаючи не підтримувати кандидатуру Вадима Мутила під час спроби обрання секретаря міськради на позачерговій сесії 17 грудня. Про це Дяченко [заявила у Фейсбуці](https://www.facebook.com/groups/brovary/permalink/1155337117829586/?pnref=story) та у своєму [блозі на «Маєш право знати».](https://mpz.brovary.org/shist-godyn-na-pytannya-sekretarya-miskrady/)**

Зокрема, Дяченко стверджує, що дзвінки з погрозами відбувались під час 30-хвилинної перерви, оголошеної в роботі сесії для того, аби депутатський корпус міг визначитися зі своїм поданням кандидатури на посаду секретаря міської ради. Паралельно з цим до міської ради приїхали представники кримінальних середовищ міста, стверджує депутат.

Водночас у своєму дописі Дяченко не називає жодних прізвищ депутатів, котрі нібито отримали такі погрози, так і тих, хто їм телефонував з погрозами. Депутат від «ДемАльянсу» лише зазначила, що її колегам погрожували створити «проблеми в бізнесі», а комусь – зробити «ще гірше».  Окрім того Дяченко заявляє про те, що окремим депутатам в якості винагороди за підтримку кандидатури на секретаря від мера Ігоря Сапожка пропонувались квартири. Однак зі слів депутатки, більшість її колег нібито не піддались тиску і проголосували згідно із власною позицією та позицією фракції.

Нагадаємо, що 17 грудня розпочалась [позачергова сесія міської ради нового скликання](https://mpz.brovary.org/kryza-u-miskradi-zagostryuyetsya-deputaty-i-mer-uvijshly-v-zhorstkyj-klinch/). Одним з ключових питань порядку денного було обрання секретаря міської ради. Однак в процесі таємного голосування кандидатура, подана міським головою (Петро Бабич від УКРОПу) не набрала достатньої кількості голосів. Так само менше необхідної кількості голосів «за» здобув і кандидат, поданий міською радою Вадим Мутило (обраний від «Батьківщини»). У зв’язку з цим мер міста Ігор Сапожко оголосив перерву в роботі сесії до **10:00** **22 грудня**.
