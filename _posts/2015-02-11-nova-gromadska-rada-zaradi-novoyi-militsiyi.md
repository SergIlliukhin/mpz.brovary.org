---
title: "Нова громадська рада - заради нової міліції"
date: 2015-02-11
categories: 
  - "kolonka-avtora"
tags: 
  - "brovary"
  - "gromadska-rada"
  - "militsiya"
---

[![Gromadska-rada-pri-MV-DSC_0815](https://mpz.brovary.org/wp-content/uploads/2015/02/Gromadska-rada-pri-MV-DSC_0815.jpg)](https://mpz.brovary.org/wp-content/uploads/2015/02/Gromadska-rada-pri-MV-DSC_0815.jpg)**Нещодавно Громадська рада при Броварській міліції нарешті [обрала своє керівництво](https://mpz.brovary.org/gromadsku-radu-pri-brovarskiy-militsiyi-ocholiv-zhurnalist-andriy-kachor/) і провела [перше «робоче» засідання.](http://7b.org.ua/articles/112-hromadska-rada-pry-mvs-nalahodzhuie-komunikatsii) Дуже приємно, що відбулось воно у конструктивному та продуктивному руслі. Під час обговорення плану діяльності на цей рік ми відразу охопили стільки питань та висунули стільки пропозицій до втілення, що марно їх описати в одному пості: такі кілометрові тексти перевантажують інформацією та замилюють головне.**

Тож подумалось, що вже відсьогодні краще перевести основне обговорення роботи Громадської ради на [його сторінку у Фейсбук.](https://www.facebook.com/radabropolice) Ця сторінка була створена нашим рішенням на засіданні 3 лютого і наразі є офіційним представництвом Громадської ради в Мережі. А відтак передусім на ній ми інформуватимемо людей про свою діяльність і чекаємо від усіх мешканців Броварів пропозицій по її роботі. Лайкайте цю сторінку вже зараз і долучайтесь до роботи Громадської ради майже безпосередньо.

Кілька слів щодо [обрання мене головою Громадської ради.](https://mpz.brovary.org/gromadsku-radu-pri-brovarskiy-militsiyi-ocholiv-zhurnalist-andriy-kachor/)  Навряд чи хтось з друзів або й ворогів може звинуватити мене в лояльному ставленні до міліції. Наша історія взаємостосунків з правоохоронними органами – зокрема з броварськими - досить тривала та [багата на «яскраві моменти».](https://mpz.brovary.org/yak-na-mene-vlashtuvali-oblavu-brovarski-pravoohorontsi-foto-video/) Зрештою, якби рік тому хтось сказав, що я можу очолити такий орган – я би розсміявся цій людині в обличчя.  Напевно, те ж саме стосується і багатьох інших членів громадської ради. Тож сподіваюся, ніхто не стане сумніватися у нашому спільному – та моєму особистому - бажанні перетворити цей корумпований репресивний механізм на ефективний державний орган захисту прав громадян під контролем народу.  Для цього в нас є особиста сильна мотивація.

<iframe src="https://www.youtube.com/embed/YAPxCEcoWRY" width="640" height="360" frameborder="0" allowfullscreen="allowfullscreen"></iframe>

І ще додам: відразу після голосування за мою кандидатуру я висловив переконання, що голова громадської ради – як і його заступник та секретар – мають виконувати передусім функції  модераторів цього процесу і ні в якому разі намагатися «тягнути ковдру на себе», [повторюючи помилки попередників.](https://mpz.brovary.org/taka-gromadska-rada-vladi-ne-potribn/) Тому я сподіваюсь, що усі члени громадської ради в рівній мірі долучаться до її роботи заради спільного результату. Так само, як і всі охочі представники громади Броварів та району. Водночас, звісно, все це не знімає відповідальності з керівництва Громадської ради за її результати роботи.

> _**Попередні ідеї та пропозиції** Громадської ради щодо плану роботи на найближчий період:_
> 
> 1. Створити комітети роботи Громадської ради. Висувались ідеї щодо а) комітету з питань звернень громадян; б) комітету з питань протидії корупції та дотримання законності у Броварському МВ; в) комітет з питань організації взаємодії Броварського МВ та Міністерства оборони в умовах АТО (зокрема, що стосується охорони об’єктів 1-ої категорії на території міста та району); г) Комітет з питань моніторингу проявів сепаратизму на території міста та району д) комітет з питань профілактики дитячої злочинності та вуличної злочинності. Є) «Комітет з питань пропаганди»: інформування населення про діяльність міліції, розповсюдження оперативної інформації щодо заходів Броварського МВ
> 2. Ініціювати проведення відкритих публічних зустрічей із керівництвом Броварського МВ – орієнтовно раз у квартал.
> 3. Ініціювати проведення інвентаризації штрафмайданчику
> 4. Долучити представника Громадської ради до процесу знищення речових доказів.
> 5. Активізувати вирішення питання роботи ІТТ при Броварському МВ, який наразі не працює згідно з розпорядженням прокурора.
> 6. Організувати громадське обговорення щодо призначення нового заступника начальника Броварського МВ.
> 7. Звернутись до вищих інстанцій МВС з приводу покращення забезпечення Броварського МВ силами та засобами, зокрема що стосується матеріально-технічного забезпечення, забезпечення паливно-мастильними матеріалами тощо.
> 8. Вивчити питання щодо можливості створення окремої чергової частини Броварського МВ виключно для м. Бровари з метою покращення оперативності реагування та прибуття на виклики нарядів.
> 9. Вивчити питання щодо створення благодійного фонду для сприяння матеріально-технічного забезпечення Броварського МВ.
> 10. З’ясувати та\\або створити графік відвідування працівниками кримінальної міліції шкіл та інших навчальних закладів з метою профілактики дитячої злочинності.
> 11. Організувати серію тренінгів та семінарів для працівників броварського МВ щодо основних аспектів реформування МВС України та покращення взаємодії з населенням міста та району.
> 
> Маєте свої ідеї, зауваження та пропозиції – подавайте їх в коментарях до [відповідної публікації на нашому представництві у Фейсбук!](https://www.facebook.com/radabropolice/posts/628831523906505)

Окрім того, я хотів би, аби всі розуміли: нашим завданням передусім є допомогти міліції працювати. Ми можемо мати масу претензій до її роботи і в більшості випадків вони будуть цілком обґрунтовані: ніхто не має ілюзій щодо того, чим досі є українська та броварська міліція. Проте сьогодні ми маємо усвідомити, що саме зараз перед нами постав шанс власними руками не лише зруйнувати все те погане, що було дотепер, але натомість обов’язково створювати нове: справедливе та ефективне. Для того, аби українська міліція перетворилась на той правоохоронний орган, про який ми всі мріємо, ми мусимо не лише знищити старі корупційні правила та алгоритми, але й запропонувати нові, які допомогли би міліції реформуватися та реабілітуватися в очах громадян. Громадська рада має стати креативним центром думок та ідей для реформування та розвитку нашої міліції як правоохоронної структури, не враженої корупцією.  Ніхто окрім нас цього не зробить, тож працюймо!
