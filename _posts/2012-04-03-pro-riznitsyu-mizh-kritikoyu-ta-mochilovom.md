---
title: "Про різницю між критикою та \"мочиловом\""
date: 2012-04-03
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "zmi"
  - "fedorenko"
---

Здійснюючи щоденний моніторинг Мережі на предмет згадок про Бровари (передусім того, що стосується громадсько-політичного життя міста), натрапив на новину, яка дуже мені не сподобалась.

Новини, зазвичай, не можуть подобатись або не подобатись. Це якщо ми говоримо про оцінку журналіста, який, наприклад, здійснює той самий моніторинг. Тобто за роки подібної діяльності, людина звикає до різних речей, до відвертої "чорнухи", до "заказухи" та джинси й до багатьох інших подібних штук.

Але інколи натрапляєш на якусь публікацію, читаєш заголовок і хочеться просто сплюнуть. Даю скріншот з сайту, навіть без вказівки його адреси, бо бридко.

[![](https://mpz.brovary.org/wp-content/uploads/2012/04/specialist.jpg "specialist")](https://mpz.brovary.org/wp-content/uploads/2012/04/specialist.jpg)

Критикувати представників влади, "стібати" владу, коли є, за що - а в нашому випадку, на жаль, така потреба є завжди - річ правильна й корисна. Але існують певні рамки, грань, яку не можна переходити. Якісь загальнолюдські цінності, мораль, щось таке. Коли ти її переходиш - вважай, повернутись назад навряд чи зможеш, бо вже мало чим відрізнятимешся навіть від опонента (навіть якщо той собі подібні речі дозволяє повсякчас).  Ось такі заголовки - це з тієї опери. При тому, що публікація була зроблена на основі [цього поста](https://blogs.pravda.com.ua/authors/yusov/4f799eb713d3d/) в блозі на "Українські Правді". Як ставитимуться люди до автора такої "інтерпретації" інформації з першоджерела (якби той автор мав сміливість назватись, звичайно) - можна тільки здогадуватись. В розумного, думаючого читача, публікації подібного роду, на моє переконання, викликатимуть зворотній ефект, ніж той, який в нього закладав "журналіст".

Даремно сподіватись дотримання якихось етичних норм з боку броварської муніципальної преси, зокрема газет "Броварська панорама" та телеканалу "Екта". Лицемірний імідж цих "ЗМІ" можна споглядати щоразу, увімкнувши відповідний канал чи відкривши відповідну газету.

Але дуже надіюсь, що місцеві журналісти, ті, котрі стоять "по інший бік барикад" - тобто на боці об'єктивності та читачів - ні на мить не забуватимуть про етику та коректність. Усвідомлюючи, що кожен крок  журналіста, який  пише не "під дудку" влади, розглядатиметься та оцінюватиметься людьми наче під мікроскопом, і тому права на помилку чи просто хамство ніхто з нас не має.
