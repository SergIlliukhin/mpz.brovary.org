---
title: "Депутати уникають відвертої розмови про басейн"
date: 2013-02-20
tags: 
  - "andriyevskyj"
  - "baseyn-dityam"
  - "bobko"
  - "brovary"
  - "kirichenko"
  - "kp-orts"
  - "novini"
  - "simutin"
---

[![Bobko-Kushnirenko](https://mpz.brovary.org/wp-content/uploads/2013/02/Bobko-Kushnirenko.jpg)](https://mpz.brovary.org/wp-content/uploads/2013/02/Bobko-Kushnirenko.jpg)**Сьогодні, 20 лютого, броварські депутати вдруге перенесли розгляд питання про зміну статуту КП «[ОРЦ](https://mpz.brovary.org/tag/kp-orts/)» на профільній депутатській комісії. Нагадаємо, що скандальне питання окремі депутати м[али розглядати ще 18 лютого, проте вирішили перенести розгляд на сьогодні, на 14:00](https://mpz.brovary.org/yak-nam-vryatuvati-baseyn-pershi-kroki/). Утім і цього разу засідання комісії не відбулось – розгляд питання знову перенесли вже на завтра, 21 лютого на 13:00 – за годину до початку сесії міськради.**

Депутатська комісія під головуванням місцевого «регіонала» **Анатолія Бобка** мала вирішити – рекомендувати міській раді підтримати зміни до статуту комунального підприємства чи ні. Під час минулого засідання комісії думки її членів розділились: голова комісії Бобко та депутат **Вадим Андрієвський** ("Зелені") стали на бік «регіоналки» **Людмили Жеребцової**, котра й ініціювала зміни до статуту. На захист комунального майна від фактичної "прихватизації" виступив лише один з присутніх на засідання членів комісії – «ударівець» **Олексій Кириченко**. Його також підтримав позафракційний депутат **Роман Сімутін**, котрий хоч і не є членом даної комісії, вирішив висловити позицію громадськості, яка [бореться за можливість безкоштовного відвідування школярами останнього комунального басейну](https://mpz.brovary.org/brovarchanam-poyasnili-yak-zupiniti-hitru-lisichku-zherebtsovu/).  Інші члени комісії - "свободівець" **Петро Базишин**, **Віктор Резнік** з "Фронту змін" та **Микола Берізко** із "Сильної України" на комісію не з'явились взагалі.

> Відтак ініціатива «Басейн - дітям!» готує другу акцію на захист басейну безпосередньо перед та під час сесії міськради 21 лютого, аби спонукати депутатів не голосувати за зміни до статуту КП «Оздоровчо-реабілітаційний центр», що в свою чергу призведе до повної втрати контролю над комунальним басейном з боку громадськості. Стежте за оновленнями.
