---
title: "Стартувало громадське обговорення: у Броварах хочуть перейменувати три вулиці"
date: 2016-07-01
author: 
  username: "pravoZnaty"
  display_name: "Маєш право знати"
categories: 
  - "hromada"
  - "novyny"
tags: 
  - "brovary"
  - "vibir-redaktsiyi"
  - "vulytsi"
  - "gromadske-obgovorennya"
  - "komisiya"
  - "nazvy"
  - "novini"
  - "perejmenuvannya"
coverImage: "wp-content/uploads/2016/07/58522fc956598ffe8ff40.jpg"
---

**У Броварах триває процес громадського обговорення щодо перейменування трьох вулиць: Декабристів, Тургенєва та Степана Разіна, також планується винести на обговорення вулиці Лермонтова та Щолківську. Чи треба перейменовувати вулиці і які їм обрати назви, громада має вирішити протягом двох місяців.**

30 червня на сайті Броварської міської ради [з’явились](http://brovary.kiev.ua/propozits%D1%96%D1%97-kom%D1%96s%D1%96%D1%97-brovarsko%D1%97-m%D1%96sko%D1%97-radi-z-pitan-naimenuvan-ta-pamyatnikh-znak%D1%96v-shchodo-gromadski) інформаційні повідомлення про початок громадського обговорення щодо перейменування трьох міських вулиць. Отримати нові імена можуть вулиці Декабристів, Тургенєва та Степана Разіна. До 31 серпня мешканці міста можуть подавати свої пропозиції, зауваги, звернення у письмовому, електронному та телефонному форматах. Про це [розповів](https://www.facebook.com/groups/brovary/permalink/1295056247191005/) голова комісії з питань найменувань та пам’ятних знаків **Дмитро Карпій**.

Як зазначає очільник колегіального органу, рішення про винесення на громадське обговорення було ухвалене ще **25 травня**, під час [**першого** засідання новообраної комісії](https://mpz.brovary.org/u-brovarah-perejmenuyut-shhe-kilka-vulyts-ta-demontuyut-pam-yatni-doshky-komunistychnym-idolam/). До цього часу готували інформаційні матеріали – довідки, в яких містяться: історичні відомості про стару та нову назви, географія розташування вулиці та інша визначена законом інформація.

_Винесені на громадське обговорення пропозиції щодо перейменування вулиць:_

- [вул. Декабристів - на вул. Героїв Чорнобиля](https://www.slideshare.net/DmytroKarpiy/ss-63608628);
- [вул. Степана Разіна - на вул. Миколи Сома](https://www.slideshare.net/DmytroKarpiy/ss-63608919);
- [вул. Тургенєва - на вул. Івана Сокура](https://www.slideshare.net/DmytroKarpiy/ss-63609114).

Протягом двох місяців громадяни можуть висловлювати свою згоду чи незгоду із перейменуванням, надавати альтернативні пропозиції, - зазначає Дмитро Карпій, - Броварська міськрада прийматиме письмові, електронні та телефонні звернення.

_Способи подати пропозиції, зауваги, описані головою комісії:_

- надіслати/подати письмово у вигляді звернення до Броварської міської ради (відповідно до закону "Про звернення громадян"); занести його можна у [відділ звернень громадян](http://brovary.kiev.ua/viddil_zvernennya_gromadyan) по **бульв. Незалежності, 2** у робочі години робочих днів;
- надіслати на електронну скриньку міськради **info@brovary-rada.gov.ua**, бажано такі листи оформлювати також із дотриманням вимог закону "Про звернення громадян"; окрім того, голова комісії просить дублювати електронні листи на його скриньку задля ліпшого контролю влади **trydence@gmail.com**; а також, звертає увагу, що анонімні звернення не розглядаються;
- також мала би бути забезпечена можливість подання звернень телефоном; окремо визначеного телефону для цього на сайті міськради Дмитро Карпій не бачить, тож радить телефонувати за номерами [контакт-центру](http://brovary.kiev.ua/poryadok_zvernennya_gromadyan) Броварської міської ради: **6-62-01** та **6-62-02.**

Голова комісіії вказує, що саме у такому форматі триватиме громадське обговорення. Під час засідання члени комісії [визначили](https://www.slideshare.net/DmytroKarpiy/ss-63608498), як саме проводитимуть обговорення.

Слід зазначити, що **24 червня** відбулось вже **друге** засідання комісії з питань найменувань та пам’ятних знаків. Члени колегіального органу вирішили винести на громадське обговорення перейменування іще двох вулиць – **Лермонтова** та **Щолківської**.

Перша може отримати назву на честь броварського спортсмена Олега Великого, другій запропонували декілька варіантів можливих назв – Отамана Ромашки, Січових Стрільців та Кіборгів (захисників Донецького аеропорту). Громадське обговорення щодо перейменування цих вулиць має розпочатись не пізніше липня та триватиме до кінця вересня.

Варто зазначити, що 24 червня комісія також вирішила створити за парком Слави провулок на честь Січових Стрільців і дала дозвіл на встановлення за небюджетні кошти пам’ятника на місці [єврейського кладовища](https://mpz.brovary.org/brovarchani-u-parku-peremoga-hodyat-po-kistkah/) у парку «Перемога». Ці рішення ще мають пройти розгляд депутатських комісій та сесії міськради.
