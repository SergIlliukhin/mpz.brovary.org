---
title: "Броварський музей шукає друзів та помічників"
date: 2013-01-28
categories: 
  - "kolonka-avtora"
tags: 
  - "dopomoga"
  - "eksponati"
  - "muzey"
  - "pidtrimka"
---

Останнім часом з'явилося багато новин про броварський музей, якими хотілося б поділитися. Чим живе і що планує заклад, я вирішила донести тезово.

[![Музей 1](https://mpz.brovary.org/wp-content/uploads/2013/01/Muzey-1.jpg)](https://mpz.brovary.org/wp-content/uploads/2013/01/Muzey-1-1024x680.jpg)

СТАРІ ФОТОГРАФІЇ. До однієї з березневих виставок потрібні старі фотографії - звісно ж, пов'язані з Броварами та мешканцями міста. Тут надія насамперед на корінних броварців. Найбільше цікавлять довоєнні (таких фото, пов'язаних із містом взагалі є дуже мало). Підійдуть і знімки радянської епохи. Світлини скануватимуть і збільшуватимуть, можливо, деякі доведеться реставрувати (якщо не дуже добре збереглися).

ВИСТАВКИ. Для того, щоб зробити виставку у броварському музеї, митці (як із міста, так із усієї України) стають у чергу заздалегідь - за кілька місяців. Працівники закладу завжди готові до співпраці. До слова, зараз там триває виставка робіт художника-ілюстратора Анни Федченко.

[![музей 2](https://mpz.brovary.org/wp-content/uploads/2013/01/muzey-2.jpg)](https://mpz.brovary.org/wp-content/uploads/2013/01/muzey-2-680x1024.jpg)

МАЙСТЕР-КЛАСИ. У приміщенні музею готові проводити не лише статичні виставки, а й презентації та майстер-класи. У планах - провести кілька майстер-класів навесні (якщо вдасться остаточно домовитися з майстрами). Тут також до співпраці запрошуються ті, хто міг би навчати нових, оригінальних технік рукоділля, виготовлення хенд-мейду тощо.

НОВІ ЕКСПОНАТИ: потрібні музею завжди. Це і ті самі фото, й побутові речі, й старовинні меблі... Крім того, музей прийме у подарунок килими.

РЕМОНТ, ТЕХПІДТРИМКА. У лютому розпочнеться ремонт у фондових кімнатах закладу (певні кошти на це вже є, потрібні волонтерські "робочі руки"). Також вдячні будуть за допомогу у створенні сайту (перша спроба створити сайт музею, на жаль, була не вдалою, але це також досвід).

І, напевно, найголовніше - відвідувати заклад. Адже тільки побачивши на власні очі, можна скласти свою думку.

[![музей 3](https://mpz.brovary.org/wp-content/uploads/2013/01/muzey-3.jpg)](https://mpz.brovary.org/wp-content/uploads/2013/01/muzey-3-1024x680.jpg)

Лідія Стрельченко
