---
title: "Dozorro: Депутат Зінченко за рік отримав замовлень на 7 млн. грн. від Броварської міськради"
date: 2017-07-12
author: 
  username: "pravoznaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "vibir-redaktsiyi"
  - "dozorro"
  - "zinchenko"
  - "zakupivli"
  - "novini"
  - "palyvo"
  - "tenderi"
  - "uzhkg"
coverImage: "wp-content/uploads/2017/03/Mykola-Zinchenko.jpg"
---

**Підприємства родини Миколи Зінченка є постійними постачальниками для виконавчого комітету Броварської міської ради. Лише за останній рік депутат отримав замовлень більше, ніж на 7 млн. грн. від різних установ органу місцевого самоврядування. Про це йдеться у розслідуванні ["Трипільский край"](https://www.facebook.com/trypilskiikrai), опублікованому на** **[Dozorro](https://dozorro.org/blog/deputatskij-mandat-na-peremogu-v-zakupivlyah-brovariv).**

Як зазначено в матеріалі, обранець **Микола Зінченко** із промерської більшості Броварської міської ради (фракція "УКРОП"), згідно з електронною декларацією, є приватним підприємцем та власником ПП «Маяк». За останні 12 місяців компанія уклала з міськрадою 15 угод на суму **3,72 млн. грн**. Окрім того, його СПД ФОП Зінченко М. А. за 13 місяців уклало 13 угод на **3,57 млн. грн.**

[![](https://mpz.brovary.org/wp-content/uploads/2017/07/5966029d08db1301809963.png)](https://mpz.brovary.org/wp-content/uploads/2017/07/5966029d08db1301809963.png)

Не відстає від Миколи Зінченка і його дружина, яка є власником ПП «Інком-М», - йдеться в розслідуванні. Починаючи з 2014 року, компанія продала палива установам Броварської міської ради більше ніж на **2 млн. грн**.

> Варто зазначити, що Броварська міська рада здійснює закупівлі і в інших родичів Миколи Зінченка. Так, за даними Zакупівель, його брат **Григорій Зінченко** за останній рік [продав](https://z.texty.org.ua/search?date_from=01%2F01%2F2008&date_to=12%2F07%2F2017&key_word=%D0%97%D1%96%D0%BD%D1%87%D0%B5%D0%BD%D0%BA%D0%BE%20%D0%93%D1%80%D0%B8%D0%B3%D0%BE%D1%80%D1%96%D0%B9%20%D0%90%D0%BD%D0%B4%D1%80%D1%96%D0%B9%D0%BE%D0%B2%D0%B8%D1%87&volume_from=&volume_to=&sort=deal_date&order=desc) ремонтів і будівництв на суму в понад **1 млн. грн**. Причому до того від був помічений у закупівлях для Броварської міської ради аж у 2008 році, тоді в його фірми «Каштан» [замовляли](https://z.texty.org.ua/search?date_from=01%2F01%2F2008&date_to=12%2F07%2F2017&key_word=%D0%92%D0%9A%D0%A4%20%22%D0%9A%D0%B0%D1%88%D1%82%D0%B0%D0%BD%22&volume_from=&volume_to=&sort=deal_date&order=desc) реконструкцію шатрового даху**.**

В статті на Dozorro вказують або прямо натякають: тендери компаній Миколи Зінченка та його дружини були виписані під конкретних претендентів-постачальників. Таким чином була обмежена конкуренція.

Наприклад, у  [тендері на постачання палива](https://prozorro.gov.ua/tender/UA-2017-01-24-001042-b) компанія ПП «Інком-М» була єдиним учасником. Бо за умовами тендеру, учасник повинен мати АЗС на відстані не більше, ніж 4 км від офісу замовника. Вказана адреса замовника – м. Бровари, бульв. Незалежності, 2, каб. 101.

Також можна побачити, що у тендері на [«Капітальний ремонт під’їздів житлового будинку»](https://prozorro.gov.ua/tender/UA-2017-01-27-000846-a)  на суму **481,6 тис. грн.** Микола Зінченко змагався сам із собою за право  виконати капітальний ремонт під’їздів житлового будинку. Загалом учасників було троє, але коли «зайвого» дискваліфікували, залишилось двоє – ФОП Зінченко та ПП «Маяк.

[![](https://mpz.brovary.org/wp-content/uploads/2017/07/596604efe87c7549960056.jpg)](https://mpz.brovary.org/wp-content/uploads/2017/07/596604efe87c7549960056.jpg)

Також у Dozorro вказують на тендер на суму більше мільйона гривень, у якому [просто відзвітувати про закупівлю](https://prozorro.gov.ua/tender/UA-2017-06-16-001285-b). Це при тому, що затверджений порядок застосування системи електронних закупівель розпорядниками бюджетних коштів, установ, організацій у Броварах передбачає закупівлі через Prozorro від 10 тис. грн.

«_Тож, маючи лояльне відношення з боку виконкому Броварів,  родина Зінченків отримала від депутатства пана Миколи неабияку вигоду_», - зазначається у матеріалі "Трипільский край" на Dozorro.

[![](https://mpz.brovary.org/wp-content/uploads/2017/07/zinchenko-spd-dozorro.jpg)](https://mpz.brovary.org/wp-content/uploads/2017/07/zinchenko-spd-dozorro.jpg)

[![](https://mpz.brovary.org/wp-content/uploads/2017/07/zinchenko-mayak-dozorro.jpg)](https://mpz.brovary.org/wp-content/uploads/2017/07/zinchenko-mayak-dozorro.jpg)

_«Депутати міських, сільських та селищних рад не отримують заробітну платню за свою депутатську роботу. Можуть розраховувати, у разі гарної роботи, хіба що на вдячність мешканців за комфортніше місто. А от у разі «правильних» голосувань ще й суттєву підтримку від мерії. Так і в Броварах. Підтримав важливі для мера питання на сесії – і ти найулюбленіший постачальник бюджетних установ  міської ради»_, - вказують у статті.

Нагадаємо, з вересня 2015 року по вересень 2016 року компанії Миколи Зінченка отримали від управління житлово-комунального господарства Броварської міської ради майже **3 млн. грн.** Це - кошти за ремонт дахів та під’їздів, а також за пальне. У своїй декларації за 2014 рік час депутат [зазначав](https://brovary.net.ua/golovni-novyny/deklaratsiya-deputata-brovarskoyi-miskrady-mykoly-zinchenka/) лише **66,5 тис. грн.** власного річного доходу, але у [2015-му](https://mpz.brovary.org/groshi-brovarskyh-obrantsiv-analiz-deklaratsij-deputativ-miskrady-chastyna-persha/) – вже **3,5 млн. грн**. У [2016-му](https://mpz.brovary.org/e-deklaratsiyi-brovarskogo-ukropu-torgivlya-palnym-avtoperevezennya-budivnytstvo/) – **3,4 млн. грн.**

> Читайте також: ["Хто отримує найбільше коштів від управління ЖКГ в Броварах?"](https://mpz.brovary.org/hto-otrymuye-najbilshe-koshtiv-vid-upravlinnya-zhkg-v-brovarah/)
