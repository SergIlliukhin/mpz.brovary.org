---
title: "Е-декларації броварських прокурорів: свої помешкання й автівки мають не всі"
date: 2016-11-02
author: 
  username: "pravoZnaty"
  display_name: "Маєш право знати"
categories: 
  - "rozsliduvannya"
  - "vlada"
tags: 
  - "brovary"
  - "vibir-redaktsiyi"
  - "deklaruvannya"
  - "dohodi"
  - "e-deklaratsiyi"
  - "e-deklaruvannya"
  - "novini"
  - "prokuratura"
coverImage: "wp-content/uploads/2012/08/Brovarska-mizhrayonna-prokuratura.jpg"
---

**В Україні триває справжнісінький бум обговорення статків чиновників. Причина – запровадження системи відкритого електронного декларування доходів і майна. Раніше ми розповіли про надбання** [**міського голови**](https://mpz.brovary.org/e-deklaratsiya-sapozhka-groshi-zhytlo-zemelni-dilyanky-majzhe-vse-vlasnist-druzhyny/) **та** [**суддів**](https://mpz.brovary.org/e-deklaratsiyi-11-brovarskyh-sudej/) **Броварів. Тепер висвітлимо заощадження керівництва місцевої прокуратури – очільника та трьох його заступників.**

**Андрій Котяш -** **керівник Броварської місцевої прокуратури**

Як зазначено в [декларації](https://public.nazk.gov.ua/declaration/07780158-d388-4449-aff6-75ce256b8d18) правоохоронця, після перемоги Євромайдану він із дружиною стали власниками земельної ділянки площею **600 кв. м.** у Славутичі**.** А з 2010 року його жінка володіє **удвічі більшою** ділянкою в сусідніх Неданчичах. Також у Славутичі вже протягом 5 років за родиною - житловий будинок площею **248,2 кв. м**. У Броварах сім’я орендує квартиру площею **64,5 кв. м**.

\[caption id="attachment\_62292" align="aligncenter" width="600"\][![kotyash](https://mpz.brovary.org/wp-content/uploads/2016/11/kotyash.jpg)](https://mpz.brovary.org/wp-content/uploads/2016/11/kotyash.jpg) Андрій Котяш і правозахисники зі «Стоп цезури» . Фото - Андрій Качор\[/caption\]

Основний дохід родини за 2015 рік – зарплатня. Як прокурор Київської області, Андрій Котяш заробив **148,432** **тис. грн.** А дружина, як працівник підрозділу «Енергоатома», – **164,181** **тис. грн.** Окрім того, прокурор має заощадження –  **8,5 тис. дол. США** та **70 тис. грн.** А жінка – **4 тис. євро**.

Іншого цінного майна, в тому числі автомобілів чи дорогих подарунків, головний броварський прокурор не задекларував.

**Сергій Подгорець – перший заступник**

[Декларація](https://public.nazk.gov.ua/declaration/f5b1e27e-5759-47d4-a475-eba1ac5e5eb0) підлеглого Андрія Котяша значно бідніша, ніж у його начальника. З-поміж нерухомості за ним записана лише одна квартира площею **31,12 кв. м** у Кривому Розі. Її власником Сергій Подгорець є вже протягом більш як 2 років.

Живе перший заступник прокурора на саму зарплатню. У 2015 році в Прокуратурі Дніпропетровської області він заробив **98,04 тис. грн.** А в Прокуратурі Київської області – **8,115 тис. грн.** Жодних матеріальних збережень, цінних подарунків чи автотранспорту декларант не вказує.

**Ярослав Леляк – заступник**

Правоохоронець «забив» до електронної системи одразу дві декларації. Дані в них відрізняються, але несуттєво. Як пояснив нашим журналістам сам прокурор, коректніші дані показані [в тому документі](https://public.nazk.gov.ua/declaration/bb8c2432-52e2-44eb-ae61-73abb060a187), де зазначені більші числа площі квартири та суми грошових збережень. Ця декларація є уточненою.

За інформацією обох сторінок, прокурор володіє двома земельними ділянками **по 1200 кв. м** – в Гоголеві під Броварами та в Кухарях неподалік Чорнобиля.  Окрім того, Ярославу Леляку належить третина квартири в Іванкові площею **64,5 кв. м.**

Окрім того, за уточненими даними, в декларацію внесена квартира в Києві площею **69,3 кв. м**. Як розповів Ярослав Леляк, саме тут мешкає його родина. Належить вона родичці. Прокурорська сім’я користується житлом на умовах його утримання.

Правоохоронець також вказує недобудований приватний дім у Кухарях на **108 кв. м.**, який йому належить. Також із 2013 року він володіє половиною новенького на той час легковика **Chevrolet Cruze** вартістю **174,2 тис. грн**.

Рік тому родина Ярослава Леляка жила переважно на стипендію. У 2015 році прокурор отримав від Національної академії прокуратури України **75,172 тис. грн.** А дружина – **74,425 тис. грн**. від того самого навчального закладу. За минулий рік, як зарплатню від Прокуратури Київської області, чоловік отримав усього **7,699 тис. грн.**

Грошових заощаджень в родини прокурорів небагато. Олександр Леляк має **2,5 тис. дол. США**. А дружина, за уточненими даними, – **3 тис.** **дол. США.** Іншого коштовного майна, подарунків, цінних паперів декларант не вказує.

**Наталія Гайфуліна – заступниця**

За інформацією в [декларації](https://public.nazk.gov.ua/declaration/c6ba7095-bf68-4b6d-9f72-643d748e36cf) можна зробити висновок, що працівниця прокуратури мешкає неподалік від маєтку міського голови Ігоря Сапожка – також у Бориспільському районі. Однак, умови проживання, очевидно, значно гірші. З минулого року її чоловік Олександр Гайфулін є власником кімнати площею **13 кв. м** у гуртожитку в селі Великій Олександрівці. Іншого нерухомого майна своєї родини працівниця прокуратури не декларує.

Водночас, сім’я має цілих два автомобілі. У 2012 році Наталія Гайфуліна стала власницею новенького Peugeot 207 вартістю **166,667 тис. грн.** А її чоловік із 2009 року володіє Mazda 6 new, який коштує **202,9 тис. грн.** та був випущений у 2008 році.

На життя у 2015 році родина заробляла переважно за основними місцями роботи. Прокуратура Донецької області Наталі Гайфуліній виплатила **110,013 тис. грн.** А її чоловіку – **57,226 тис. грн.** Від Прокуратури Київської області жінка отримала лише **7,699 тис. грн.** Будь-яких заощаджень, подарунків чи інших матеріальних цінностей декларант не зазначає.
