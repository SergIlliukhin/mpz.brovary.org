---
title: "На реконструкцію вулиці Київської витратять ще 35 млн грн"
date: 2015-07-18
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "brovary"
  - "novini"
  - "rekonstruktsiya-kiyivskoyi"
coverImage: "wp-content/uploads/2015/07/625241779.jpg"
---

**На реконструкцію вулиці Київської витратять ще 35 млн грн і два роки часу. Фінансуватимуть роботи з державного та місцевого бюджетів. Про це [повідомляє](https://nashigroshi.org/2015/07/18/na-rekonstruktsiyu-odnijeji-vulytsi-v-brovarah-pide-35-miljoniv/) сайт "Наші гроші". Нагадаємо, "Маєш право знати" [писало](https://mpz.brovary.org/12-mln-grn-na-vulitsyu-kiyivsku-koli-brovari-dochekayutsya-onovlennya-golovnoyi-magistrali/) про те, що загальна вартість реконструкції вулиці відповідно до міської програми складала 60 млн грн: з них понад 36 млн було витрачено у 2007-14 роках. Завершити роботи планували у кінці 2015 року.**

Відділ капітального будівництва Броварської міської ради 14 липня уклав угоду з ПрАТ «Броварське шляхово-будівельне управління №50» на реконструкцію вул. Київської. Вартість угоди складає **35,33 млн грн**. Про це повідомляється у «Віснику державних закупівель».

Договір підписано до кінця 2016 року. Реконструкцію фінансуватимуть з державного та місцевих фондів.

Передбачено підготовчі роботи (звалювання дерев, корчування пнів, тощо), реконструкцію покриттів проїзної частини, проїздів, тротуарів, з’їздів на вулиці, що примикають, перекладка і переключення кабелів, підключення світлофорів, влаштування дощової каналізації, реконструкцію господарчо-питного водопроводу, перекладання водопостачання по вул. Київській, прокладання дощової каналізації Д800 мм, перехід через вул. Київську та ін.

Донедавна власником 84% акцій ПрАТ «Броварське шляхово-будівельне управління № 50» був громадянин Росії, ім’я котрого [SMIDA](https://smida.gov.ua/about) не розкриває. Але в середині березня цього року частка росіянина зменшилась до 9,8%. Тепер пакет 74% належить особі, яка раніше володіла тільки 0,017% акцій. Відомо, що саме 0,017% акцій мав гендиректор БШБУ №50 Віктор Гавриленко. У 2002-2003 роках Гавриленко очолював ВАТ ДАК «Автомобільні дороги України».

Єдиним конкурентом на торгах стало ПП «Автомагістраль» Миколи Скоростецького, який з 2005 по 2007 рік очолював Службу автомобільних доріг у Київській області.

**Джерело: ["Наші гроші"](https://nashigroshi.org/2015/07/18/na-rekonstruktsiyu-odnijeji-vulytsi-v-brovarah-pide-35-miljoniv/)**
