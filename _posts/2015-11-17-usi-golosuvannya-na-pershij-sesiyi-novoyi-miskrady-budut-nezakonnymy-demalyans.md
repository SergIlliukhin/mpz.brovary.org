---
title: "Усі голосування на першій сесії нової міськради будуть незаконними – «ДемАльянс»"
date: 2015-11-17
categories: 
  - "novyny"
tags: 
  - "brovary"
  - "vibir-redaktsiyi"
  - "demalyans"
  - "novini"
  - "sesiya"
---

**У зв’язку з тим, що досі не оприлюднені порядок денний та жоден проект рішення першої сесії новообраної Броварської міської ради VII скликання, будь-яке голосування під час сесії буде таким, що порушує законні права територіальної громади. Про це [йдеться в заяві,](https://www.facebook.com/demalliancebrovary/posts/1645002425763046) оприлюдненій Броварською міською організацією партії «Демократичний Альянс» на офіційній сторінці ДА в мережі Фейсбук.**

У своїй заяві партійці посилаються на Закон України «Про доступ до публічної інформації», згідно з нормами якого, проекти рішень будь-якої сесії мають бути оприлюднені в ЗМІ або на офіційному сайті міської ради **за 20 робочих днів** до проведення сесії. Однак станом на 11:00 17 листопада (за чотири години до початку сесії) на сайті Броварської міськради жодної подібної інформації не опубліковано. Також стало відомо, що апарат міської ради не повідомив про час та місце проведення першої сесії навіть новообраних депутатів. Водночас згідно з постановою Броварського тервиборчкому №140 від 12 листопада, [оприлюдненою на офіційному сайті лише напередодні ввечері](http://brovary-rada.gov.ua/postanova-%E2%84%96140-pro-sklikannya-persho%D1%97-ses%D1%96%D1%97-brovarsko%D1%97-m%D1%96sko%D1%97-radi-ki%D1%97vsko%D1%97-oblast%D1%96), сесія має розпочатися о 15:00 17 листопада у великій залі Броварської райдержадміністрації. Зазначимо, що усі сесії Броварської міської ради попереднього скликання проводилися в іншому приміщенні: малій залі міськвиконкому.

З метою недопущення порушення закону броварський «ДемАльянс» пропонує під час першої сесії обмежитись лише офіційним повідомленням ТВК про результати виборів, що у свою чергу дозволить новообраним депутатам офіційно вступити у свої повноваження. Усі інші питання, які потребують офіційного прийняття рішення депутатським корпусом, «ДемАльянс» пропонує розглянути на наступній сесії – черговій або позачерговій. Принагідно в заяві наголошується на тому, аби наступні сесії скликалися з дотриманням усіх законних процедур, а проекти рішень разом з порядком денним оприлюднювались в офіційних ЗМІ та на сайті міськради у встановлені законом терміни. У звязку з цим «ДемАльянс» пропонує скликати наступну чергову сесію на 1 грудня (аби апарат ради встигнув оприлюднити проекти рішень за 20 робочих днів), або ж позачергову сесію – на 19 листопада. В такому випадку міські чиновники матимуть право оприлюднити порядок денний та проект рішень за добу до проведення сесії, тобто протягом 18 листопада.

У заяві також зазначається, що будь-які спроби поставити на голосування проекти рішень, що не були оприлюднені у відведений законом термін, партійцями «ДемАлянсу» будуть розцінені як відкритий заклик до порушення закону та прав громадян.

Нагадаємо, що попередні консультації новобраних депутатських фракцій тривають вже понад два тижні, періодично в таких консультаціях також бере участь міський голова Ігор Сапожко. Основні питання: визначення кандидатур на посади голів депутатських комісій, можливе переобрання заступників міського голови та обрання нового секретаря міської ради. Питання секретаря наразі у місцевому політикумі вважається основним і саме його розгляд найбільше очікувався на першій сесії. Відомо, що станом на сьогодні на цю посаду претендують відразу кілька кандидатур: **Оксана Мельник** від «Єдності», **Ірина Веремчук** від «Солідарності», **Аліна Дяченко** від «Демократичного Альянсу» та **Олександр Резнік** від «Батьківщини». Однак, як стало відомо з власних джерел «Маєш право знати», міський голова Ігор Сапожко, котрий має пріоритетне право винесення першої кандидатури на голосування, не планує піднімати дане питання під час сьогоднішньої сесії.
