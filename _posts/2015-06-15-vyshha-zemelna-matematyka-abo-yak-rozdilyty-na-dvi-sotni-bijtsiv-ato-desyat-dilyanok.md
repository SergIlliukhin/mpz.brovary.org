---
title: "Вища земельна математика, або Як розділити на дві сотні бійців АТО десять ділянок"
date: 2015-06-15
author: 
  username: "komarovskyj"
  display_name: "Комаровський Олексій"
categories: 
  - "vlada"
  - "aktsiyi-zahodi"
tags: 
  - "ato"
  - "brovary"
  - "vibir-redaktsiyi"
  - "deputati"
  - "zemlya"
  - "novini"
  - "uchasniki-ato"
---

[![10 ділянок землі (5)](https://mpz.brovary.org/wp-content/uploads/2015/06/10-dilyanok-zemli-5.jpg)](https://mpz.brovary.org/wp-content/uploads/2015/06/10-dilyanok-zemli-5.jpg)**У четвер, 11 червня, у приміщенні Броварської міської ради відбулося засідання робочої групи щодо опрацювання питання виділення та надання земельних ділянок в м. Бровари учасникам АТО, [створеної](http://www.brovary.kiev.ua/rozporyadzhennya-m%D1%96skogo-golovi-v%D1%96d-12012015-%E2%84%9601-od-pro-stvorennya-robocho%D1%97-grupi) у січні 2015 року. Воно ознаменувалося кількома конфузами. Зважаючи на те, що питання стосується бійців, що захищають нашу країну, це було би смішно, якби не було так сумно.** 

Почалось усе з того, що на саме засідання робочої групи не пустили частину людей, які прийшли дізнатись, як будуть розподіляти землю броварської громади. До приміщення пропустили лише журналістів, та й то не без пригод. Відтак родичам учасників АТО та самим бійцям довелось чекати завершення засідання у коридорі. При цьому присутність у залі деяких учасників АТО та представників окремих громадських організацій не викликала ніяких запитань, хоч вони також не входять до складу робочої групи.

Вже на самому початку засідання прозвучало, що станом на зараз заяв від бійців АТО (поранених, скалічених, відзначених нагородами тощо) надійшло **243**, тоді як в наявності земельних ділянок, які члени робочої групи зібралися ділити — **10**… Також звучали цифри, що є ще **3** земельні ділянки «в резерві», **10-13** «проглядаються», **15** ділянок може надати Броварський район, але коли дійшли до конкретики, то виявилося, що земельних шматків лише десяток.

[![10 ділянок землі (14)](https://mpz.brovary.org/wp-content/uploads/2015/06/10-dilyanok-zemli-14.jpg)](https://mpz.brovary.org/wp-content/uploads/2015/06/10-dilyanok-zemli-14.jpg)

[![10 ділянок землі (46)](https://mpz.brovary.org/wp-content/uploads/2015/06/10-dilyanok-zemli-46.jpg)](https://mpz.brovary.org/wp-content/uploads/2015/06/10-dilyanok-zemli-46.jpg)

Коли вже після засідання бійці АТО та їхні дружини війшли до зали, голова робочої групи - заступник голови земельної комісії міськради **Анатолій Сачавський** сказав: «_Ви ж не хочете, щоб ми розділили всім бійцям ділянки по одному метру, правда?_» Звучали такі слова і смішно, і сумно, і як якесь знущання щодо наявної ситуації. У повітрі ніби зависло питання — а де ж земля? І як так можна було вести господарство міста, щоб потім її практично не залишилося?

[![10 ділянок землі (32)](https://mpz.brovary.org/wp-content/uploads/2015/06/10-dilyanok-zemli-32.jpg)](https://mpz.brovary.org/wp-content/uploads/2015/06/10-dilyanok-zemli-32.jpg)

> При цьому, слід сказати, що на сесії міськради 5 березня 2015 року **19** учасників АТО вже [отримали дозволи](http://www.brovary.kiev.ua/r%D1%96shennya-m%D1%96sko%D1%97-radi-v%D1%96d-05032015-%E2%84%961429-53-06-pro-nadannya-dozvol%D1%96v-na-rozroblennya-proekt%D1%96v-zemleu) на розроблення проектів землеустрою щодо відведення земельних ділянок у власність. За якими критеріями обирали цих людей, читайте у нашій [попередній публікації](https://mpz.brovary.org/spetskomisiya-miskradi-zaproponuvala-kriteriyi-na-vidilennya-zemelnih-dilyanok-viyskovikam/).

Попри брак землі, потрібно, щоб вважалося, що робоча група хоч щось робила, а не просто так зібралася, щоб посидіти і розійтися. А тому кілька рішень все ж таки ухвалили.

На засіданні вирішили, що потрібно розробити Положення про виділення земельних ділянок для учасників АТО — базовий документ, який регламентуватиме, як, кому, скільки, за якими критеріями виділяти ділянки. При чому була підтримана пропозиція, що це положення мають погодити представники всіх громадських об'єднань міста, які представляють інтереси бійців АТО. Мовляв, саме вони мають між собою визначитися — хто і у якій послідовності повинен отримувати землю. Присутній на засіданні заступник мера Броварів **Василь Андрєєв** так і сказав: «_Ми не маємо морального права самі за солдат визначати, хто із них гідний в першу чергу на допомогу від держави. Нехай вони визначать самі. Так буде правильно з точки зору моралі_».

[![10 ділянок землі (67)](https://mpz.brovary.org/wp-content/uploads/2015/06/10-dilyanok-zemli-67.jpg)](https://mpz.brovary.org/wp-content/uploads/2015/06/10-dilyanok-zemli-67.jpg)

Згадали члени комісії і про те, що є у місті і інші категорії людей, які мають право на отримання земельних наділів - воїни-афганці, чорнобильці, інваліди і т. д. Їхні прізвища вирішили подавати окремим списком, а заодно вирішили визначитися до наступного засідання (заплановане на цей тиждень), у якій пропорції надавати земельні ділянки стосовно бійців АТО. Найчастіше звучала пропозиція - 5 до 1, тобто п’ять наділів солдатам, один — афганцю чи чорнобильцю. Коли буде визначено це відношення, його внесуть до проекту Положення.

[![10 ділянок землі (47)](https://mpz.brovary.org/wp-content/uploads/2015/06/10-dilyanok-zemli-47.jpg)](https://mpz.brovary.org/wp-content/uploads/2015/06/10-dilyanok-zemli-47.jpg)

[![10 ділянок землі (66)](https://mpz.brovary.org/wp-content/uploads/2015/06/10-dilyanok-zemli-66.jpg)](https://mpz.brovary.org/wp-content/uploads/2015/06/10-dilyanok-zemli-66.jpg)

Зрозуміло, що під час дискусії неодноразово порушувалося питання — де ж знайти нові наділи? Від Анатолія Сачавського та Василя Андрєєва звучали пропозиції, що треба звернути увагу на території, які належать Міноборони в районі колишнього броварського аеропорту. Водночас дехто заперечив, що там земля не придатна для ведення сільського господарства.

Депутат Броварської міськради **Роман Сімутін**, наприклад, нагадав про земельну ділянку площею 95 га по вул. Кутузова, яку відповідно до проекту змін до Генплану міста хотіли віддати під будівництво фармацевтичного заводу. Депутат запропонував, щоб цій території надати належний статус та віддати під індивідуальну забудову та ведення сільського господарства.

У такий спосіб, на переконання Сімутіна, місто отримає близько **700** земельних ділянок по **10** соток, які можна буде дати і бійцям-учасникам АТО, і іншим категоріям. При цьому пан Роман наполіг, щоб його пропозиція була внесена у протокол.

[![10 ділянок землі (34)](https://mpz.brovary.org/wp-content/uploads/2015/06/10-dilyanok-zemli-34.jpg)](https://mpz.brovary.org/wp-content/uploads/2015/06/10-dilyanok-zemli-34.jpg)

Ще одне рішення, яке ухвалила земельна комісія, звучало так: потрібно створити електронний реєстр земельних ділянок, щоправда, з поправкою, що особисті дані людей у реєстрі не вказуватимуться або лише за їхньою персональною згодою.

[![10 ділянок землі (52)](https://mpz.brovary.org/wp-content/uploads/2015/06/10-dilyanok-zemli-52.jpg)](https://mpz.brovary.org/wp-content/uploads/2015/06/10-dilyanok-zemli-52.jpg)

Згадали члени земельної комісії і про питання виділення квартир для учасників АТО, зокрема про ухвалене [на попередній сесії](https://mpz.brovary.org/54-sesiya-miskradi-programa-dopomogi-viyskovim-zhitlo-uchasnikam-ato-ta-zemelniy-skandal/) рішення про затвердження “Програми забезпечення житлом учасників антитерористичної операції та членів їх сімей – мешканців міста Бровари на 2015-2018 роки”.

Лише після завершення засідання робочої групи до зали впустили бійців АТО, їхніх представників та дружин солдатів, які ввесь цей час очікували в коридорі.

[![10 ділянок землі (28)](https://mpz.brovary.org/wp-content/uploads/2015/06/10-dilyanok-zemli-28.jpg)](https://mpz.brovary.org/wp-content/uploads/2015/06/10-dilyanok-zemli-28.jpg)

[![10 ділянок землі (27)](https://mpz.brovary.org/wp-content/uploads/2015/06/10-dilyanok-zemli-27.jpg)](https://mpz.brovary.org/wp-content/uploads/2015/06/10-dilyanok-zemli-27.jpg)

Коли головуючий комісії оголосив про свої рішення одна із жінок не витримала і голосно пропоментувала: «Ми зрозуміли: ви нам виділите землю — можливо, колись, десь і якось. Рішення ще далеко за горами. Спасибі». І ця фраза, схоже, недалека від істини. Принаймані саме таке відчуття залишило по собі засідання.

[![10 ділянок землі (39)](https://mpz.brovary.org/wp-content/uploads/2015/06/10-dilyanok-zemli-39.jpg)](https://mpz.brovary.org/wp-content/uploads/2015/06/10-dilyanok-zemli-39.jpg)

**Фото - Бажен Левковець**
