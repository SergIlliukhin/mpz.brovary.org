---
title: "Суд ТОВ \"Термінал Бровари\" проти Броварської міськради - відклали"
date: 2016-11-25
author: 
  username: "ulitenko"
  display_name: "Ірина Улітенко"
categories: 
  - "vlada"
  - "novyny"
tags: 
  - "brovary"
  - "brovarska-miskrada"
  - "novini"
  - "sudovyj-protses"
  - "tov-terminal-brovary"
  - "cherepejnik"
  - "yuridichniy-viddil"
coverImage: "wp-content/uploads/2016/11/1460958459-7679-zakarpattyanetua-e1480066880925.jpg"
---

**22 листопада у Київському адміністративному суді відбулося засідання у справі за позовом ТОВ «Термінал-Бровари» до Броварської міської ради. Участь у судовому засіданні взяли близько 20 броварських депутатів майже з усіх фракцій.** 

Влітку цього року **ТОВ «Термінал-Бровари»** через Броварський міськрайонний суд скасувало [рішення](http://www.brovary.kiev.ua/r%D1%96shennya-m%D1%96sko%D1%97-radi-v%D1%96d-25122014-%E2%84%96-1378-50-06-pro-zatverdzhennya-tekhn%D1%96chno%D1%97-dokumentats%D1%96%D1%97-z-norma) Броварської міської ради «Про затвердження технічної документації з нормативно-грошової оцінки земель міста Бровари» від 25 грудня 2014 року. Згідно цього документу визначався розмір орендної плати за користування броварською землею.

Як повідомив депутат міськради **Вадим Мутило**, якщо б в апеляційному суді остаточно скасували рішення Броварської міськради, воно б стосувалось не тільки ТОВ «Термінал Бровари», але й інших підприємств, які можуть відмовитися сплачувати оренду та вимагати повернення коштів за майже два роки. _«__А це немаленька сума з бюджету міста, такі витрати можуть призвести до економічного колапсу Броварів»,_ - каже депутат.

За словами Вадима Мутила, у 2014 році депутати попередньої каденції розділили місто на окремі економічні зони, кожна має свій коефіцієнт вартості. _«У Броварах повинно бути три зони, а за рішенням, яке діє зараз, – у нас 115 зон, кожна з яких має свій коефіцієнт. В суді адвокати від ТОВ "Термінал" зазначали, що найнижчий коефіцієнт має ТОВ "Альянс Новобуд". Тобто, влада зробила вибіркову нормативну грошову оцінку на різні земельні ділянки. Для якогось підприємства це вигідно, а для якогось це економічно не вигідно»,_ - зазначає пан Мутило.

Щодо самого засідання, то пан Вадим зауважив: _«Дві людини, які представляли інтереси Броварської міськради, виступали невпевненно, плутались в аргументах, були абсолютно не підготовлені до захисту. На відмінну від трьох адвокатів ТОВ "Термінал". Складалося враження, що апеляція буде програна. Ситуацію врятував депутат **Леонід Черепейнік**. Він звернувся до суду з промовою про те, що якщо зараз місто програє суд, то міській бюджет втратить десятки мільйонів гривень»._

Як зазначив сам пан Черепейнік, у разі підтримки ТОВ «Термінал», таке рішення суду поставить «на коліна» усе місто, мовляв, інші підприємці не будуть сплачувати кошти взагалі (а це майже 70% надходжень до бюджету міста), або підуть до суду оскаржувати неправомірність грошової оцінки.

_«Я зауважив, що ТОВ "Термінал" жодного разу не зверталося ні до інвестиційної ради, ні до земельної комісії про врегулювання питання зниження орендної плати. У них немає жодного письмового підтвердження в цьому питанні. І тому я запропонував компроміс: або скасувати рішення першої інстанції, або виносити нове рішення про неправомірність норми грошової оцінки тільки для цього підприємства, а не усього м. Бровари»,_ - зазначив Леонід Черепейнік.

Суд пішов назустріч та переніс засідання на 13 грудня. За словами пана Леоніда, за ці два тижні міська рада, інвестиційна рада, земельна комісія можуть офіційно зустрітись із представниками ТОВ «Термінал» та обговорити умови щодо перегляду відсотку сплати оренди і поставити крапку в цьому питанні.

В подальшому депутати Броварської ради мають намір розібратися: хто розробляв грошові оцінки і як визначалися ці норми.
