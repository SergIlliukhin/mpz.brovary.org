---
title: "Відкритий лист до Тимошенко, Луценка, Яценюка, Турчинова"
date: 2012-06-07
categories: 
  - "kolonka-avtora"
tags: 
  - "varta"
  - "vlada"
  - "opozitsiya"
---

**[![](https://mpz.brovary.org/wp-content/uploads/2012/06/Protest-02.06-300x200.gif)](https://mpz.brovary.org/wp-content/uploads/2012/06/Protest-02.06.gif)**

**Влада і опозиція спільно борються проти правозахисників?**

Бажання написати відкритого листа до лідерів опозиції виникло вже давно. Різні речі турбували: пасивність і бездіяльність опозиції у відстоюванні прав пільговиків, постраждалих від будівельних та банківських афер, нікому виявився не потрібним малий та середній бізнес і багато іншої бездіяльності. Мені, правозахиснику, було прикро бачити гризню опозиції один з одним. Це не робить честі демократичній спільноті. Зрозумів, що розраховувати ні на кого і продовжував боротись за людей силами своєї команди. Я до всього спокійно віднісся, але не розумію, чому опозиція замість того, щоб допомогти відстояти права людей, почала інтенсивно перешкоджати, подаючи заяви до прокуратури і звинувачувати в тому, що я суди людям виграв, але Кабмін не платить гроші. Цей маразм логічний для влади, але опозиція принаймні, якщо не допомагає, то не має заважати! Про все по порядку.

 

**Правозахисники України єднаймося!**

Правозахисна Хвиля, яка почалася з броварських країв вже давно вийшла за межі Броварщини і котиться по Україні. Львів, Тернопіль, Івано-Франківськ, Чернівці, Житомир, Рівне, Хмельницький, Черкаси, Київ, Луганськ, Донецьк, Харків - це географія діяльності моєї команди. І щодня звертаються все нові люди, бо вони залишились наодинці із своїми проблемами. Правозахисники зникають з мапи нашої держави шаленими темпами. Хтось боїться, когось купили, хтось втомився нести цей хрест на своїх плечах. Українці стукають у двері опозиції на місцях, благаючи про допомогу, а відповідь тиша. І їдуть тоді шукати захисту далеко від своїх рідних сіл і міст.  Навіщо тоді такі опозиціонери потрібні? В чому їхня функція? Іноді, коли сильно втомлюєшся, хочеться крикнути на всю Україну “Правозахисники України єднаймося!”, а вже немає з ким єднатись. Залишились найбільш стійкі. Здавалось би опозиції вкрай необхідно допомагати тим хто залишився, а все відбувається із точністю до навпаки.

**Броварщина проти соціального, комунального і земельного безчинства**

[![](https://mpz.brovary.org/wp-content/uploads/2012/06/Brovari.-Protest-02.061-300x200.gif)](https://mpz.brovary.org/wp-content/uploads/2012/06/Brovari.-Protest-02.061.gif)Боротьба за права українців отримала продовження у  вигляді протесту, який розпочався в кінці квітня і пройшов по всьому Броварському району. Завершився протест 2 червня у Броварах багатолюдним мітингом.

25 акцій протесту у кожному з сіл району, заділи за живе понад 2500 броварчан і жителів району, які прийняли участь у  мітингах та вийшли на  центральну площу міста висловити свою категоричну незгоду з беззаконням влади.

Перешкоджали на всіх етапах. Спочатку наказали всім головам сільських рад завадити проведенню заходів. Ну тут, в принципі і не здивували. Далі не полінувались навіть заслати заступника голови Броварської РДА у с. Заворичі на 30 хв. раніше до мого приїзду, щоб розповідати заворичанам про те, «_який я поганий, тому що виграв людям суди і яка влада гарна, бо не віддає цим людям гроші і не виконує рішення судів_». Більше того, коли я приїхав, заступник голови РДА почав мені погрожувати тим, що збере всіх незадоволених Правозахисною Групою «Варта», яку я очолюю і подасть до прокуратури заяву за допомогу людям.

**Торги влади і опозиції**

Скажу відверто, паніка влади для мене не є новина, вони завжди болісно реагують коли їх ставлять на місце і не дають розкрадати державу. Здивувало мене у цій ситуації інше. В той час, коли влада мені погрожувала прокуратурою, опозиція, а саме депутат від «Фронту Змін» Кищук Олег і голова Літківського осередку «Батьківщини» Пастушенко Олена втілили мрію влади у життя. Подали до прокуратури заяву, мовляв Кравець суди то виграв, але ж гроші Кабмін не віддав, то відкрийте на Кравця та його газету кримінальну справу за злочинну бездіяльність Кабміну. Проявилась дивна тенденція: і владі правозахисники не подобаються, і опозиції вони муляють око. І допомагати відновити справедливість ніхто не хоче, і працювати не дають. Цікавий збіг, який виявив солідарність влади і опозиції в тому, що захищати права людей не потрібно. Мені, як людині з опозиційними поглядами, прикро  бачити таку деградацію.

Можливо, це не грамотні партійці таке чудять, а може це зговір між владою і опозицією відносно реальних опонентів влади. Опозиція «валить» правозахисника, який за 9 років виграв більше 20 тис. справ по земельним, будівельним аферистам та вернув пільги та пенсії не одній тисячі пільговиків і користується повагою у людей, тим самим розчищає дорогу владному кандидату до парламенту. Влада взамін дає можливість на деяких округах Київщини без перешкод пройти потрібним людям від опозиції або просто віддячить грошима чи землею. Ось такий дай-за-дай. Ми вам Броварщину, ви нам якийсь інший район. Тоді питання, яка між ними різниця???

Далі почалось наступна серія пресингу адмінресурсу.

**Протест вільних броварчан. Техногенна катастрофа міського масштабу**

Протистояння влади щодо проведення протесту вільних броварчан 2 червня  досягло апогею в останній тиждень. Спочатку міськвиконком подав до Київського окружного адміністративного суду з вимогою заборонити протест у Броварах і добився свого. Суд не тільки заборонив мирне волевиявлення громадян, а й заборонив розміщувати пересувні юридичні приймальні ГО «Броварська Варта». Правда дане рішення було оскаржено в апеляційній інстанції, що не дало вступити у законну силу цьому абсурдному і протизаконному рішенню. За день до протесту ГО «Броварська Варта» подала повторну заявку на проведення мітингу на Майдані свободи в Броварах. Міськвиконком не полінувався і оперативно провів своє засідання та повторно відмовив у проведенні мирного зібрання, вкотре порушивши ст. 39 Конституції України. Більше того, Майдан свободи у Броварах перетворився на техногенну катастрофу. Туди було загнано пожежну машину, яка качала воду у фонтан, підігнали кран, нагнали працівників, які раптом почали збирати сцену, що простояла до цього 2 дні і нікому не заважала, комунальний транспорт займався проривом каналізації, ремонтувалась електромережа. Зламалось все і відразу. А за 1 годину до протесту на всю потужність були включені гучномовці Броварського радіомовлення, що висять на стовпах. Вуха закладало всім.

В 11.00 протест почався із візиту Голубовського, заступника мера, який у супроводі конвою міліціонерів (мабуть, щоб не побили броварці за якісну роботу комунальних служб) вручив мені рішення міськвиконкому про заборону проведення заходу. В суд вже не встигали подавати, довелось стягувати техніку.

Через 10 хвилин після протесту вся техніка оперативно склалась і поїхала. Мабуть вдалося все поремонтувати.

**_За останній місяць влада і опозиція чітко показали, кого і чого вони бояться. Нехай керманичі опозиції задумаються про те, хто представляє їх на місцях і що наступним вони продадуть цій злочинній владі. Мабуть свій народ!_**

 

**Юрій Кравець**, _керівник Правозахисної Групи «Варта»_
