---
title: "АНОНС: завтра депутати заслухають звіт Багмут та спробують обрати новий виконком"
date: 2016-02-25
categories: 
  - "announce"
tags: 
  - "9-ta-pozachergova-sesiya"
  - "brovary"
  - "vykonkom"
  - "novini"
  - "sapozhko"
  - "sesiya"
---

**У п'ятницю, 26 лютого, о 12:00 в малій залі виконавчого комітету відбудеться дев'ята позачергова сесія Броварської міської ради VII скликання. Відповідне розпорядження міського голови сьогодні [з’явилося](http://brovary-rada.gov.ua/rozporyadzhennya-m%D1%96skogo-golovi-v%D1%96d-25022016-%E2%84%9644-od-pro-sklikannya-dev%E2%80%99yato%D1%97-pozachergovo%D1%97-ses%D1%96%D1%97-bro) на офіційному веб-сайті міськради. На сесію міський голова знову виносить питання складу виконкому, також депутати заслухають звіт про роботу начальника відділу культури Наталі Багмут та начальника відділу молоді та спорту Дмитра Рожкова.**

Нагадаємо, 9-ту позачергову сесію Ігор Сапожко скликає вже вдруге, [вчорашня спроба](https://mpz.brovary.org/sapozhko-stavyt-ultymatum-deputaty-trymayut-pozytsiyi-u-miskradi-novyj-vytok-politychnoyi-kryzy/) провести сесію, призначену перезатвердженню нового складу виконкому, провалилася. Депутати бойкотували захід, заявивши, що міський голова провокує політичну кризу, адже рішення щодо складу виконкому [депутати вже затвердили](https://mpz.brovary.org/klyuchova-sesiya-sapozhko-vtratyv-vynogradovu-svoboda-pidtrymala-regionala-ta-otrymala-sekretarya/), при чому рекордною кількістю голосів - 28 з 36.

Як [повідомив](https://www.facebook.com/groups/brovary/permalink/1201060126590618/) учора народний депутат Павло Різаненко, до складу виконкому міський голова наразі пропонує включити не тільки 3-х обласних депутатів, а й 4 особи, які пройшли від Броварського району, а саме:

_"1) Віталій Багнюк (екс-член Партії регіонів, обраний до обласної ради за списками партії "Наш край", головний лікар Броварської центральної районної лікарні);_

_2) Олег Кищук (обраний до обласної ради за списками партії "Батькіщина", на останніх двох парламентських виборах балотувався в народні депутати по броварському мажоритарному округу, двічі програв на виборах діючому нардепу Павлу Різаненку);_

_3) Олександр Сімановський (обраний до обласної ради за списками партії "Батькіщина", голова Броварського міського осередку Батьківщини);_

_4) Наталія Гунько (обрана за списками Радикальної партії Ляшка, дружина сумнозвісного Анатолія Гунька, учасника схеми викрадення 94 га Раідопередавального Центру)"._

Питання порядку денного, що заявлені до розгляду під час завтрашньої сесії:

1\. «Про утворення виконавчого комітету Броварської міської ради VII скликання, визначення його чисельності та затвердження персонального складу» із зауваженнями (розпорядження від 23.02.2016 року № 39-ОД).

2\. Про співфінансування проекту, що може реалізовуватись за рахунок державного фонду регіонального розвитку.

3\. Заслуховування звіту про роботу начальника відділу культури Броварської міської ради Багмут Н.А.

4\. Заслуховування звіту про роботу начальника відділу молоді та спорту Броварської міської ради Рожкова Д.А.

5\.  Різне.

Зазначимо, що згідно з новим законодавством, з 23 лютого 2016-го року усі місцеві ради мають впровадити систему поіменного голосування депутатів. За інформацію "Маєш право знати", у Броварській міській раді станом на 15:00 25 лютого відповідна система у сесійній залі встановлена не була.
