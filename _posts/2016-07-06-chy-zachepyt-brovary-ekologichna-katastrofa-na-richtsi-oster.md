---
title: "Чи зачепить Бровари екологічна катастрофа на річці Остер?"
date: 2016-07-06
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "voda"
  - "desna"
  - "ekologichna-katastrofa"
  - "novini"
  - "oster"
  - "otruyena-voda"
  - "yakist-pytnoyi-vody"
---

**Низка українських ЗМІ останніми днями повідомляла про екологічну катастрофу на річці Остер, вода з якої потрапляє до Десни, звідки береться питна вода для Броварів та Києва. Як загрожує забруднення води Броварам, намагалися з'ясувати наші журналісти.**

Так про ситуацію з річкою Остер в смт. Козелець Чернігівської області [пише](http://bryhynets.com/index.php?nma=news&fla=stat&cat_id=1&page=1&nums=6736) прес-служба депутата **Олександра Бригинця**:

> Вода отруєна: річка піниться від хімікатів, дно та поверхня річки встелені риб′ячими трупами, місцеві жителі задихаються від їдкого запаху сірки. Люди скаржаться, що після того, як побувають у водойми, болить голова та тягне на блювоту. Місцеві активісти стверджують, що в інфекційному відділенні є постраждалі від нечистот у воді річки – їхні тіла покриті пухирями. Активісти ж відправили воду незалежним експертам, які зробили висновок, що у водах річки перевищено норми аміаку.

_«Свого часу я попереджав керівництво Києва і Броварів про можливість екологічної катастрофи, яка може бути пов′язана з забрудненням Десни. Я назвав, навіть, конкретне місце загрози. Але, як виявилося, воно не одне»,_ - обурений О. Бригинець.

_"Від нас до Деснянського водозабору 70 км, звідки кияни використовують питну воду,_ - каже **Валентин Бригинець**, козелецький поселковий голова. - _Я думаю, що до вечора це точно дійде до столиці"_.

_Відео телеканалу Інтер 4 липня 2016 року:_

<iframe src="https://www.youtube.com/embed/pwRIrwY5bww" width="420" height="315" frameborder="0" allowfullscreen="allowfullscreen"></iframe>

За коментарями ми звернулися до завідуючого Броварського райвідділу лабораторних досліджень ДУ «Київський обласний лабораторний центр Держсанепідемслужби України» **Віталія Прокопенка**. _"Остер - не наша річка,_ - каже він. - _Ми перевіряємо тільки ті, що протікають на території Броварів та району - Трубіж і Десну. Воду в цих водоймах ми перевіряємо 1 раз на 10 днів. До речі, остання перевірка показала, що в Десні в районі с. Пухівка було перевищення лактозопозитивної палички (це фекалії), тому купатися там не рекомендуємо. Стосовно продажу на броварських ринках риби із річки Остер, то ми не контролюючий орган. На базі Броварської ветстанції є служба Держпромспоживнагляду, яка і має конролювати якість усіх продуктів у Броварах та районі"._

За словами представника СЕС, вода з Остра дійсно через Десну доходить до Броварів і до Києва. Але хоча вода у Десні і зараз не дуже чиста, масштабна біда з Чернігівщини нас не зачепила. Поки що.

Також пан Прокопенко заявив, що воду з-під крану броварчани можуть пити, не боячись. _"Вода відповідає всім діючим нормам. Якість води, що надходить із Десни, контролюють фахівці КП "Броваритепловодоенергія", яке є постачальником води броварчанам. Комунальники через кожну годину беруть її на аналіз, і якщо щось буде не так, то буде посилено каскад водоочисних робіт. Однак найкраща вода для пиття - в 4 бюветах міста"_, - підсумував Віталій Прокопенко.
