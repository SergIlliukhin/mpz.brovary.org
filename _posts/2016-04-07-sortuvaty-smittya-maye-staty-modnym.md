---
title: "Сортувати сміття  має стати  модним!"
date: 2016-04-07
author: 
  username: "vtorma"
  display_name: "Бровари Вторма"
categories: 
  - "kolonka-avtora"
coverImage: "wp-content/uploads/2016/04/1-1.jpg"
---

Закінчився другий етап соціальної ініціативи «Екомісто», що стосується екологічної освіти населення з питань поводження з відходами. На даний момент такі програми проводяться лише в 2-х містах України: Київ і Бровари. В Києві даною темою займається міська влада та екологічні активісти. В Броварах щоденно, протягом 2 років, веде роботу в даному напрямку тільки компанія «[Бровари Вторма](http://www.vtorma.ua/)». Починаючи з нового року викладач «Бровари Вторма» [Світлана Сушко](https://www.facebook.com/profile.php?id=100001466702070&fref=ts), спілкувалась зі старшою ланкою шкіл міста Бровари - учнями 9 - 11 класів. Проведено більше 50-ти екологічних уроків для понад 1000 учнів старших класів броварських шкіл. Тож, хочемо поділитися своїми враженнями та підбити підсумки проведеної роботи для молоді. Перш за все, варто подякувати директорам, завучам, керівникам та вчителям, які допомагали в технічному забезпеченні комфортних для дітей умов праці. Особливо вразили чіткою організацією школи № 3, 6, 7 і гімназія ім.Олійника. Слід відзначити вагомий внесок вчителів біології шкіл № 6, 7, 5, які брали активну участь у лекціях, підтримували та допомагали своїм вихованцям в обговореннях та виражали зацікавленість до тематики сортування сміття та збереження чистоти нашого міста.

![2](https://mpz.brovary.org/wp-content/uploads/2016/04/2-1.jpg) Одразу поділимося найважливішим враженням: діти у нашому місті самі розумні, цікаві, активні і прогресивні! Вони з задоволенням заслуховують дані щодо екологічної ситуації, історичні довідки, шляхи та способи розв’язання схожих проблем в інших країнах, аналізують причини, діляться своїм баченням та розробляють пропозиції для зміни свідомості броварчан у питаннях поводження з відходами. Ну, а тепер дещо з наших спостережень щодо кожної школи зокрема. Старшокласники **ЗОШ №1** відзначились своєю ерудованістю (одні з небагатьох хто чітко назвав компоненти для виготовлення скла), активністю та свідомістю. Вони дуже стурбовані чистотою лісу, адже проживають поряд. Оскільки школа налічує небагато учнів, тому відчувається атмосфера затишку і «безпеки» на уроках та у вираженні своїх думок. Серед 9-х класів були на жаль і байдужі, дещо хамовитої поведінки учні. Учні **ЗОШ №2** зустріли екологічні уроки мегаактивно, позитивно і виразили позицію свідомих школярів у питаннях сортування сміття, висловивши прохання збільшити кількість контейнерів для роздільного сміття. АЛЕ, серед 9-х класів знайшлися учні, які дали зрозуміти, що питання сміття на вулицях їх не цікавить і саме сміття їм не заважає. **Школа №3** виховує активних та цікавих учнів, які цікавляться питаннями навколишнього середовища, зокрема, саме учні цієї школи вели багато розмов щодо збільшення кількості сміттєвих баків та вирішення проблеми засміченості лісу. На жаль відсоток учнів, що сортують сміття серед старшокласників третьої школи невеликий. При цьому, оскільки в цій школі навчається багато дітей, що проживають у приватному секторі, то показник тих, хто сортує макулатуру та органічні відходи доволі високий у порівнянні з іншими школами. **Гімназія ім..Олійника** залишила позитивні враження від активнсті учнів на уроках. Багато старшокласників чітко аналізують екологічну проблему, пов’язану зі сміттям, діляться досвідом (ті, хто був за кордоном) і охоче слухають лекцію, обговорюючи які заходи були б цікаві та ефективні для нашого міста. У спеціалізованій **школі №5** діти переконані, що за наявності достатньої кількості контейнерів всі без винятку будуть сортувати сміття. Дуже активні, самовпевнені та деякою мірою ідеалізовані думки переважали в обговореннях. В той же час, деякі з учнів навіть не знали що у школі півроку стоїть контейнер для макулатури та для батарейок і акумуляторів. Дуже тішить той факт, що серед учнів цієї школи високий відсоток тих, хто свідомо сортує вдома сміття. **ЗОШ №6** відзначилась дуже теплою атмосферою на лекціях, що дало можливість дітям активно спілкуватись та опрацювати матеріал і ділитися своїми ідеями. А ідеї учнів зводились, в основному, до залучення ЗМІ в питаннях необхідності пропагування сортування сміття броварчанами та впровадження мотиваційних програм згідно даної тематики. Вчителі також активно підключались до обговорення, тому уроки у цій школі проходили цікаво і ефективно. **Школа №7** відзначилась свідомими, прогресивними дітьми, які після закінчення лекції приходили на перервах зі своїми пропозиціям, розрахунками програм та враженнями. Виразили бажання поширювати інформацію щодо чистоти міста за допомогою широкої соціальної реклами, мас медіа та іншими способами. Еко-активісти сьомої школи переконані, що люди смітять лише тому, що не знають яка насправді ситуація зі сміттєзвалищами у нашому районі. Багато дітей сортують свідомо: у багатьох сім’ях так заведено, а деякі сортують тільки певні компоненти відходів, що підлягають переробці. У **ЗОШ №8** активну позицію та свідоме сприйняття інформації показали діти переважно зі спеціалізованих класів, які розглядали проблему зі сміттям на національному рівні Ці старшокласник висловлювали думки про необхідність розробки та запровадження чималих штрафів на законодавчому рівні та зацікавлення у вирішенні проблеми сміття владою. Загалом же дітям даної школи не байдужа екологічна тематика та наше місто. **Школа №10** не відзначилась особливою активністю учнів щодо проблем сміття, дискусій не велося, але діти висловили думку що така проблема є і починати потрібно в першу чергу з самого себе. Із старшокласниками **ЗОШ №9** наші уроки ще не проводились – із початку року поки що не знайшлося часу, який можна виділити для цього. Наразі є інформація, що екологічні уроки можливо провести лише у поточному місяці, тож поділитися враженнями щодо позиції та активності думок учнів дев’ятої школи ми поки що не можемо. Ну а тепер, щодо реального стану самого сортування відходів старшокласниками нашого міста - 70% учнів не сортують свої відходи вдома.

![діаграма](https://mpz.brovary.org/wp-content/uploads/2016/04/diagrama.jpg)

Серед основних причин того, що броварські учні старших класів не сортують сміття вдома, за відповідями старшокласників виявились: лінь, відсутність підтримки ідеї сортування з боку оточуючих, відсутність спеціального контейнеру для роздільного сміття поблизу будинку, а також, байдужість до даної проблеми взагалі.

![Чому Ви не сортуєте сміття](https://mpz.brovary.org/wp-content/uploads/2016/04/CHomu-Vy-ne-sortuyete-smittya.jpg)

Натомість, серед усіх шляхів вирішення проблеми сортування сміття у місті старшокласники зазначили наступні: 1. Багато яскравих, смітників для роздільного збору, з великими написами, у кожному дворі 2. Штрафи та контроль на місцевому рівні 3.Реклама в ЗМІ, соціальні проекти, обговорення 4. Мотиваційні програми, які б заохочували всіх до здачі вторинної сировини на переробку 5. Зацікавленість влади у вирішенні проблеми відносно сміття на користь громади

![Безымянный](https://mpz.brovary.org/wp-content/uploads/2016/04/Bezymyannyj.png)

Отже, що наша молодь **загалом** позитивно налаштована до обговорення проблеми сортування побутових відходів, а також переконана, що ситуацію зі сміттям у нашому місті можна і потрібно вирішувати. Що для цього потрібно? Щоб ця проблема була озвучена і свідомо сприйнята, а **чистота нашого міста стала** не тільки необхідністю сьогодення, а **трендом**, модною тенденцією, звичним і приємним явищем!
