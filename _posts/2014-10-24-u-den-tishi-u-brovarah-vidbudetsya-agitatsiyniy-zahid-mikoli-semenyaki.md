---
title: "В \"День тиші\" у Броварах відбудеться агітаційний захід Миколи Семеняки?"
date: 2014-10-24
author: 
  username: "pravoZnaty"
  display_name: "Маєш право знати"
categories: 
  - "announce"
tags: 
  - "blagodiyniy-turnir"
  - "brovary"
  - "vibir-redaktsiyi"
  - "vibori-2014"
  - "den-tishi"
  - "novini"
  - "parlamentski-vibori"
  - "parlamentski-vibori-2014"
  - "semenyaka"
  - "fk-maestro"
  - "futbol"
---

**[![DSC_0173](https://mpz.brovary.org/wp-content/uploads/2014/10/DSC_0173.jpg)](https://mpz.brovary.org/wp-content/uploads/2014/10/DSC_0173.jpg)У суботу, 25 жовтня, у всій Україні наступає «День тиші» перед виборами до Парламенту. Відповідно до ст. 70 Закону України «Про вибори народних депутатів України» у п'ятницю з вулиць мають прибрати всю передвиборчу рекламу - білборди, банери, щити, плакати, листівки тощо. Будь-яка агітація за день до виборів вважається незаконною та може мати для кандидатів чи політичних партій  відповідні наслідки.**

В той же час у суботу в Броварах буде не зовсім тихо. Цього дня о 16:00 на стадіоні «Спартак» заплановано проведення благодійного футбольного турніру в підтримку АТО, а після цього на Майдані Свободи відбудеться концерт зірок української естради "За мир та єдність". Про це повідомляє [офіційний сайт Броварської міської ради.](http://www.brovary.kiev.ua/do-uvagi-brovarchan-ta-gostei-m%D1%96sta-futbolnii-turn%D1%96r-%C2%ABza-mir-ta-%D1%94dn%D1%96st%C2%BB-zav%D1%96ta%D1%94-do-brovar%D1%96v)

[![замиртаєдність](https://mpz.brovary.org/wp-content/uploads/2014/10/zamirtayednist.jpg)](https://mpz.brovary.org/wp-content/uploads/2014/10/zamirtayednist.jpg)

У благодійному турнірі братимуть участь команда ветеранів «Динамо» (Київ), збірна Генерального штабу ЗСУ та збірна ветеранів АТО Броварщини та збірна зірок естради ФК «Маестро», гравці якої виступатимуть з концертом на центральній площі Броварів після футболу. Зазначається, що почесним гостем на цьому заході буде **Микола Семеняка** – заступник командира 8 сотні батальйону «Айдар».

Нагадаємо, Микола Семеняка  - мажоритарний кандидат від "Народного Фронту" у 97 виборчому окрузі з центром у Броварах. Раніше з'являлась інформація, що Микола Семеняка у своїй виборчій кампанії [використовує адміністративний ресурс, що сьогодні контролюється колишніми представниками Партії Регіонів у Броварах.](https://mpz.brovary.org/finishna-pryama-viboriv-u-brovarah-regionali-gotuyutsya-do-revanshu/) Відразу кілька політичних сил та політичні експерти вважають Семеняку "узгодженим кандидатом броварських регіоналів".
