---
title: "У будинку в центрі Броварів з 8-го поверху впав ліфт, у якому їхала жінка"
date: 2013-07-25
author: 
  username: "pravoznaty"
  display_name: "Маєш право знати"
tags: 
  - "avariya"
  - "brovary"
  - "vibir-redaktsiyi"
  - "lift"
  - "liftova-dilnitsya"
  - "novini"
  - "uzhkg"
  - "upravlinnya-zhkg"
coverImage: "wp-content/uploads/2013/07/Lift-0.jpg"
---

**[![Ліфт 0](https://mpz.brovary.org/wp-content/uploads/2013/07/Lift-0.jpg)](https://mpz.brovary.org/wp-content/uploads/2013/07/Lift-0.jpg)У вівторок, 23 липня, у будинку №2а по вул. Незалежності у другому під’їзді з 8-го поверху впав пасажирський ліфт, у якому їхала жінка. Нині постраждала перебуває у лікарні з численними  забоями та струсом головного мозку. При цьому працівники ліфтової дільниці заперечують факт інциденту та стверджують, що нічого не сталось та жодних записів про виклик аварійної служби немає.**

Як розповіла журналістам «Маєш право знати» сусідка постраждалої, що також проживає на 8-му поверсі, у вівторок ввечері мешканці будинку почули гучний удар, що доносився зсередини під’їзду. З’ясувалось, що це обірвався ліфт і жінка, яка у ньому їхала, з 8-го поверху спустилась аж до 2 чи 3 поверху. Приїхали ліфтовики, які одразу ж почали лагодити поламку, і вранці ліфт уже знову працював. Наступного дня налякані мешканці зателефонували в аварійну службу, щоб перепитати, чи справді вже можна користуватись ліфтом і чи це безпечно, на що їх запевнили, що все гаразд, пристрій відремонтовано і на ньому сміливо можна їздити.

[![Ліфт 1](https://mpz.brovary.org/wp-content/uploads/2013/07/Lift-1.jpg)](https://mpz.brovary.org/wp-content/uploads/2013/07/Lift-1.jpg) [![Ліфт 2](https://mpz.brovary.org/wp-content/uploads/2013/07/Lift-2.jpg)](https://mpz.brovary.org/wp-content/uploads/2013/07/Lift-2.jpg) [![Ліфт 3](https://mpz.brovary.org/wp-content/uploads/2013/07/Lift-3.jpg)](https://mpz.brovary.org/wp-content/uploads/2013/07/Lift-3.jpg) [![Ліфт 4](https://mpz.brovary.org/wp-content/uploads/2013/07/Lift-4.jpg)](https://mpz.brovary.org/wp-content/uploads/2013/07/Lift-4.jpg)

При цьому у телефонній розмові з нашим журналістом працівники ліфтової дільниці взагалі не визнали факту, що у цьому будинку обірвався ліфт та стверджують, що ніяких викликів не отримували. А от в Управлінні житлово-комунального господарства, куди ми зателефонували, щоб дізнатись, коли востаннє ремонтувався даний ліфт, нам усе підтвердили. Працівниця управління розповіла, що минулого року якраз у будинку №2а по вул. Незалежності було проведено капітальний ремонт ліфта у 2-му під’їзді та проведено повну заміну ліфта у 1-му під’їзді. Про це минулого року навіть був сюжет телестудії «Наше місто»:

<iframe src="//www.youtube.com/embed/4yoPGUzB2N8" height="315" width="420" allowfullscreen frameborder="0"></iframe>

На думку працівниці УЖКГ, щоб з’ясувати, хто винен у тому, що ліфт впав з 8-го поверху, потрібно розбиратись у даній ситуації, бо це можуть бути і підрядники, які проводили капітальний ремонт, і обслуговуюча організація, яка недогледіла неполадки. При цьому жінка зазначає, що система безпеки усе ж спрацювала і ліфтова кабіна впала не до 1-го поверху, а зупинилась трохи раніше завдяки запобіжникам.

> Та, на жаль, це не вберегло здоров’я постраждалої, яка унаслідок аварії отримала численні травми та перебуває нині у лікарні. Однак найгірше те, що шукати винних та притягати їх до відповідальності, схоже, ніхто не планує, адже у ліфтовій дільниці уперто заперечують даний факт. Більше того, чиновники роблять усе можливе, щоб приховати даний факт від широкого загалу та журналістів зокрема. Проте даний інцидент є занадто тривожним, щоб його можна було «замовчати».
