---
title: "За патріотичні пісні та заклики боротися з корупцією броварським активістам загрожує 4 роки"
date: 2013-09-30
author: 
  username: "kachor"
  display_name: "Андрій Качор"
tags: 
  - "batyuk"
  - "vibir-redaktsiyi"
  - "gerasimenko"
  - "nechiporenko"
  - "novini"
  - "peresliduvannya"
  - "rizanenko"
  - "svoboda"
  - "udar"
coverImage: "wp-content/uploads/2013/09/bat_coll1.jpg"
---

[![bat_coll](https://mpz.brovary.org/wp-content/uploads/2013/09/bat_coll.jpg)](https://mpz.brovary.org/wp-content/uploads/2013/09/bat_coll.jpg)**Сьогодні, 30 вересня, помічника народного депутата Різаненка, «ударівця» Сергія Батюка та активіста «Свободи» Сергія Нечипоренка офіційно звинуватили у вчиненні хуліганства за попередньою змовою. Про це [повідомляє](https://mpz.brovary.org/brovarska-militsiya-restavruye-politichni-represiyi-1937-roku/) Броварська міська організація партії УДАР та посилається на постанову слідчої Тетяни Герасименко.**

Броварські правоохоронці побачили склад злочину в діях активістів під час [акції протесту 10 вересня 2013 року](https://mpz.brovary.org/na-chest-zaporozhtsya-u-brovarah-zastrelili-prezidenta-miskogo-golovu-ta-gubernatora/). У цей день «УДАР» та «Свобода» провели пікет Броварського суду на підтримку Олега Шевчука, Миколи Смірнова та Руслана Ткаченка, яких у цей час судили з приводу [скандальних подій у парку «Перемога» 25 травня](https://mpz.brovary.org/krivavi-sutichki-vidbulis-u-brovarah-mizh-meshkantsyami-ta-zabudovnikami-tsentralnogo-parku/). Батюку та Нечипоренку інкримінують, зокрема,  «заклики до боротьби з корупцією» та «гучне транслювання пісень патріотичного змісту». Такі дії, на думку слідчої Герасименко, «підривають авторитет органів державної влади» та є «грубим порушенням громадського порядку».

Окрім того, в постанові зазначається, що підставою для відкриття кримінального провадження стала заява гр. Семенюка В. А., який оголошений потерпілим через те, що останній не міг вільно пересуватися тротуаром вулиці Возз’єднання через проведення там акції протесту. Активістів Батюка та Нечипоренка звинувачують в незаконному перекриті руху тротуаром.

[![[Scanned]001 (4)](https://mpz.brovary.org/wp-content/uploads/2013/09/Scanned001-4.jpg)](https://mpz.brovary.org/wp-content/uploads/2013/09/Scanned001-4.jpg)

[![[Scanned]001 (5)](https://mpz.brovary.org/wp-content/uploads/2013/09/Scanned001-5.jpg)](https://mpz.brovary.org/wp-content/uploads/2013/09/Scanned001-5.jpg)

Народний депутат **Павло Різаненко**, коментуючи цю постанову, заявив, що розглядає справу винятково як продовження політичних репресій проти захисників парку «Перемога», які почалися ще з травня:  _«Це дуже небезпечний прецедент – заяви від підставних «потерпілих», фактично, дозволяють висувати звинувачення кожному учаснику акції під будівлею суду чи іншої держустанови. Правоохоронці переймають досвід своїх попередників з НКВС та ГПУ – тепер кожний другий може стати політичним злочинцем за підставною заявою. Що далі? Анонімні доноси?»_ - цитує Різаненка [сайт партії «УДАР».](https://klichko.org/ua/news/news/brovarska-militsiya-hoche-pozbaviti-voli-pomichnika-deputata-rizanenka-na-pidstavi-zayavi-vid-vipadkovogo-perehozhogo#!prettyPhoto)

Про подібність до репресій 1937 року йдеться і в заяві Броварської міської організації партії «УДАР»: _«Подібні висновки броварських міліціонерів не можна розцінювати інакше, як цілеспрямовану реставрацію політичних репресій 1937 року, коли людей десятками тисяч запроторювали до в’язниць та знищували за звинуваченнями «розстрільних трійок». Справа Батюка та Нечипоренка – це край, за яким почнеться повернення «чорних воронків» та розстріли без суду та слідства»_ - [йдеться в заяві.](https://mpz.brovary.org/brovarska-militsiya-restavruye-politichni-represiyi-1937-roku/)

При цьому активісти УДАРу заявляють, що готові захищати своїх партійців «усіма доступними методами» та обіцяють притягти до відповідальності міліціонерів, «відповідальних за повернення сталінських репресій».

[Нагадаємо](https://mpz.brovary.org/za-stilbu-z-igrashkovoyi-rushnitsi-aktivistam-shiyut-kriminalnu-spravu/), 12 вересня учасників акції "[Річниця пострілу Запорожця](https://mpz.brovary.org/richnitsya-postrilu-zaporozhtsya-ta-sud-nad-svobodivtsyami/)" та журналістів, які були на ній присутні, почали масово викликати на допити та розпитувати про деталі проведення мирного зібрання. У свідків, зокрема, запитували, чи могла іграшкова рушниця, яку використовували організатори у своєму театралізованому дійстві, завдати тілесних ушкоджень перехожим, а також чи не було перешкодження руху по тротуару.

>  «Маєш право знати» продовжує стежити за перебігом подій у цій справі та інформуватиме читачів про їх подальший розвиток.
