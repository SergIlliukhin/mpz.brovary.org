---
title: "АНОНС: 1 жовтня активісти проведуть юридичний лікбез для переселенців"
date: 2016-09-29
author: 
  username: "pravoZnaty"
  display_name: "Маєш право знати"
categories: 
  - "announce"
  - "novyny"
tags: 
  - "brovary"
  - "zahid"
  - "zustrich"
  - "likbez"
  - "natalya-chujko"
  - "novini"
  - "pereselentsi"
  - "yurist"
---

**Цієї суботи відбудеться зустріч, під час якої обговорять зміни до законодавства для переселенців із окупованих територій. Окрім того, обіцяють дати відповіді на різні юридичні запитання вимушених внутрішніх мігрантів. Такий захід [анонсувала](https://www.facebook.com/groups/brovary.donbass.krym/permalink/1094506207324122/) правозахисниця та волонтер Наталя Чуйко.**

Зустріч відбудеться **1 жовтня о 15:30** в офісі дитячого клубу «Смайлик», що по **вул. Гагаріна, 4.** Послухати та поспілкуватися запрошують усіх охочих переселенців, вхід вільний.

Як розповіла **[Наталя Чуйко](https://humanrights.org.ua/material/pravovij_likbez_dlja_pereselenciv_ta_chinovnikiv)**, під час зустрічі планують «розібрати» конкретні ситуації, які виникають у переселенців. Окрім того, волонтерка розкаже про законодавчі зміни, які стосуються тимчасово переміщених осіб.

Зокрема, - говорить правозахисниця, - нещодавно довідки переселенців стали безстроковими. Однак, деякі установи по-різному трактують і застосовують нову норму. Наталя Чуйко обіцяє пояснити, яка довідка є чинною, а яка ні.

Окрім того, юристка розкаже про червневу постанову Кабміну, що врегульовує питання виплат та контролю за перебуванням тимчасово переміщених осіб. Правозахисниця називає цю норму дискримінаційною щодо свободи пересування людини. Однак зазначає: постанова нині чинна, тому переселенцям потрібно знати про неї та її особливості.

> Нагадаємо, що з липня цього року у Броварах діє [комісія](https://mpz.brovary.org/hto-z-pereselentsiv-maye-otrymuvaty-vyplaty-u-brovarah-teper-vyznachatyme-nova-komisiya/), яка визначає, кому з переселенців нараховувати виплати, а кому ні. Як ідеться в рішенні броварського виконкому, якщо особа не мешкає за місцем проживання або перебування, дорадчий орган може надавати відмову в отриманні пенсії.

Зі слів волонтерки, 1 жовтня в зустрічі візьме участь «Товариство свідомих громадян». Вони – також юристи, які допомагають переселенцям. Під час суботнього заходу, окрім юридичних проблем, активісти організації мають намір розповісти, зокрема, про питання розвитку підприємництва.

Як зазначає Наталя Чуйко, анонсована зустріч – її особиста ініціатива. Правозахисниця, яка сама є переселенкою і вже два роки мешкає у Броварах, вперше організовує подібний захід у нашому місті. Водночас, - розповідає волонтерка, - вона неодноразово була учасницею подібних зустрічей в інших населених пунктах України в рамках співпраці із організацією «[Донбас SOS](http://donbasssos.org/about_uk/)».

Наталя Чуйко вказує, що готова і в подальшому збиратись із переселенцями у Броварах – якщо в цьому буде потреба. Суботній захід пані називає «пробним».
