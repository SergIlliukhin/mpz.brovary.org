---
title: "Візит Азарова 20 жовтня: виводимо нападників та перешкоджальників «на чисту воду». ФОТО. ВІДЕО"
date: 2012-12-13
author: 
  username: "trydence"
  display_name: "Дмитро Карпій"
categories: 
  - "kolonka-avtora"
tags: 
  - "azarov"
  - "vibir-redaktsiyi"
  - "napadniki"
  - "partiya-regioniv"
  - "pereshkodzhalniki"
  - "prisyazhnyuk"
  - "rda"
  - "sapozhko"
  - "fedorenko"
coverImage: "wp-content/uploads/2012/12/napad.jpg"
---

[![](https://mpz.brovary.org/wp-content/uploads/2012/12/11.jpg)](https://mpz.brovary.org/wp-content/uploads/2012/12/11.jpg)Нещодавно броварська міліція та прокуратура [поставили](https://mpz.brovary.org/u-brovarah-ne-diye-st-171-kriminalnogo-kodeksu-prokuratura/) нібито крапку у подіях, що відбувалися 20 жовтня біля МКЦ «Прометей». Того дня, коли до приміщення кінотеатру приїздив Прем’єр-міністр Микола Азаров на зустріч із педагогами, особи, пов'язані прямо чи опосередковано з владою, [розбили](http://www.vstavay.info/news.php/news/862/group/13) декільком журналістами телефони, перешкоджали їм та довіреним особам партій пройти у приміщення, де були розташовані дві виборчі дільниці, [нападали](https://mpz.brovary.org/yak-prisluzhniki-azarova-zabezpechuvali-yomu-spokiy-u-brovarah/) на активістів, які роздавали листівки. І все це відбувалося на очах очільників міста, району й області, правоохоронці та було зафіксовано на відеокамери.

Проте, не зважаючи на незаперечні й очевидні факти, міліція та прокуратура відмовились порушувати проти нападників кримінальні справи. Таким чином ці люди не були притягнені до відповідальності згідно із законодавством, тому своєю місією вбачаю – притягти цих людей до публічної відповідальності, аби інформація про їхні діяння була широко поширена у суспільстві та дійшла до їхніх родичів, сусідів, близьких.

> _Серед тих, кого "виправдали" правоохоронні органи (в алфавітному порядку):_
> 
> - **_Андрєєв Василь Олександрович_** _– заступник Броварського міського голови;_
> - **_Бобко Анатолій Миколайович_** _– депутат Броварської міської ради;_
> - **_Козлов Олександр Костянтинович_** _– голова бюджетної комісії Броварської районної державної адміністрації;_
> - **_Кузнєцов Костянтин Валентинович_** _– керуючий справами виконкому Броварської міської ради;_
> - **_Кукшин Василь Михайлович_** _– перший заступник голови Броварської районної державної адміністрації;_
> - **_Куценко_ _Олександр Миколайович_** _– керівник штабу Партії регіонів Броварського району;_
> - **_Кушніренко Юрій Іванович_** _– керівник апарату Броварської районної державної адміністрації;_
> - **_Чепура Павло В_**_**олодимирович** – племінник дружини голови Броварської районної державної адміністрації Петра Іваненка та його водій (колишній?)._
> 
> _У цьому хронологічному викладі будуть показані обличчя та відеодокази вчинків також і інших нападників і перешкоджальників під час подій 20 жовтня, зокрема й тих, чиї особи не вдалося встановити._
> 
> _Серед встановлених:_
> 
> - **_Голенко_** _**Олександр (Леонідович?)**  – боксер місцевого спортзакладу, випускник школи №7._
> - **_Миронець Микола Петрович_** _– заступник голови Броварської районної державної адміністрації._
> - **_Сафронов Сергій Вікторович_** _– директор КП «Броваритепловодоенергія»._

Десь за годину до початку заходу я з товаришем перебував у холі «Прометею». Раптом підійшов охоронець і почав у мене виривати з рук камеру, наступаючи при тому на ноги та переслідуючи. Ретирувався тільки із закликами викликати міліцію. Згодом він, вже на площі біля кінотеатру, у грубій формі вимагав у журналістки Аліни Дяченко не знімати на телефон. Чоловік – ймовірно працівник охорони Миколи Азарова (можливо Управління державної охорони) – у вусі було помітно навушник, характерний для таких служб. Особу встановити не вдалось.

[![](https://mpz.brovary.org/wp-content/uploads/2012/12/771-005_0001.jpg)](https://mpz.brovary.org/wp-content/uploads/2012/12/771-005_0001.jpg)

_Невідомий перешкоджальник_

> [**Відео: напад охоронця Азарова**](http://www.youtube.com/watch?v=2VrLqQoA9Eg&feature=youtu.be)

Ще до того, як на площу перед «Прометеєм» підійшла колона вимуштруваних активістів Партії регіонів, до мене (я як активіст «Відсічі» роздавав листівки у рамках [кампанії «Помста за розкол країни»](https://mpz.brovary.org/pomsta-za-rozkol-krayini-trivaye-u-brovarah/)) підійшла жінка, а з нею троє чоловіків у піджаках. Якщо жінка просто наполегливо казала дати їй якнайбільше листівок, то **Кукшин В. М.** разом з **Чепурою П. В.** спробували вирвати їх у мене з рук. Третім чоловіком був **Козлов О. К.**, що зараз перешкоджав лише словесно, демонструючи незнання законів, - забороняв проводити відеознімання.

[![](https://mpz.brovary.org/wp-content/uploads/2012/12/CHepuraP.V..jpg)](https://mpz.brovary.org/wp-content/uploads/2012/12/CHepuraP.V..jpg)

_Чепура П. В._

[![](https://mpz.brovary.org/wp-content/uploads/2012/12/KukshinV.M..jpg)](https://mpz.brovary.org/wp-content/uploads/2012/12/KukshinV.M..jpg)

_Кукшин В. М._

[![](https://mpz.brovary.org/wp-content/uploads/2012/12/Kozlov.jpg)](https://mpz.brovary.org/wp-content/uploads/2012/12/Kozlov.jpg)

_Козлов О. К._

> [**Відео: свавілля Кукшина та Чепури, нігілізм Козлова**](http://www.youtube.com/watch?v=9BkiKORvdKo&feature=youtu.be)

Після цього напади на роздавачів листівок стали систематичними. На мене тричі нападали, діючи у змові парою **Чепура П. В.** та **Голенко О.** Перший кидався ззаду, а другий у цей час виривав листівки та передавав їх Чепурі, щоб той з ними втікав.

[![](https://mpz.brovary.org/wp-content/uploads/2012/12/napadnik1.jpg)](https://mpz.brovary.org/wp-content/uploads/2012/12/napadnik1.jpg)

_Олександр Голенко_

> [**Відео: перший напад у парі Голенка та Чепури**](http://www.youtube.com/watch?v=BKtuDHCzKCU&feature=youtu.be)
> 
> Олександра Голенка також упізнали люди, що були присутні під час [нападу](https://mpz.brovary.org/terminovo-na-znimalnu-grupu-mayesh-pravo-znati-zdiysneno-napad/) невідомими 11 квітня цього року на журнілістів, які прийшли знімати на відео роздачу продуктових наборів пенсіонерам у «Прометеї» в рамках соціальної програми депутата Сергія Федоренка «Люди наше майбутнє».

Після цього епіцентр подій перемістився під вхід до «Прометею». Журналісти та довірені особи партії "УДАР" намагалися пройти до приміщення (у якому були розташовані дві дільничні виборчі комісії). Перешкоджали цьому майже всі попередньо згадані нападники та велика кількість високопосадовців Броварського району, міста Бровари: **Андрєєв В. О.**, **Бобко А. М.**, **Голенко О.**, **Кузнєцов К. В.**, **Кукшин В. М.**, **Козлов О. К.**, **Кушніренко Ю. І.**, **Куценко О. М.**, **Миронець М. П.**, **Сафронов С. В.**, **Чепура П. В.** З відео видно як Куценко «розпускає руки» щодо журналістів, але особливо грубо себе поводив Чепура, який декілька разів бив по камері відеооператора «Громадського захисту Київщини», а згодом розбив телефони журналістам Андрію Качору та Аліні Дяченко. Міліціонери, зокрема заступник начальника штабу Броварського МВ, майор **Сергій Немировець**, на заяви затримати осіб, що вчинили протиправні дії, не реагували. [**Відео**](http://www.youtube.com/watch?v=-9qmLAiHtV0&feature=player_embedded) цих подій «розлетілось» багатьма всеукраїнськими ЗМІ.

[![](https://mpz.brovary.org/wp-content/uploads/2012/12/Bobko-Kushnirenko.jpg)](https://mpz.brovary.org/wp-content/uploads/2012/12/Bobko-Kushnirenko.jpg)

_Бобко А. М. та Куценко О. М._

[![](https://mpz.brovary.org/wp-content/uploads/2012/12/Mironets-Kuznyetsov.jpg)](https://mpz.brovary.org/wp-content/uploads/2012/12/Mironets-Kuznyetsov.jpg)

_Миронець М. П.  та Кузнєцов К. В._

[![](https://mpz.brovary.org/wp-content/uploads/2012/12/Kushnirenko-Safonov.jpg)](https://mpz.brovary.org/wp-content/uploads/2012/12/Kushnirenko-Safonov.jpg)

_Кушніренко Ю. І. та Сафронов С. В._

_[![](https://mpz.brovary.org/wp-content/uploads/2012/12/Andreyev1.jpg)](https://mpz.brovary.org/wp-content/uploads/2012/12/Andreyev1.jpg)_

_Андрєєв В. О._

Під час перешкоджань поруч із входом **Чепура П. В.** разом з **Голенком О.** здійснили [**третій напад**](http://www.youtube.com/watch?v=psuiAJG76gc&feature=player_embedded) на мене (другий не був зафіксований на камери), причому тоді, коли я вже не роздавав листівки, а лише тримав їх у руках. Захищаючи себе, я отримав незначні тілесні ушкодження та порвану куртку. Журналісти побігли за молодиками, внаслідок чого вдалося наполягти на затриманні Голенка. Чепура знову встиг сховатися.

Однак згодом затриманий втік, на що майор Сергій Немировець та інші особи у формі міліції ніяк не відреагували, незважаючи на заклики свідків.

[![](https://mpz.brovary.org/wp-content/uploads/2012/12/nemir1.jpg)](https://mpz.brovary.org/wp-content/uploads/2012/12/nemir1.jpg)

_Майор міліції Немировець С. К._

На цьому [**відео**](http://www.youtube.com/watch?v=wT7SeNc1I4k&feature=plcp) (6:38 хвилина) можна також побачити, як мене невідомий (який раніше вже штовхав журналістів у натовпі, перешкоджав їм пересуватись) зі спини втягує за руки та наплічник у натовп людей із символікою Партії регіонів, чиновників, міліції та грубо валить на землю, б'ючи. Допомагає йому в цьому **Козлов О. К.** Свідками, зокрема, стали міський голова Броварів **Ігор Сапожко** та голова Київської обласної державної адміністрації **Анатолій Присяжнюк**, які ніяк не реагували на ці та подальші події.

[![](https://mpz.brovary.org/wp-content/uploads/2012/12/Nevidomiy-Kozlov-Karpiy.jpg)](https://mpz.brovary.org/wp-content/uploads/2012/12/Nevidomiy-Kozlov-Karpiy.jpg)

_Невідомий (по центру) за декілька секунд до нападу на Дмитра Карпія (праворуч)_

Також серед цього натовпу траплялись люди, що били журналістів вудками для прапорів, перешкоджали пересуватись людям, хапали їх за руки, одяг, штовхали. Кукшин В. М. та Кушніренко Ю. І. продовжували перешкоджати пересуватися активістам.

Події цього дня здійняли неймовірний скандал. Через день до Броварів приїхала знімальна група телеканалу «Інтер», аби з’ясувати всі обставини інцидентів. Кореспондент **Роман Бочкала** за допомогою місцевих журналістів розшукав Миронця М. П. та Чепуру П. В. в одному з приміщень Броварської районної державної адміністрації. Миронець, тікаючи від камери, грубо [скинув](https://mpz.brovary.org/ukrayinskiy-ombudsmen-vidkrila-provadzhennya-za-skargami-brovarskih-zhurnalistiv-ta-oglyadacha-intera/) Бочкалу по сходах вниз.

> _За відсутності справедливості у правоохоронній системі чиновники починають відчувати безкарність, подаючи приклад для наслідування «своїм». Наша задача принаймні публічними осудом змусити їх дотримуватися елементарних прав людини і нагадати, що народ є джерелом влади у демократичних країнах. Хочеться вірити, що з демократією в Україні ще не покінчено._

Якщо ви впізнали когось із тих, кого ми не ідентифікували, або маєте більше інформації про ідентифікованих нападників, прошу писати про це в коментарях до статті або на пошту редакції **[info@pravo-znaty.org.ua](info@pravo-znaty.org.ua)**. Анонімність у разі потреби гарантуємо.
