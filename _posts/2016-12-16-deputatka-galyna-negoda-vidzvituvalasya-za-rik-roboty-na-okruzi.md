---
title: "Депутатка Галина Негода відзвітувалася за рік роботи на окрузі"
date: 2016-12-16
author: 
  username: "trydence"
  display_name: "Дмитро Карпій"
categories: 
  - "hromada"
  - "novyny"
tags: 
  - "7-shkola"
  - "bpp"
  - "brovary"
  - "vibir-redaktsiyi"
  - "deputat"
  - "zvit"
  - "zvituvannya"
  - "negoda"
  - "novini"
  - "solidarnist"
coverImage: "wp-content/uploads/2016/12/Negoda-zvit_00005.jpg"
---

**Цього вівторка міська обраниця від БПП «Солідарність» прозвітувала за рік діяльності на своєму окрузі. В актовій залі 7-ї школи депутатка разом із поодинокими мешканцями поспілкувалася про нагальні та задавнені проблеми: завищені показники на платіжках за світло, нібито незаконну прибудову тераси власниками салонів гральних автоматів «Монте Карло», порушення графіків вивезення сміття «Комунтрансом» тощо.**

Послухати звіт прийшло зовсім небагато місцевих мешканців – четверо. Попри це, спілкування вийшло жвавим і тривало близько години. **Галина Негода** одразу зазначила, що вона є пенсіонеркою, яка не отримує зарплатні, тому допомагати вирішувати проблеми за свій кошт не може. Але вона добивається правди шляхом подання депутатських звернень.

[![](https://mpz.brovary.org/wp-content/uploads/2016/12/Negoda-zvit_00008.jpg)](https://mpz.brovary.org/wp-content/uploads/2016/12/Negoda-zvit_00008.jpg)

Як розповіла Галина Негода, таким чином вдалося допомогти отримати матеріальну допомогу двом інвалідам. Окрім того, вона домоглася аби зробили пандус на буд. № 6 по бульв. Незалежності. Про цей будинок також згадали і присутні мешканці. Мовляв, там давно потрібно зробити ремонт.

Галина Негода також вказала на низку інших проблем, щодо яких вона зверталася до влади, але вирішення яких під запитанням. Зокрема, щодо порушення графіків руху маршруток. Також – про «накидування» від «Київобленерго» зайвих кіловатів у платіжки мешканців. Поговорили і про тарифи та демонтовані теплові лічильники внаслідок ймовірної [афери](https://mpz.brovary.org/72-budynky-v-brovarah-zalyshylysya-bez-teplolichylnykiv-shho-dali/) за участю Олексія Здоровця.

Присутні також запропонували до вирішення інші проблеми. Зі слів однієї із жінок, на вул. Героїв УПА, 3 розкопали траншею і кинули. Тепер там утворилось «озеро». Також мешканці жалілися на невивезене листя, не спиляну трухляву сливу, крадіжки з підвалів, порушення графіків [вивезення сміття](https://mpz.brovary.org/na-masyvi-ne-vyvozyat-smittya-z-mynulogo-roku-komuntrans-narikaye-na-zaborgovanist-zhekiv-a-komunalnyky-na-meshkantsiv/) «Комунтрансом» тощо.

> Нагадаємо, Галина Негода як депутатка [закріплена](https://mpz.brovary.org/hto-v-miskradi-vid-tvoyeyi-vulytsi-rozpodil-deputativ-po-vyborchyh-okrugah-infografika/) за **округом № 15**, до якого входять будинки по бульв. Незалежності, 6–6В; вул. Олександра Блока, 19–21; вул. Центральної Ради, 13–24; вул. Героїв УПА,  5–5Б, 7А та вул. Рокосовського, 20–24/1.

**Фото - Дмитро Карпій**
