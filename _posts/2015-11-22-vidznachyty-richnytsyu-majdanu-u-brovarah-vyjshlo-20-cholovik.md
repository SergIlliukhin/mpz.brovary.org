---
title: "Відзначити річницю Майдану у Броварах вийшло 20 чоловік"
date: 2015-11-22
author: 
  username: "kachor"
  display_name: "Андрій Качор"
categories: 
  - "novyny"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "maydan"
  - "molod-demokratichnogo-alyansu"
  - "novini"
  - "richnitsya"
  - "revolyutsiya-gidnosti"
coverImage: "wp-content/uploads/2015/11/208936361.jpg"
---

**Небагатолюний мітинг на Майдані Свободи зібрався учора, 21 листопада в День Гідності та Свободи. Саме цього дня рівно два роки тому почалася Революція Гідності.** 

На диво, напередодні другої річниці Майдану майже ніхто з «майданівських» середовищ  Броварів не організував жодних заходів із відзначення цієї події. Фактично проігнорувала День Гідності і Свободи і офіційна міська влада. Щоправда на шпальтах підконтрольній мерії газеті «Громадский ревізор» напередодні з’явилося оголошення про мітинг-реквієм у парку Шевченка, що його нібито мала організувати міська адміністрація 21 листопада о 10:00. Однак насправді жодного мітингу не відбулося і площа перед пам’ятником Кобзарю того ранку була так само порожня, як і Майдан Свободи.

[![11040830_1089510217739254_6030098337266989515_n](https://mpz.brovary.org/wp-content/uploads/2015/11/11040830_1089510217739254_6030098337266989515_n.jpg)](https://mpz.brovary.org/vidznachyty-richnytsyu-majdanu-u-brovarah-vyjshlo-20-cholovik/11040830_1089510217739254_6030098337266989515_n/)

> Вже надвечір заступник міського голови **Лариса Виноградова** [написала у Фейсбук](https://www.facebook.com/groups/brovary/permalink/1139411229422175/), що міські чиновники начебто побували на цвинтарі, де «оплакували могили загиблих героїв». Однак цей допис у користувачів соціальних мереж викликав переважно зворотню реакцію, адже гр. Виноградова вважається одним з організаторів антимайдану від Броварів. Відтак заступницю Сапожка  звинуватили у цинізмі та паплюженню пам’яті героїв Небесної сотні, а натомість закликали покаятися перед народом, адже на думку багатьох, саме дії таких чиновників призвели до жертв Небесної сотні.

Відтак єдиним заходом, що був присвячений черговій річниці початку Майдану, стала [анонсована](https://www.facebook.com/events/792110587566866/) **«Молоддю Демократичного Альянсу»** акція «Євромайдан/2 роки/Бровари», що мала розпочатися о 18:00 на Майдані Свободи. Про формат та деталі акції не повідомлялося, тож броварчанам пропонувалося просто зібратися на центральній площі, аби разом згадати події дворічної давнини та вшанувати пам'ять героїв, які загинули у війні з режимом Януковича.

Вже за півгодини до початку акції біля Стели Героїв - [встановленої активістами рік тому в лютому](https://www.youtube.com/watch?v=52hvKTRU2ek) – з’явилися «майданівські» металеві діжки, автомобільні шини, символічна оранжева будівельна каска та респіратор. Саме ці предмети, за задумом організаторів, мали символізувати початок і розвиток Майдану в Києві.

[![208936361](https://mpz.brovary.org/wp-content/uploads/2015/11/2089363611.jpg)](https://mpz.brovary.org/vidznachyty-richnytsyu-majdanu-u-brovarah-vyjshlo-20-cholovik/208936361-2/)

Цікаво, що на відміну від діжок та шин, які надали місцеві підприємці та активісти спеціально для акції, інша атрибутика була не бутафорною: шолом «брав участь» в силовому протистоянні з «Беркутом» на вулиці Інститутській в ніч з 10 на 11 грудня, а респіратор – у подіях на вул. Грушевського.

[![208936563](https://mpz.brovary.org/wp-content/uploads/2015/11/208936563.jpg)](https://mpz.brovary.org/vidznachyty-richnytsyu-majdanu-u-brovarah-vyjshlo-20-cholovik/attachment/208936563/)

Окрім того у підніжжя стели молодь розставила запалені поминальні лампадки у формі числа «21.11» - дати початку Революції Гідності.

[![208936227](https://mpz.brovary.org/wp-content/uploads/2015/11/208936227.jpg)](https://mpz.brovary.org/vidznachyty-richnytsyu-majdanu-u-brovarah-vyjshlo-20-cholovik/attachment/208936227/)

Зважаючи на те, що освітлення у цій частині Майдану Свободи відсутнє взагалі, а з неба моросив дощ, атмосфера біля пам’ятнику була досить печальна і навіть гнітюча.

Організатори вирішили обійтися без довгих прелюдій і вже о 18:10 перед присутніми виступив молодий активіст «Молоді Демальянсу» з довгим волоссям. Він запропонував розпочати акцію хвилиною мовчання у пам'ять про загиблих героїв Небесної Сотні.

[![208936435](https://mpz.brovary.org/wp-content/uploads/2015/11/208936435.jpg)](https://mpz.brovary.org/vidznachyty-richnytsyu-majdanu-u-brovarah-vyjshlo-20-cholovik/attachment/208936435/)

[![208936493](https://mpz.brovary.org/wp-content/uploads/2015/11/208936493.jpg)](https://mpz.brovary.org/vidznachyty-richnytsyu-majdanu-u-brovarah-vyjshlo-20-cholovik/attachment/208936493/)

За тим ведучий закликав усіх заспівати гімн України а капела, без музичного супроводу. Вочевидь перейняті загальною журливою атмосферою акції 20 душ, що зібралися цього вечора на Майдані, співали гімн навіть не упівголоса, а ледь-ледь чутно.

[![12241677_1646131815638227_7900995904560182042_n](https://mpz.brovary.org/wp-content/uploads/2015/11/12241677_1646131815638227_7900995904560182042_n.jpg)](https://mpz.brovary.org/vidznachyty-richnytsyu-majdanu-u-brovarah-vyjshlo-20-cholovik/12241677_1646131815638227_7900995904560182042_n/)

[![12246604_1646131812304894_110661960957269941_n](https://mpz.brovary.org/wp-content/uploads/2015/11/12246604_1646131812304894_110661960957269941_n.jpg)](https://mpz.brovary.org/vidznachyty-richnytsyu-majdanu-u-brovarah-vyjshlo-20-cholovik/12246604_1646131812304894_110661960957269941_n/)

Зрештою, після виконання гімну організатор запросив до слова усіх бажаючих і… знову запала мовчанка. Тож першим слово взяти довелося автору цих рядків, яких хоч і не мав журналістського права «втручатися», однак не втримався, аби спробувати трохи змінити настрій усього дійства.

[![12249847_1646131818971560_3310693981390545143_n](https://mpz.brovary.org/wp-content/uploads/2015/11/12249847_1646131818971560_3310693981390545143_n.jpg)](https://mpz.brovary.org/vidznachyty-richnytsyu-majdanu-u-brovarah-vyjshlo-20-cholovik/12249847_1646131818971560_3310693981390545143_n/)

Автор висловив думку, що 21 листопада – це не День трауру, а навпаки. Адже саме цього дня рівно два роки тому українська нація повстала проти диктатури і продемонструвала, що наш народ здатен повалити будь-яку владу, яка дозволяє собі порушувати права людей. Саме цього дня розпочалася найяскравіша революція в історії сучасної Європи, яка змінила хід світової історії та надихнула не лише наш народ на боротьбу за краще життя. Тому це дата, якою ми повинні пишатися, адже і тоді, у 2013-му, коли йшов такий самий дрібний і холодний дощ, перші сотні протестувальників на Майдані Незалежності раділи, сміялися і мирно протестували проти диктатури. І саме ці перші сотні зрештою спонукали вийти на майдани по всій країні мільйони людей, аби країна нарешті позбавилася ярма внутрішньої окупації. ‘

За тим до присутніх звернулася **Аліна Дяченко** – ще один журналіст і єдиний депутат міськради, який вшанував річницю початку Революції на броварському Майдані.

[![12249589_1646131902304885_7710607406514961758_n](https://mpz.brovary.org/wp-content/uploads/2015/11/12249589_1646131902304885_7710607406514961758_n.jpg)](https://mpz.brovary.org/vidznachyty-richnytsyu-majdanu-u-brovarah-vyjshlo-20-cholovik/12249589_1646131902304885_7710607406514961758_n/)

Дяченко продовжила думку попереднього спікера, а ще додала, що Революція не припиняється і сьогодні, і для того, аби досягнути тієї мети, що українці собі поставили ще на початку Євромайдану, потрібно довго і наполегливо працювати. _«Ми лише на початку шляху, в країні відбуваються зміни, яких ми всі прагнули, хоча, звісно, не такими темпами і не в тих масштабах, як уявлялося і хотілося. Однак доля країни – як і раніше – залежить від усіх нас. І тільки щоденні дії на благо нашої країни дозволять нам побудувати державу своєї мрії, справжню європейську правову державу»_, - сказала Аліна.

Останньою виступила міська активістка **Ангеліна Козлова**, яка згадала про те, як починався Майдан, як він дозволив усім активним броварчанам об’єднатися та відчути себе потужною силою.

[![12274279_1646131908971551_7866963154678457574_n](https://mpz.brovary.org/wp-content/uploads/2015/11/12274279_1646131908971551_7866963154678457574_n.jpg)](https://mpz.brovary.org/vidznachyty-richnytsyu-majdanu-u-brovarah-vyjshlo-20-cholovik/12274279_1646131908971551_7866963154678457574_n/)

Ангеліна звернула увагу, що як і тоді, так і сьогодні в авангарді змін перебуває молодь, а відтак це свідчить про те, що ці зміни обов’язково відбудуться. Виступ Козлової завершився оплесками, після яких організатори запропонували усім учасникам зробити колективне фото біля Стели Героїв.

[![12241710_1646131982304877_1629792352838322012_n](https://mpz.brovary.org/wp-content/uploads/2015/11/12241710_1646131982304877_1629792352838322012_n.jpg)](https://mpz.brovary.org/vidznachyty-richnytsyu-majdanu-u-brovarah-vyjshlo-20-cholovik/12241710_1646131982304877_1629792352838322012_n/)

Загалом акція тривала не більше півгодини і дуже скоро Майдан Свободи знову спорожнів. Лишилися лише свічки у підніжжя пам’ятнику, які своїм мерехтінням підсвічували викарбувані в металі та граніті слова: _**«Вічна слава героям Небесної сотні, які віддали життя за волю України у боротьбі з владою зла, брехні та жорстокості заради свободи, правди та справедливості. Герої не вмирають!»**_

**Фото - Бажена Левковця та Романа Ступака**
