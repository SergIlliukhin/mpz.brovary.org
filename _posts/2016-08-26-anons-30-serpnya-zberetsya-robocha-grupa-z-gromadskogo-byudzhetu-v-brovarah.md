---
title: "АНОНС: 30 серпня збереться робоча група з громадського бюджету в Броварах"
date: 2016-08-26
author: 
  username: "pravoznaty"
  display_name: "Маєш право знати"
categories: 
  - "announce"
  - "novyny"
tags: 
  - "anons"
  - "brovary"
  - "byudzhet-rozvytku"
  - "gromadskyj-byudzhet"
  - "novini"
coverImage: "wp-content/uploads/2016/07/gromadskyj-byudzhet-8.jpg"
---

**Найближчого вівторка в приміщенні броварського виконкому відбудеться перше засідання новоствореної робочої групи, покликаної запровадити у Броварах практику громадського бюджету.**

Засідання скликають на **30 серпня об 11:00**, відбудеться воно в **каб. 421** виконкому Броварської міської ради по **вул. Гагаріна, 15**.

Минулого тижня міський голова Ігор Сапожко видав [розпорядження](https://brovary-rada.gov.ua/documents/24323.html) про утворення робочої групи з питань громадського бюджету. Згодом уточнюючим [документом](https://brovary-rada.gov.ua/documents/24325.html) збільшив склад групи до **16** осіб: тепер в неї входять міські депутати з кожної фракції, начальники управлінь виконкому та одна активістка.

Нагадаємо, півтора місяця тому до Броварів [приїжджали](https://mpz.brovary.org/gromadskyj-byudzhet-uchasti-mozhe-zapratsyuvaty-v-brovarah-vzhe-nastupnogo-roku/) експерти Інституту політичної освіти та Українського незалежного центру політичних досліджень. Вони презентували ідею громадського бюджету, яка в деяких містах України працює вже не перший рік. Ініціатором впровадження громадського бюджету в місті Бровари виступив депутат Олег Берестовий (ДемАльянс).

Як розповіли експерти, **громадський бюджет** – це частина коштів міського бюджету, яка витрачається на заявлені проекти містян. Гроші не видаються «на руки» ініціаторам проекту, натомість проекти фінансуються з бюджету. Така форма взаємодії дозволяє місцевій владі визначати пріорітети, розуміти потреби людей та більш ефективно витрачати кошти громадян, а містянам – брати участь у формуванні «порядку денного» свого міста, реалізовувати свої проекти, долучатися до формування міського бюджету.
