---
title: "«Соціополіс» оприлюднив дані про електоральні симпатії в окрузі № 97 станом на початок жовтня"
date: 2012-10-09
author: 
  username: "pravoZnaty"
  display_name: "Маєш право знати"
tags: 
  - "ivanenko"
  - "batkivshhina"
  - "brovary"
  - "vibir-redaktsiyi"
  - "vibori-2012"
  - "vo-svoboda"
  - "kishhuk"
  - "novini"
  - "okrug-97"
  - "partiya-regioniv"
  - "rizanenko"
  - "ratnikov"
  - "sotsiologiya"
  - "sotsiopolis"
  - "udar"
  - "fedorenko"
coverImage: "wp-content/uploads/2012/10/Sotsiopolis.jpg"
---

[![](https://mpz.brovary.org/wp-content/uploads/2012/10/Sotsiopolis2.jpg "Социополис2")](https://mpz.brovary.org/wp-content/uploads/2012/10/Sotsiopolis2.jpg)**Центр соціальних технологій "Соціополіс" провів соціологічне дослідження електоральної ситуації в одномандатному виборчому окрузі № 97 (центр – м. Бровари) станом на кінець вересня – початок жовтня 2012 року.**

За даними дослідження, лідером електоральних симпатій виборців є представник партії УДАР **Павло Різаненко**, якого більшість опитаних сприймає як опозиціонера до місцевої та центральної влади. Про це повідомляє сайт "**[ТСН.ua](http://tsn.ua/vybory_2012/u-brovarskomu-okruzi-z-velikim-vidrivom-lidiruye-opozicioner-vid-partiyi-udar-socopituvannya.html)"** з посиланням на директора Центру соціальних технологій "Соціополіс" **Сергія Панченка.** (_Дані досліджень "Соціополісу" у 97 окрузі станом на початок **вересня** можна переглянути [тут](https://mpz.brovary.org/sotsiopolis-mayzhe-70-brovarchan-gotovi-brati-uchast-u-golosuvanni-na-viborah-2012/), - "МПЗ"_).

За даними дослідження, на кінець вересня – початок жовтня 2012 року, розподіл підтримки виборцями кандидатів в народні депутати по виборчому округу № 97 виглядав наступним чином: **Різаненко Павло** (висунутий партією "УДАР Віталія Кличка") – **23,1%** від загальної кількості опитаних, **Ратніков Дмитро** (самовисування) – **15,0%**, **Кищук Олег** (висунутий ВО "Батьківщина") – **14,8%**, **Федоренко Сергій** (висунутий Партією регіонів) – **11,1%**, **Іваненко Олег** (самовисування) – **5,9%**. Не визначились з кандидатом, за якого проголосують на виборах, **18,4%** опитаних.

Серед політичних партій у Броварському виборчому окрузі найбільшу підтримку мають партія "**УДАР Віталія Кличка**" (**27,5%** від загальної кількості опитаних) та **ВО "Батьківщина"** (**25,2%**). За **Партію регіонів** мають намір віддати свої голоси **13,7%** опитаних, за **Комуністичну партію України** – **5,7%**, за **ВО "Свобода"** – **3,4%**, за **Партію Наталії Королевської "Україна – Вперед!"** – **1,3%.** Згідно з даними опитування, **20,5%** респондентів ще не визначилися, за яку партію вони проголосують.

Сергій Панченко: "Коментуючи результати дослідження, зазначимо, що досить важливим критерієм вибору для більшості респондентів є приналежність кандидатів до опозиції. Очевидно, цим зумовлено, що три лідери електорального рейтингу (П. Різаненко, Д. Ратніков і О. Кищук) ведуть передвиборчу кампанію як опозиціонери. Проте серед трьох названих кандидатів найпослідовнішим опозиціонером більшість виборців вважають Павла Різаненка (37,8% опитаних), тоді як представника ВО "Батьківщина" Олега Кищука – 33,3% опитаних, а самовисуванця і члена Європейської партії Дмитра Ратнікова – лише 22% опитаних.

Якщо відбудеться зняття менш рейтингових опозиційних кандидатів на користь більш рейтингових (про що сьогодні існує домовленість між "Батьківщиною" та УДАРом), можна говорити, що питання про переможця виборів буде практично вирішене. Адже, згідно з даними опитування, "перекриття" електоратів П.Різаненка і О.Кищука є досить значним і у випадку відсутності останнього у виборчому бюлетені більшість його прихильників проголосує за П.Різаненка. Натомість електоральне ядро самого П.Різаненка є більш сталим.

Показовим також є розподіл відповідей респондентів на запитання, про те, хто, на їх думку, переможе на виборах. У перемогу П. Різаненка вірять 25,5% опитаних, С. Федоренка – 17,7%, Д. Ратнікова – 15,7% опитаних".

> Соціологічне дослідження "Електоральна ситуація в одномандатному виборчому окрузі № 97 (центр – м. Бровари) в кінці вересня – на початку жовтня 2012 року" проведене в період з 26 вересня по 7 жовтня 2012 року (польовий етап – з 27 вересня по 4 жовтня) Центром соціальних технологій "Соціополіс". Загальний обсяг вибірки опитування становив 1000 респондентів. Методологія розрахунку вибірки – пропорційна, стратифікована за міським та сільським населенням, квотна. Як метод збору первинної соціологічної інформації було застосоване вуличне опитування в ході інтерв'ю face-to-face. Опитування проводилося у 17 населених пунктах, що відображають територіальну специфіку виборчому округу № 97. Максимальна статистична похибка репрезентативності без врахування дизайн-ефекту не перевищує 2,6%.

**Джерело**: **"[ТСН.ua](http://tsn.ua/vybory_2012/u-brovarskomu-okruzi-z-velikim-vidrivom-lidiruye-opozicioner-vid-partiyi-udar-socopituvannya.html)"**
