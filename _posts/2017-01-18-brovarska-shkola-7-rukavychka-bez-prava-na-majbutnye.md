---
title: "Броварська школа №7: «рукавичка» без права на майбутнє?"
date: 2017-01-18
author: 
  username: "yschenko"
  display_name: "Ірина Ющенко"
categories: 
  - "rozsliduvannya"
  - "brovary"
tags: 
  - "7-shkola"
  - "brovary"
  - "brovarski-shkoly"
  - "budivnitstvo"
  - "vibir-redaktsiyi"
  - "novini"
  - "perepovnenist-shkil"
  - "ssh-7"
coverImage: "wp-content/uploads/2017/01/3-1.jpg"
---

**Сьогодні броварські школи нагадують казку «Рукавичка», адже переповні вщент. Особливо страждають школи Масиву, зокрема СШ №7: замість 1008 учнів, на яких розрахований цей навчальний заклад, туди «втискається» 1801 школяр. Одних тільки перших класів – 7 (!). Не рятує і те, що 762 учні відвідують школу в другу зміну. Місця катастрофічно бракує, тож школярики із 1-Ж змушені навчатися навіть... в учительській. Тенденція до збільшення кількості школярів не перший рік набирає обертів, натомість територія школи з кожним роком дивним чином «усихає»: ні добудуватися з такою «перспективою», ні побудувати окремі корпуси, куди можна було б школярів відселити. Куди ж саджатимуть учнів у СШ №7 наступного року, дізнавалися наші журналісти.**

Згідно ст. 60 Закону  [«Про освіту»](https://zakon2.rada.gov.ua/laws/show/1060-12/page3), батьки можуть вільно вибрати для своєї дитини будь-який навчальний заклад. Згідно того ж Закону, дитину в навчальний заклад мають безкоштовно зарахувати. У бажанні якнайкраще прилаштувати свою дитину, батьки не зважають ні на завантаженість класів, ні на наявність другої зміни.

**Ситуація «не катастрофічна»?**

Однією з шкіл, яка користується у броварчан найбільшим «попитом», є спеціалізована школа №7. У ній діти навчаються в дві зміни практично з дня її заснування – 1973 року. Новітня система навчання, мультимедійні класи, інтерактивні сенсорні панелі, можливість обрати профіль навчання вже з 8-го класу, плюс розташування в самому центрі, зробили 7-му школу в Броварах однією із найзатребуваніших.

\[caption id="attachment\_65015" align="aligncenter" width="600"\][![](https://mpz.brovary.org/wp-content/uploads/2017/01/9-1.jpg)](https://mpz.brovary.org/wp-content/uploads/2017/01/9-1.jpg) СШ №7\[/caption\]

\[caption id="attachment\_65007" align="aligncenter" width="600"\][![](https://mpz.brovary.org/wp-content/uploads/2017/01/1-2.jpg)](https://mpz.brovary.org/wp-content/uploads/2017/01/1-2.jpg) Ольга Жигулова\[/caption\]

І якщо в середній та старшій ланці СШ №7 по 3-5 паралельних класів, то початкова б’є всі рекорди: тільки «перших» класів – **7.**  Загалом  у «перших» класах нині навчається **207** дітей, а вся молодша ланка налічує **29** класів:  8 - «других», 7 - «третіх» та стільки ж «четвертих».

«_За останні 4 роки кількість дітей зросла майже на **400,**_ **\-** розповідає директорка школи **Ольга Жигулова.** _\- Якщо в 2012 році в школі навчалося **1430** дітей, то у 2016-му – **1801** дитина. При тому, що школа може вмістити лише **1008** дітей. Коли на паралелях було по 4 класи, то вміщалися всі, але останніми роками кількість класів різко зросла: якщо у 2012-2013 роках у школі було 53 класи, то в 2016-му – вже  **61**»._ Тому вже з 3-го класу діти змушені ходити в другу зміну. Загалом на другій зміні навчається 23 класи, а це - **762** дітей.

Однак,  вважає директорка, порівняно зі столицею, ситуація у них ще «не катастрофічна». _«У Києві у перших класах є і 36-38 школярів,_ - каже Ольга Жигулова, - _а  у нас – у межах норми - 30-31 дитина»._ І це при тому, наголошує директорка, що в школу  приймають  не лише  дітей [свого мікрорайону](https://www.bsch7.org.ua/pro-shkolu/zagalna-informatsiya/mikrorayon-shkoli/), а всіх бажаючих. Загалом середня наповнюваність у школі – 29,8 учнів (при максимуму – 30)_._ 

\[caption id="attachment\_65010" align="aligncenter" width="600"\][![](https://mpz.brovary.org/wp-content/uploads/2017/01/4-2.jpg)](https://mpz.brovary.org/wp-content/uploads/2017/01/4-2.jpg) 1 "Ж"\[/caption\]

Та і при цьому місця у школі не вистачає. Тож довелося 20 першокласників із 1-«Ж» класу розмістити в колишній учительській - одній із двох, що є в 7-й школі. Вчителі, переконує директорка, не постраждали, адже мають ще одну велику вчительську, а також можуть підготуватися до уроку в бібліотеці, лабораторних класах чи мультимедійному кабінеті. Та все ж, як стверджують батьки малечі, вчителям доводиться заходити в учительську-клас за своїми паперами, що відволікає учнівську увагу, яка в першокласників і так не стійка.

\[caption id="attachment\_65008" align="aligncenter" width="600"\][![](https://mpz.brovary.org/wp-content/uploads/2017/01/2-1.jpg)](https://mpz.brovary.org/wp-content/uploads/2017/01/2-1.jpg) Велика вчительська\[/caption\]

**Звідки «ноги» ростуть**

На фрагменті Генерального плану міста ще **1999** року чітко позначено, що 7-му школу було заплановано зі значно більшою територією: до навчального закладу (на карті - №17) прилягає територія аж до вулиці Олександра Блока.

_Фрагмент Генерального плану міста  **1999** року:_

[![](https://mpz.brovary.org/wp-content/uploads/2017/01/Bez-imeni-1.png)](https://mpz.brovary.org/wp-content/uploads/2017/01/Bez-imeni-1.png)

_Фотофіксація 2011 року. Позначена червоним ділянка ще не забудована:_

[![](https://mpz.brovary.org/wp-content/uploads/2017/01/Fotofiksatsiya-2011-roku-1.png)](https://mpz.brovary.org/wp-content/uploads/2017/01/Fotofiksatsiya-2011-roku-1.png)

Згідно Генплану, призначена ця територія під спортивні і фізкультурно-оздоровчі споруди. Однак на фрагменті плану існуючого використання частина території №11 зникла, а на її місці з’явилася багатоповерхівка.

[![](https://mpz.brovary.org/wp-content/uploads/2017/01/Bez-imeni-2.png)](https://mpz.brovary.org/wp-content/uploads/2017/01/Bez-imeni-2.png)

_Фотофіксація 2016 року. Червоною позначкою відмічено білу багатоповерхівку, яка з'явилася:_

[![](https://mpz.brovary.org/wp-content/uploads/2017/01/11-Fotofiksatsiya-2016-roku.png)](https://mpz.brovary.org/wp-content/uploads/2017/01/11-Fotofiksatsiya-2016-roku.png)

У інтерв’ю нашим журналістам екс-начальник управління освіти **Володимир Онищенко** розповів, як за часів директорування **Петра Приказчика**, зарослий бур’янами майданчик 7-ї школи віддали під будівництво бізнесу – фірмі «Вояж». Тоді цим питанням «займався» заступник тодішнього мера Віктора Антоненка - **Володимир Руденко**. Можливо, відтяли б від території школи іще більший, ніж 0,0803 га шматок, але Закон про приватизацію зобов’язав на кожну школу зробити державні акти на право постійного користування земельною ділянкою - тобто закріпити за школою чітко визначену земельну ділянку. Тільки в такий спосіб удалося уникнути подальшого перепрофілювання землі.

\[caption id="attachment\_65017" align="aligncenter" width="600"\][![](https://mpz.brovary.org/wp-content/uploads/2017/01/11-1.jpg)](https://mpz.brovary.org/wp-content/uploads/2017/01/11-1.jpg) Будинок на місці 0,0803 га шкільної землі\[/caption\]

Те, що 0,0803 га, яка належала школі, було хитромудро перепрофільовано, підтверджують і у міськвиконкомі. У відповіді на наш інформаційний запит також вказано, що:

> Згідно з Генеральним планом міста, затвердженим рішенням Броварської міської ради від 26.08.99 р .№150-11-23, вказана земельна ділянка знаходиться на території  житлової та громадської забудови, розташована на території мікрорайону багатоквартирної забудови № 31, яка за функціональним призначенням по Генеральному плану міста віднесена до сельбищної території з переважним використанням під багатоквартирну житлову забудову… Змінами до містобудівних умов та обмежень забудови земельної ділянки № 40 від 07.08.2012 р., що надані [ТОВ фірмі «Вояж»](https://1drv.ms/w/s!AvmWrUUCIfRMbZc_rX5PY58XRNA), передбачено коригування проектної документації салону краси під багатоквартирний житловий будинок із вбудованими нежитловими приміщеннями громадського призначення по бульв. Незалежності, 2-б.

Громадська активістка, аналітик [Штабу щодо розробки та громадського обговорення змін до Генерального плану міста Бровари](https://www.facebook.com/pages/%D0%A8%D1%82%D0%B0%D0%B1-%D1%89%D0%BE%D0%B4%D0%BE-%D1%80%D0%BE%D0%B7%D1%80%D0%BE%D0%B1%D0%BA%D0%B8-%D1%82%D0%B0-%D0%B3%D1%80%D0%BE%D0%BC%D0%B0%D0%B4%D1%81%D1%8C%D0%BA%D0%BE%D0%B3%D0%BE-%D0%BE%D0%B1%D0%B3%D0%BE%D0%B2%D0%BE%D1%80%D0%B5%D0%BD%D0%BD%D1%8F-%D0%B7%D0%BC%D1%96%D0%BD-%D0%B4%D0%BE-%D0%93%D0%B5%D0%BD%D0%B5%D1%80%D0%B0%D0%BB%D1%8C%D0%BD%D0%BE%D0%B3%D0%BE-%D0%BF%D0%BB%D0%B0%D0%BD%D1%83-%D0%BC%D1%96%D1%81%D1%82%D0%B0-%D0%91%D1%80%D0%BE%D0%B2%D0%B0%D1%80%D0%B8/1530113393966769?ref=br_rs), фахівець з питань архітектури **Ірина Нікітчина,** проаналізувавши Державні будівельні норми (ДБН) В2.2-3-97 “Будинки та споруди навчальних закладів”, зазначила: _"Викладена вище відповідь міськвиконкому є повною нісенітницею"._

_"Згідно ДБН360-92, п.2.2, **до сельбищної території входять** ділянки житлових будинків, громадських установ, будинків і споруд, у **т. ч. навчальних**, проектних, науково-дослідних та інших інститутів без дослідних виробництв, внутрішньосельбищна вулично-дорож__на і транспортна мережа, а також площі, парки, сади, сквери, бульвари, інші об'єкти зеленого будівництва й місця загального користування,_ - пояснює аналітик. - _**На території навчальних закладів житлова забудова не має переваги.** Навпаки, створення майданчиків відпочинку є одним із мотивів вилучення територій для суспільних потреб"._

\[caption id="attachment\_65021" align="aligncenter" width="600"\][![](https://mpz.brovary.org/wp-content/uploads/2017/01/15-1.jpg)](https://mpz.brovary.org/wp-content/uploads/2017/01/15-1.jpg) Ірина Нікітчина\[/caption\]

Першим порушенням Генплану, стверджує експерт, стало зменшення території школи і надання ділянки фізкультурно-оздоровчої зони під багатоквартирний будинок. «_У Примiтці Додатку 2 (ДБН В2.2-3-97 “Будинки та споруди навчальних закладів”) говориться: “За мiсцевими умовами допускається перерозподiл площ елементiв зон земельної дiлянки, крiм фiзкультурно-спортивної зони та зони вiдпочинку»_, - пояснює пані Ірина. -  _Ділянка, що розміщена поруч із стадіоном і має позначку “Г”, була шкільним майданчиком для активного відпочинку, наприклад,  волейболу, і мала ґрунтове покриття,_ _Цим, власне,  і пояснюються на Генплані позначки: А - асфальт, Г-  ґрунт»._

Зрозуміло, що на 0,0803 га шкільної землі, які «добра» влада вкрала в дітей і віддала фірмі «Вояж», побудувати нову школу не можна, однак це яскравий приклад «віджимання» землі, яка при хорошому господареві могла служити не лише навчальному закладу, а і мешканцям суміжних будинків.

Якщо поглянути на перспективний план, то поруч із будинком «Вояж» зник ще один шматок землі, призначеної для закладу освіти.

[![](https://mpz.brovary.org/wp-content/uploads/2017/01/12-1.jpg)](https://mpz.brovary.org/wp-content/uploads/2017/01/12-1.jpg)

\[caption id="attachment\_65018" align="aligncenter" width="600"\][![](https://mpz.brovary.org/wp-content/uploads/2017/01/12-v.bmp)](https://mpz.brovary.org/wp-content/uploads/2017/01/12-v.bmp) Тепер тут, поруч із будинком "Вояж" - приватна парковка\[/caption\]

_«Це зона господарська та навчально-виробнича, на якій могли розміщуватися майстернi, склади, гаражі, підсобно-виробничі примiщення, iнженернi споруди. Не виключаю, що могла існувати навіть житлова зона для викладачiв та обслуговуючого персоналу»,_ - каже Ірина Нікітчина.

Експерт переконана: хоча змін до Генплану не прийняли, вони відображають реальні апетити і наміри забудовників позбавити СШ №7 решти ділянки, що межує з вул. О. Блока. Зрозуміло, ні про яку добудову школи чи будівництво окремих корпусів, куди б могли відселити, наприклад, початкові класи, мови немає.

_Таблиця дає зрозуміти ситуацію з наповнюваністю та добудовами шкіл у Броварах:_

| Школа | Розрахована на кількість учнів | Навчаються |   Навчання у зміни    | Кількість класів/учнів на 2-й зміні | Запланована добудова |
| --- | --- | --- | --- | --- | --- |
| №1 | 466 | 568 | 1 | \- |  - |
| №2 | 912 | 1394 | 2 | 9 класів -275 дітей | \- |
| №3 | 912 | 644 | 1 | \- | \- |
|  Гімназія | 585 | 852 |   1  (6-денка) | \- | \- |
| №5 | 916 | 1310 | 1 | \- | Добудовано корпус для початкової ланки |
| №6 | 760 | 745 | 2 | 2 класи – 57 дітей | \- |
| №7 | 1008 | 1801 | 2 | 23 класи – 762 дітей | \- |
| НВК | 912 | 1411 | 2 | 14 класів – 433 дітей | \- |
| №9 | 1217 | 1700 | 2 | 26 класів – 720 дітей | \- |
| №10 | 967 | 1638 | 2 | 19 класів – 540 дітей | Заплановано добудову початкового корпусу |
| НВО | 210 | 83 учні: 1-2 класи та  ліцей технологічного профілю (10-11 класи) | 1 | \- | \- |
|   Приватна школа «Фортуна»    | 250 | 242 | 2 (школа повного дня) |  | \- |

 **«По-господарськи»**

Те, що у Броварах на **120** тисяч населення усього **10** шкіл, при тому, що мало б бути щонайменше 20 - результат багаторічної безгосподарності і недалекоглядності міської влади. Це підтверджує і той факт, що за останні 5 років у Броварах не побудовано жодної (!) школи. До прикладу, у Фастові на **48** тисяч населення функціонує **10** шкіл, а в Ірпені на **44** тисячі – **12**.

Проблема переповненості шкіл, як і дитсадків, не виникла сьогодні. Вочевидь, шкала пріоритетності у влади міста починається не з того кінця, якщо вважає за доцільне витратити понад [18 млн грн](https://mpz.brovary.org/obureni-brovarchany-zirvaly-torgy-shhodo-18-miljoniv-gryven-na-kapremont-parku-peremoga/) на [ремонт парку «Перемога»](https://mpz.brovary.org/pershyj-etap-u-brovarah-onovlyat-kontseptsiyu-tsentralnogo-parku-razom-z-gromadoyu/),  з яких [9 млн грн](https://mpz.brovary.org/chy-nadavaty-8-miljoniv-na-park-peremoga-vyrishyt-komitet-vru-z-pytan-byudzhetu/) – із міського бюджету. Власне, останніх вистачило б на підготовку проектної документації – першого і важливого кроку.

Ще одним доказом, що у керма міста далеко не стратеги є і той факт, що до [серпня 2016 року](https://mpz.brovary.org/17-ta-sesiya-brovarski-deputaty-ne-pryjnyaly-proekt-prozorro-ta-pryjnyaly-i-brovary/) в нашому місті не було зроблено жодного проекту для будівництва  нових шкіл. І це при тому, що бюджет міста практично  регулярно перевиконувався! Процес будівництва нових навчальних закладів у місті зрушився з «мертвої точки» лише за приходу в міськраду депутатського корпусу нової каденції.

Нарешті в Броварах планують добудову корупусу для ЗОШ №10 та будівництво нових шкіл. Але влада спізнилася на багато років. Плануючи чергову забудову, і влада міста, і забудовник відштовхуються, у першу чергу, від своїх особистих  інтересів. Так, тільки за останні 2 роки в центрі міста як на дріжджах виріс новий мікрорайон, де за оцінками забудовників буде від 10 до 20 тис людей, однак куди броварчани водитимуть своїх дітей на навчання – невідомо, адже поки що [на місці  ДНЗ](https://mpz.brovary.org/miska-vlada-prykryvaye-vykradennya-dytyachogo-sadochku/)  і шкіл виростають багатоповерхівки.

[![](https://mpz.brovary.org/wp-content/uploads/2017/01/nova-shkola.jpg)](https://mpz.brovary.org/wp-content/uploads/2017/01/nova-shkola.jpg)

_«У IV житловому районі заплановані два шкільних комплекси по 2640 місць кожен і одна школа на 660 місць, і в її місцерозташуванні на детальному плані я впевнена - саме про неї йдеться в Меморандумі,_ - розповідає Ірина Нікітчина. _\-  Але саме з територією для цієї школи вже відбулися якісь махінації. **Хоча згідно містобудівної документації земельна ділянка визначена для будівництва закладів освіти, та за даними публічної кадастрової карти, вона вже має цільове призначення - для будівництва і обслуговування багатоквартирного житлового будинку**»._ Хто і коли порушив закон?

А що ж із 7-ю школою? Нічого. Хорошого. У вересні в школу прийдуть нові паралелі першокласників, а садовити їх просто нікуди. _«Будемо збільшувати кількість учнів у класах до 32-34_, -  розводить руками директорка. _– Доведеться з великої учительської також зробити кабінет – інформатики. Завдяки тому, що в нашій школі є конкурсний відбір на поглиблене вивчення іноземної мови, то якщо дитина не з нашого району і не пройде відбір, у прийнятті в нашу школу їй відмовлять»._

Та хіба ж це кардинально вирішить проблему переповненості навчального закладу?

**Фото - автора, надані Іриною Нікітчиною та із ФБ**
