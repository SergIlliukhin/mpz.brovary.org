---
title: "Що ми можемо зробити для онкохворих?"
date: 2015-12-09
categories: 
  - "kolonka-avtora"
---

[![abdad7e2baffe285054c300aa4f02328_XL](https://mpz.brovary.org/wp-content/uploads/2015/12/abdad7e2baffe285054c300aa4f02328_XL.jpg)](https://mpz.brovary.org/wp-content/uploads/2015/12/abdad7e2baffe285054c300aa4f02328_XL.jpg)

Вже місяць, як я освоююся в якості депутата Київської обласної ради, і скажу одразу, що увійти в процес досить складно. Діяльність облради сильно відрізняється від діяльності міської ради, а система прийняття рішень ще складніша. Тому одразу зазначу, що якщо у мене не вийде все, що я запланував, вибачайте.

Тож до суті. Всі ми часто зіштовхуємося з людьми, яких спіткало горе і яким ставлять страшний діагноз – «рак». Мені тяжко читати пости з проханням про допомогу і залишатися осторонь цієї проблеми. Захоплююся волонтерами, які знаходять час, ресурси, сили самовіданно допомагати хворим.

Зверталися з подібними проханнями і до мене, зокрема запитували: чи існують в області програми підтримки онкохворих, та чи можна скористатися цією допомогою. Відповідь можу озвучити частково. Подібна програма існує і називається: «Онкологія». Термін її дії до 2016 року. Але це лише програма і суха статистика. Через один-два місяці після формування бюджету вона буде переглядатися. Будуть визначатися витратні статті, обсяги фінансування. Складно вносити пропозиції, не розуміючи багатьох речей, бо програма передбачає фінансування на закупівлю ліків, апаратури і т.п, і в той же час не фінансуються речі, про які я можу не знати та не здогадуватися.

Що я пропоную. В мене є бажання, сили і енергія ходити по чиновникам і вибивати кошти, але мені потрібні помічники, які б систематизували і організували роботу. В що це може вилитися в подальшому - поки не знаю, але якщо у вас є запал і бажання до спільної роботи - звертайтеся. Спишемося, організуємо через певний час зустріч і запустимо механізм!
