---
title: "У Броварах затримано оголошену в розшук чиновницю Пенсійного фонду за розтрату 2 млн грн"
date: 2017-04-21
author: 
  username: "pravoznaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "brovarska-prokuratura"
  - "zlovzhyvannya-sluzhbovym-stanovyshhem"
  - "novini"
  - "pensijnyj-fond"
coverImage: "wp-content/uploads/2017/04/24092_big.jpg"
---

**Правоохоронними органами затримано колишню чиновницю управління Пенсійного фонду України в м.Бровари за розтрату бюджетних коштів на суму понад 2 мільйони гривень. Протягом 2,5 років вона незаконно нарахувала завищені суми пенсій 41 особі. Наразі вона затримана строком на 60 днів із альтернативою внесення застави у розмірі 0,5 млн грн.**

Як [повідомила](http://kobl.gp.gov.ua/ua/news.html?_m=publications&_t=rec&id=206507) прес-служба прокуратури Київської області, Броварська місцева прокуратура встановила факт зловживання службовим становищем головним спеціалістом відділу з призначення пенсій управління Пенсійного фонду України в м.Бровари та Броварського району Київської області.

Громадянка Р. у період **з жовтня 2012 р. по березень 2015 р.** незаконно нарахувала завищені пенсії **41** особі. Вона вносила фальшиві дані до індивідуальних відомостей про застрахованих осіб (форму ОК-5, яка підтверджує факт про працевлаштування особи, стаж роботи, розміри зарплати), а потім в цих документах підробляла підписи інших службових осіб. За допомогою кольорового струменевого принтеру наносила зображення відбитку печатки «Для довідок» Броварського об’єднаного управління Пенсійного фонду України Київської області і таким чином надавала цій підробці статус офіційного документу. Ці її оборудки нанесли збиток державному бюджету у сумі **понад 2 млн грн.**

Чиновниця переховувалася від правоохоронних органів, її було оголошено в розшук та затримано у Броварах за місцем проживання родичів.

Їй повідомлено про підозру у вчиненні кримінальних правопорушень за **ст.191** (привласнення, розтрата майна або заволодіння ним шляхом зловживання службовим становищем, що передбачає обмеження волі на строк **до 5 років** або позбавлення волі на той самий строк, з позбавленням права обіймати певні посади чи займатися певною діяльністю на строк **до 3 років**) та **ст. 366** (службове підроблення, передбачає штраф **до 250** неоподатковуваних мінімумів доходів громадян або обмеження волі на строк **до 3** **років** ) Кримінального кодексу України.

Наразі зловмисниця за клопотанням [Броварської місцевої прокуратури](http://brovaru-prokuratura.org.ua/news/povidomleno-pro-pidozru-osobi-yaka-zlovzhivayuchi-svoyim-sluzhbovim-stanovishhem-roztratila-derzhavni-groshovi-koshti-u-rozmiri-ponad-2-mln-grn.html) знаходиться під вартою строком на **60** діб з альтернативою внесення застави у розмірі **0,5 млн грн.**

Склад [Броварського](http://www.brovary-rda.gov.ua/administracia/struktura-rda/upravlinna-pensijnogo-fondu) об’єднаного управління Пенсійного фонду України Київської області можна подивитися за [цим посиланням](https://drive.google.com/file/d/0BzeY3wSuLMy4Z1JsYjN1Qklldkk/view).
