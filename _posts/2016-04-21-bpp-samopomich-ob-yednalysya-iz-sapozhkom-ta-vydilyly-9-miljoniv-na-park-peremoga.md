---
title: "БПП і «Самопоміч» об’єдналися із Сапожком та виділили 9 мільйонів на парк «Перемога»"
date: 2016-04-21
categories: 
  - "vlada"
  - "novyny"
tags: 
  - "9-mln"
  - "brovary"
  - "byudzhet"
  - "vibir-redaktsiyi"
  - "novini"
  - "park"
  - "peremoga"
  - "rozpyl"
  - "simutin"
  - "sapozhko"
  - "sesiya"
---

**Броварська міська рада підтримала зміни до міського бюджету, згідно з якими передбачається співфінансування реконструкції парку «Перемога» на суму 18 мільйонів гривень. Місто Бровари погодилося виділити з власного бюджету 9 мільйонів гривень.**

Питання даних змін до бюджету викликало найбільш гостру дискусію серед депутатів у порівнянні з іншими питаннями порядку денного. Так, зокрема, лідер фракції «Самопоміч» **Андрій Василенко** висловив здивування подібній пропозиції, позаяк на його думку, реконструкція парку «Перемога» - не найбільш нагальне питання в місті, для вирішення якого зараз потрібно витрачати мільйони з бюджету.

[![DSC_5680](https://mpz.brovary.org/wp-content/uploads/2016/04/DSC_5680.jpg)](https://mpz.brovary.org/wp-content/uploads/2016/04/DSC_5680.jpg)

«Коли в місті розгул злочинності, коли щодня грабують машини, квартири і нападають на людей, коли немає навіть достатньо шкіл чи дитсадків – навряд чи потрібно витрачати стільки коштів на парк. Це – питання міських пріорітетів. Фігурально кажучи, якщо в моїй хаті бють вікна і грабують, я витрачу кошти на паркан та охорону, а не на новий палісадник», - казав Василенко. Однак попри це у наслідку таки підтримав виділення 9 мільйонів на реконструкцію парку.

[![DSC_5803](https://mpz.brovary.org/wp-content/uploads/2016/04/DSC_5803.jpg)](https://mpz.brovary.org/wp-content/uploads/2016/04/DSC_5803.jpg)

Продовжив думку і депутат від «Демократичного Альянсу» **Андрій Саук.** Він зачитав перелік соціальних проектів, які фінансувалися з держбюджету в інших містах Київщини: переважно спорудження нових шкіл, дитячих садків, шкіл мистецтв і т.п. «Чому у Броварах, де в школах скоро діти ходитимуть на третю зміну, ми не будуємо школу, а реконструюємо парк?»

[![DSC_5689](https://mpz.brovary.org/wp-content/uploads/2016/04/DSC_5689.jpg)](https://mpz.brovary.org/wp-content/uploads/2016/04/DSC_5689.jpg)

За школи і дитсадки згадав і депутат від «Солідарності» **Валерій Іваненко.** Найперше Іваненко зазначив, що менше ніж рік тому, депутат **Роман Сімутін** – котрий сьогодні лобіював виділення коштів на парк, - виступав категорично проти реконструкцію парку «Перемога», послуговуючись аргументами його сьогоднішніх опонентів: у вересні Сімутін разом з активістами навіть зірвав торги за виділення коштів на цей самий проект реконструкції:

<iframe src="https://www.youtube.com/embed/H6uKmefXq0o" width="560" height="315" frameborder="0" allowfullscreen="allowfullscreen"></iframe>

«А сьогодні разом із Сапожком Ви протягуєте це рішення. Що змінилося, Романе?», - риторично запитував Іваненко. А відтак продовжив: «Візьміть своїх колег депутатів облради, і поїдьте на Івано-Франківщину, де тамтешня влада за останні кілька років спромоглася збудувати 68 нових шкіл, в той час як у Броварах за останні двадцять років – жодної нової школи!», - емоційно завершив Іваненко.

[![DSC_5837](https://mpz.brovary.org/wp-content/uploads/2016/04/DSC_5837.jpg)](https://mpz.brovary.org/wp-content/uploads/2016/04/DSC_5837.jpg)

На це Роман Сімутін відповів, що на його думку, школу у Броварах у найближчі кілька років збудувати у принципі неможливо. «По перше, лише проект школи, його розробка, буде коштувати мільйони. Саме будівництво бодай однієї школи коштуватиме понад 120 мільйонів – з розрахунку близько 67 тис. гривень на одного учня.

[![DSC_5846](https://mpz.brovary.org/wp-content/uploads/2016/04/DSC_5846.jpg)](https://mpz.brovary.org/wp-content/uploads/2016/04/DSC_5846.jpg)

У найближчі пять років – це нереально», - переконував Сімутін. Депутат **Олег Берестовий** із «ДемАльянсу» йому опонував: «Романе Вікторовичу, існують прості правила тайм-менеджменту: будь яку велику задачу можна розбити на кілька кроків, і тоді навіть найдовший шлях не здаватиметься таким нездоланним. Якщо ми зараз не почнемо – ми справді не збудуємо ніколи у Броварах школу»,  - вважає Олег Берестовий.

[![DSC_5720](https://mpz.brovary.org/wp-content/uploads/2016/04/DSC_5720.jpg)](https://mpz.brovary.org/wp-content/uploads/2016/04/DSC_5720.jpg)

Обговорення тривало без перерви понад годину. Зрештою міський голова Ігор Сапожко, поставив питання на голосування. Спочатку депутати мали проголосувати правку, згідно з якою питання реконструкції парку мало бути включено у проект рішення. Депутати довго не могли зорієнтуватися, як правильно проголосувати, поки таки не з’ясували: голос «за» - це голос за виділення 9 мільйонів з міського бюджету на реконструкцію парку «Перемога».

[![DSC_5832](https://mpz.brovary.org/wp-content/uploads/2016/04/DSC_5832.jpg)](https://mpz.brovary.org/wp-content/uploads/2016/04/DSC_5832.jpg)

Згідно з результатом поіменного голосування, виділення коштів на реконструкцію підтримало 24 депутати з 31 присутнього. Свої голоси – окрім мера Сапожка - у повному складі дали депутати промерських фракцій «Єдність» (**Сенько, Темченко, Оксютенко, Тоцька, Мельник, Лемпіцький**), УКРОП (**Бабич, Зінченко, Білокінь**), "Батьківщина" (**Резнік, Бельський, Дудко**), представниця «радикалів» **Коваленко** та позафракційний **Лопатюк.** На цій сесії до них приєдналая у повному складі фракція «Самопомочі» (**Василенко, Крилова, Скотніков, Чаюн**), а також більшість фракції БПП «Солідарність» (**Гредунов, Черепейник, Опалько, Батюк, Негода**).

[![prot1_1](https://mpz.brovary.org/wp-content/uploads/2016/04/prot1_1.jpg)](https://mpz.brovary.org/wp-content/uploads/2016/04/prot1_1.jpg)

[![prot1_2](https://mpz.brovary.org/wp-content/uploads/2016/04/prot1_2.jpg)](https://mpz.brovary.org/wp-content/uploads/2016/04/prot1_2.jpg)

Утримались або голосували проти даного рішення у повному складі фракції «Демократичного Альянсу» (**Дяченко, Саук, Берестовий**), «Свободи» (**Шевчук, Бойко**), а також два депутати від «Солідарності» (**Веремчук, Іваненко**) та позафракційний **Мутило.**

Вцілому за даний проект рішення депутати проголосували майже аналогічно: «За» - 31 обранець (Черепейник, який перед тим голосував «за», цього разу утримався, що, зрештою, не вплинуло на результати голосування.

[![prot2_1](https://mpz.brovary.org/wp-content/uploads/2016/04/prot2_1.jpg)](https://mpz.brovary.org/wp-content/uploads/2016/04/prot2_1.jpg)

[![prot2_2](https://mpz.brovary.org/wp-content/uploads/2016/04/prot2_2.jpg)](https://mpz.brovary.org/wp-content/uploads/2016/04/prot2_2.jpg)

Прикметно, що напередодні сесії опозиційні до мера депутати прогнозували, що рішення щодо фінансування реконструкції парку «Перемога» не буде прийнято через відсутність на сесії позафракційних Чередника, Здоровця, Кочубея та Семенова: нібито в такому разі Сапожку та Сімутіну не вистачить голосів. Однак цього разу – несподівано для багатьох – до промерської коаліції приєдналась усі фракція «Самопомочі» та більшість фракції «Солідарності», за рахунок чого рішення і було ухвалене.

Зазначимо, що згідно з проведеним аналізом проекту, реконструкція парку «Перемога», на яку виділяють 18 мільйонів, не передбачає ремонтів площ, майданчиків, та естрад у парку, очищення озера, ремонтів туалетів абощо. Ідеться про перекладання плитки, ремонту деяких паркових доріжок, встановлення системи поливу та освітлення.

Фото Миколи Кожемяка
