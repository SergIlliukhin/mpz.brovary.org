---
title: "Чи буде в комунального басейну нове життя на чолі зі світовим рекодсменом з плавання?"
date: 2014-09-29
author: 
  username: "pecheritsia"
  display_name: "Анастасія Печериця"
categories: 
  - "interview"
tags: 
  - "intervyu"
  - "baseyn"
  - "baseyn-dityam"
  - "brovary"
  - "vibir-redaktsiyi"
  - "direktor-baseynu"
  - "kp-orts"
  - "lisogor"
  - "novini"
  - "ozdorovchi-poslugi"
  - "ozdorovcho-reabilitatsiyniy-tsentr"
  - "oleg-lisogor"
  - "plavannya"
coverImage: "wp-content/uploads/2014/09/Lisogor-Baseyn-IMG_9815.jpg"
---

_**У броварського «Оздоровчо-реабілітаційного центру», що більш відомий як басейн 9 школи, почалось нове життя: після нетривалої перерви влітку тепер вже під опікою нового директора - всесвітньо відомого чемпіона з плавання Олега Лісогора - центр знову відчинив свої двері для відвідувачів. Наш журналіст Анастасія Печериця зустрілась з паном Олегом, щоб запитати про перші враження від нової ролі та плани на майбутнє щодо розвитку громадського басейну.**_

[![Лісогор Басейн IMG_9779](https://mpz.brovary.org/wp-content/uploads/2014/09/Lisogor-Baseyn-IMG_9779.jpg)](https://mpz.brovary.org/wp-content/uploads/2014/09/Lisogor-Baseyn-IMG_9779.jpg)

**– Олег, здається, більшість броварчан досі не в курсі ні про те, що центр працює, ні про всі його послуги, ні про те, що Ви тепер тут директор. Чи плануєте якусь інформаційну кампанію?**

\- Центр є комунальним підприємством із «спадком» у вигляді значних боргів, тому наразі ми не можемо дозволити собі рекламу кампанію. Всі наявні ресурси ми мобілізували на те, щоб зараз запустити басейн. І як тільки ми відкрились, перше, що зробили - обдзвонили всю нашу базу клієнтів та повідомили їм, що ми знову працюємо. Багато хто повернувся до нас. Оскільки в нас дійсно є багато цікавих, корисних та унікальних для Броварів послуг.

**– Розкажіть детальніше – чим Ви можете потішити клієнтів?**

\- Почнемо з усім добре знайомих басейнів. У нас є дві ванни: для дітей (10 м, 75-85 см глибиною) та дорослих (25 м, 160-180 см глибиною). Клієнти мають змогу вибрати для себе найзручніший формат плавання – «вільне» самостійне плавання, індивідуальні та групові заняття з інструктором або спеціальні водні заняття. Що стосується вікових категорій, нашими відвідувачами є малюки від 2 місяців і до 1 року, далі група – від 1 до 4 років і, звісно, старше. На сьогоднішній день в басейні працює 4 кваліфіковані тренери з плавання.

[![Лісогор Басейн IMG_9801](https://mpz.brovary.org/wp-content/uploads/2014/09/Lisogor-Baseyn-IMG_9801.jpg)](https://mpz.brovary.org/wp-content/uploads/2014/09/Lisogor-Baseyn-IMG_9801.jpg)

[![Лісогор Басейн IMG_9804](https://mpz.brovary.org/wp-content/uploads/2014/09/Lisogor-Baseyn-IMG_9804.jpg)](https://mpz.brovary.org/wp-content/uploads/2014/09/Lisogor-Baseyn-IMG_9804.jpg)

> _Кожен візит окремо обійдеться у 65-85 грн. дорослим та 35 грн дітям, вартість абонемента на 8-12 відвідувань складає 840-1185 грн. Разове заняття у групі «Плавання для всіх» коштує 95 грн, а абонемент на 8 уроків коштує 640 грн. Бажаючі можуть відвідувати обидві ванни з 7-ї ранку з понеділка по п’ятницю, та з 8-ї – у вихідні і насолоджуватись плавання аж до 21:30)._

Наших наймолодших 2-х місячних відвідувачів разом з матусями можна зустріти на заняттях **«Аква-бейбі»,** в Броварах така послуга є лише в нас. Вагітні жінки можуть займатись спеціальною аеробікою **«Аква-мама».** А для прихильниць водного фітнесу ми маємо **«Аква-райд»** (водні вело-тренажери). Вправи на цих тренажерах допомагають спалювати більше калорій, ніж на їх «сухопутних» аналогах.

[![Лісогор Басейн IMG_9803](https://mpz.brovary.org/wp-content/uploads/2014/09/Lisogor-Baseyn-IMG_9803.jpg)](https://mpz.brovary.org/wp-content/uploads/2014/09/Lisogor-Baseyn-IMG_9803.jpg)

Також є ідея запустити **VIP-групи**. Я готовий ділитись своїм багаторічним спортивним досвідом і професійно навчати плаванню дітей та дорослих. Перший урок вже відбувся і я думаю, що цю ідею як додатковий напрямок можна розвивати і далі.

Але водні послуги – це, дійсно, лише вершина айсбергу. Також тут є **дві фінські сауни**. Одна – для загального користування, працює на вихідних. Клієнт платить 35 грн за відвідування і може користуватись нею без обмеження по часу, хоч цілий день. Друга – на замовлення під погодинну оренду, 160 грн. А збільшити ефект релаксу від сауни можна, замовивши різні види **масажу**. Ще одна можливість розслабитись – **гідро-масажна ванна**. Сеанс коштує 150 грн. Я особисто ще її не випробовував на собі, але бачив обличчя відвідувачів до процедур і після.

[![Лісогор Басейн IMG_9870](https://mpz.brovary.org/wp-content/uploads/2014/09/Lisogor-Baseyn-IMG_9870.jpg)](https://mpz.brovary.org/wp-content/uploads/2014/09/Lisogor-Baseyn-IMG_9870.jpg)

[![Лісогор Басейн IMG_9786](https://mpz.brovary.org/wp-content/uploads/2014/09/Lisogor-Baseyn-IMG_9786.jpg)](https://mpz.brovary.org/wp-content/uploads/2014/09/Lisogor-Baseyn-IMG_9786.jpg)

[![Лісогор Басейн IMG_9921](https://mpz.brovary.org/wp-content/uploads/2014/09/Lisogor-Baseyn-IMG_9921.jpg)](https://mpz.brovary.org/wp-content/uploads/2014/09/Lisogor-Baseyn-IMG_9921.jpg)

Для тих, хто прагне займатись профілактикою або лікуванням захворювань дихальних шляхів, ми пропонуємо **соляний грот**. Сюди часто приходять матусі з діточками – беруть із собою книжки, іграшки і дихають по півгодини. Щоб процедури мали лікувальний ефект необхідно відвідати хоча б 10 сеансів, вартість одного – 50 грн.

[![Лісогор Басейн IMG_9845](https://mpz.brovary.org/wp-content/uploads/2014/09/Lisogor-Baseyn-IMG_9845.jpg)](https://mpz.brovary.org/wp-content/uploads/2014/09/Lisogor-Baseyn-IMG_9845.jpg)

Тим, хто стежить за зовнішнім виглядом свого тіла, можемо запропонувати **вертикальний солярій**. І, звичайно, кілька спортивних варіантів – **тренажерний зал, і заняття з фітнесу, пілатесу, стрейчінг-пресу, босу** (новітній різновид фітнесу). А для молодших клієнтів – дитяча група танців.

[![Лісогор Басейн IMG_9907](https://mpz.brovary.org/wp-content/uploads/2014/09/Lisogor-Baseyn-IMG_9907.jpg)](https://mpz.brovary.org/wp-content/uploads/2014/09/Lisogor-Baseyn-IMG_9907.jpg)

[![Лісогор Басейн IMG_9912](https://mpz.brovary.org/wp-content/uploads/2014/09/Lisogor-Baseyn-IMG_9912.jpg)](https://mpz.brovary.org/wp-content/uploads/2014/09/Lisogor-Baseyn-IMG_9912.jpg)

[![Лісогор Басейн IMG_9884](https://mpz.brovary.org/wp-content/uploads/2014/09/Lisogor-Baseyn-IMG_9884.jpg)](https://mpz.brovary.org/wp-content/uploads/2014/09/Lisogor-Baseyn-IMG_9884.jpg)

**– А Ви як клієнт якими послугами користуєтесь?**

\- Раніше для себе особисто я користувався тренажерним залом та басейном. Більшість клієнтів також відвідують саме басейн.

[![Лісогор Басейн IMG_9815](https://mpz.brovary.org/wp-content/uploads/2014/09/Lisogor-Baseyn-IMG_9815.jpg)](https://mpz.brovary.org/wp-content/uploads/2014/09/Lisogor-Baseyn-IMG_9815.jpg)

**– Чи плануєте щось змінювати у роботі басейну?**  

\- Існує така річ як звичка. Від звичок дуже тяжко відмовлятись. Басейн працював задовго до мене, і у працівників, і у відвідувачів вже сформувалось уявлення про роботу нашого центру. Наприклад, люди звикли ходити на 7-му годинку ранку, тож ми і надалі будемо продовжувати відкривати його в цей час. Відвідувачі звикли і до наших спеціалістів, вони один одного знають, їм комфортно. Тож поки що я не планую нічого кардинально змінювати ні у розкладі, ні у штаті працівників.

**– Чи був у Вас досвід управління раніше?**

\- Був такий досвід у Африці, в Україні – ні. Тому зараз я відкриваю для себе багато нового.

[![Лісогор Басейн IMG_9926](https://mpz.brovary.org/wp-content/uploads/2014/09/Lisogor-Baseyn-IMG_9926.jpg)](https://mpz.brovary.org/wp-content/uploads/2014/09/Lisogor-Baseyn-IMG_9926.jpg)

**– А як Ви стали директором? Вас запросили чи це була ваша ініціатива?**

\- Взимку ми з Сергієм Бреусом разом займались басейном «Купава», його відкриттям. Проходило відкрите голосування на посаду директора. Я і Сергій були одними із кандидатів. Окрім нас ще четверо людей претендували на цю посаду. Проте ці люди до цього не займались басейному і нам не хотілось, щоб наші попередні зусилля були марними. Тому, щоб не допустити розподіл голосів між мною та Сергієм, я зняв свою кандидатуру. Попередньо ми довго вирішували, хто з нас має стати директором, а хто – відкрити свою школу плавання. Тож Сергій став директором, але через бюрократичні нюанси – басейн є бюджетною організацією – ми не змогли відкрити приватну школу. Пізніше я потрапив на прийом до нашого мера, ми обговорювали всі ці питання, після чого він сказав «В нас є ще басейн 9-ї школи, проте він поки що закритий. Будеш займатись?». Я сказав – «Буду».

[![Лісогор Басейн IMG_9925](https://mpz.brovary.org/wp-content/uploads/2014/09/Lisogor-Baseyn-IMG_9925.jpg)](https://mpz.brovary.org/wp-content/uploads/2014/09/Lisogor-Baseyn-IMG_9925.jpg)

**– Чи спілкуєтесь Ви особисто зі своїми клієнтами?**

\- Час від часу я сідаю поряд з адміністратором і ми разом зустрічаємо наших клієнтів. Мені також цікаво спілкуватись з людьми і особисто чути їхню думку.

**– А як щодо безкоштовного відвідування басейну дітьми?**  

\- Рішенням міської ради всі шість категорій соціального сектору (школи, інваспорт, ветеранський спорт, дитяча юнацька спортивна школа, школа вищої спортивної майстерності та діти-інваліди разом з супроводжуючими) мають в повній мірі можливість безкоштовного відвідування «Купави». Наш центр повністю знаходиться на госпрозрахунку і перед нами в першу чергу стоїть завдання заробляти, щоб оплачувати комунальні платежі та виплачувати зарплатню співробітникам. При цьому, за моїми підрахунками, ми також без втрат для прибутку можемо пускати до себе дітей-інвалідів та представників інваспотру зі знижкою 50-100%. Плюс, ми домовились з директором 9-ї школи, що безкоштовно навчатимемо дітей 1-4-го класу цієї школи. Так ми щодня у першій половині дня по черзі зустрічаємо в нашому басейні три класи або в великому, або в малому басейнах. Організаційно ми миємо змогу розвести у часі і підготувати басейни до інших занять, наприклад, до «аква-бейбі».

**– Які проблеми плануєте вирішити в першу чергу?**

\- Моя «мрія» зараз – повернути зарплатню працівникам басейну. Вони не отримували зарплату з квітня. Є задумки по покращенню облаштування внутрішнього приміщення басейну, є спортивний напрямок, який також можна розвивати. Проте першочерговими є труднощі з так званою лінією початку роботи з нуля. Починати роботу з мінусу досить важко. Тому пріоритет номер один на сьогодні – повернути всі борги, щоб басейн працював і розвивався.

**– А ви рахували, скільки клієнтів та часу вам потрібно, щоб вийти в нуль або в плюс?**

\- У нас є чорновий варіант такого розрахунку, але курс і ціни щодня змінюються, тому вже «завтра» він може стати неактуальним. Наразі міська влада обіцяє допомогти і закрити борги колишнього керівника. Бо мої особисті контакти тут особливо не допомагають: важко залучати додаткові приватні кошти, бо "Оздоровчо-реабілітаційний центр" належить громаді і ніхто не може гарантувати повернення цих інвестицій.

[![Лісогор Басейн IMG_9856](https://mpz.brovary.org/wp-content/uploads/2014/09/Lisogor-Baseyn-IMG_9856.jpg)](https://mpz.brovary.org/wp-content/uploads/2014/09/Lisogor-Baseyn-IMG_9856.jpg)

**– Яким Ви бачите центр у майбутньому?**

\- Я хочу, щоб наш заклад у повній мірі відповідав своїй назві – оздоровчо-реабілітаційній центр. Зокрема, для цього мені б хотілось, як це і раніше було, продовження співпраці з Федоренком Сергієм Миколайовичем. Наразі він орендує приміщення та обладнання для надання саме реабілітаційних послуг. Щоб це обладнання було задіяне – з ним мають працювати відповідні спеціалісти, вони в нього є. Плюс, як я вже казав, планую відкриття своєї VIP-групи, свого роду школи ім. Олега Лісогора, щоб навчати дітей плавати на початковому рівні. Маємо з моїм другом Сергієм Бреусом (директором басейну «Купава») негласну домовленість, що я займаюсь дітками до певного віку і далі вони йдуть вже у його басейн, який здатен прийняти тих, хто вже вміє добре плавати, у велику ванну, де достатньо місця і олімпійський стандарт.

_На цій ноті журналіст, фотограф та Олег відправились на екскурсію басейном, щоб на власні очі побачити та показати читачам обладнання для надання тих послуг, що описані вище._

**Фото - Світлани Яцив**
