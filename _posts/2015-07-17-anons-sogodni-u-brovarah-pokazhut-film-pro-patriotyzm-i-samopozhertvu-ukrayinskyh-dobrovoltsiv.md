---
title: "АНОНС: У Броварах покажуть фільм про патріотизм і самопожертву українських добровольців"
date: 2015-07-17
author: 
  username: "pravoznaty"
  display_name: "Маєш право знати"
categories: 
  - "announce"
  - "novyny"
tags: 
  - "ato"
  - "viyna"
  - "kanter"
  - "maydan-svobodi"
  - "novini"
  - "pokaz"
  - "strichka"
  - "film"
coverImage: "wp-content/uploads/2015/07/0826532-759_441-shutterstock-82008286.jpg"
---

**Сьогодні, 17 липня, о 21:00 на майдані Свободи покажуть короткометражну стрічку режисерів Леоніда Кантера та Івана Яснія "Війна за свій рахунок". Про це на Фейсбуку [повідомляє](https://www.facebook.com/events/730823660361580/) активіст Олександр Корж.**

Фільм зняли на передовій російсько-української війни та в таборі для підготування Національної гвардії.

> _"Головний конфлікт та основна напруга стрічки – між патріотизмом і самопожертвою добровольців та тими умовами, в яких їм доводиться боронити Батьківщину. З одного боку, зворушливі хлопці, котрі з усіх сил намагаються за лічені дні опанувати бодай якісь ази військового мистецтва, з другого – держава, яка дає їм каски часів Другої світової, вчить маршируванню та надсилає не надто притомних командирів."_

[![11252759_1055555434454619_6327796226422599544_n](https://mpz.brovary.org/wp-content/uploads/2015/07/11252759_1055555434454619_6327796226422599544_n.jpg)](https://mpz.brovary.org/wp-content/uploads/2015/07/11252759_1055555434454619_6327796226422599544_n.jpg)

Представники знімальної групи відпочатку планували показувати коротенькі щоденні ролики із зони АТО в інтернеті, але потім від цього наміру відмовилися, - йдеться в повідомленні.

Леонід Кантер та Іван Ясній виступили не лише режисерами, а й операторами фільму. Над стрічкою також працювали композитор Едуард Приступа (Діля) та звукорежисер Артем Мостовий.

Леонід Кантер не вперше презентує свій доробок у Броварах. У [квітні](https://mpz.brovary.org/novi-geroyi-viyni-u-brovarah-vidbulas-prem-yera-unikalnogo-filmu-pro-dobrovoltsiv-kiborgiv/) та [травні](https://mpz.brovary.org/dobrovoltsi-bozhoyi-choty-u-brovarah-druga-prezentatsiya-vid-rezhysera-hromadskebro-tv/) цього року його фільм "Добровольці Божої чоти", присвячений українським воїнам-"кіборгам", двічі показали у МКЦ "Прометей".
