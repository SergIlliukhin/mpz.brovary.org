---
title: "Броварські таксисти менше ніж за 2 доби знайшли зниклого колегу та його кривдника"
date: 2015-02-19
author: 
  username: "yschenko"
  display_name: "Ірина Ющенко"
tags: 
  - "brovary"
  - "vibir-redaktsiyi"
  - "zlochinets"
  - "zniknennya-taksista"
  - "novini"
  - "pograbuvannya-taksista"
coverImage: "wp-content/uploads/2015/02/1015969_326731824194557_3106568316239235911_o.jpg"
---

**[![Q9J3YY1f3W0](https://mpz.brovary.org/wp-content/uploads/2015/02/Q9J3YY1f3W0.jpg)](https://mpz.brovary.org/wp-content/uploads/2015/02/Q9J3YY1f3W0.jpg)Зниклого 27-річного таксиста Михайла Артемчука колеги по роботі шукали дві доби. Знайшли в полі з двома кульовими пораненнями в голову, стікаючого кров'****ю, але живого і, не роздумуючи ні хвилини, відвезли в лікарню Броварів, чим врятували йому життя.** 

У Броварах близько 10 служб таксі. Життя змушує пристосовуватися, тож таксисти поділили між собою місто, як шахову дошку, і кожен працює на визначеній території. Наприклад, машини служби таксі «Десятка», в якій якраз працював Михайло, дислокуються переважно біля «Терміналу», «Форуму», парку «Перемога».

Важкість «хліба» таксистів не тільки в якості сучасних доріг, недоспаних ночах, постійному напруженні за кермом, ненормальному харчуванні, а й у небезпеці. Тож сумнівним клієнтам (у першу чергу п'яним), відмовляють. Визначають таких інтуїтивно. А якщо інтуїція підводить, завжди можуть розраховувати на підтримку колег. При позивному «Ситуація 200» таксисти завжди примчать на виручку товариша. Михайло Артемчук працює в таксі не перший рік, однак цього разу інтуїція його підвела, і того нещасливого вечора - 12 лютого - молодий чоловік додому так і не повернувся, а зв'язок із ним перервався.

Першою тривогу про зникнення чоловіка забила дружина. Ранком 13 лютого родичі Михайла звернулися в Броварський міськвідділ міліції із заявою про зникнення чоловіка. Як повідомили в міліції, за фактом зникнення людини відкрили кримінальне провадження і працівники міськвідділу розпочали відпрацьовувати територію обслуговування. Однак таксисти вирішили особливо не покладатися на правоохоронців і самотужки взялися розшукувати зниклого товариша.

[![SAMSUNG CAMERA PICTURES](https://mpz.brovary.org/wp-content/uploads/2015/02/22.jpg)](https://mpz.brovary.org/wp-content/uploads/2015/02/22.jpg)

_«Ми з'ясували, що після закінчення зміни о 23-й годині біля «Форуму» на Короленка Михайло взяв клієнта – молодика. Після цього Михайло зник - телефони і таксометр були вимкнені,_ - розповідає таксист «Десятки» **Володимир Бучак**. -  _Таксисти отримали інформацію, що з 13 на 14 лютого близько третьої години ночі у Великій Димерці на короткий час увімкнувся Михайлів телефон, тож уже 14 лютого родичі, понад 10 машин таксистів «Десятки» та місцеві димерські таксисти розпочали пошуки чорного «міцубісі» - машини Михайла_. _Їздили по всьому селищу, навколишніх полях і лісах. Щоб перевірити на камерах спостереження, чи рухалася його машина в сторону Чернігова, їздили навіть на пост ДАІ в Кіпті. Однак ДАІвці не розуміли про що мова, адже орієнтування на Михайлову машину вони не отримували_».

А потім, розповідає Володимир, було як у американському бойовику: біля переїзду залізничної станції «Парникова» таксисти запримітили Михайлову іномарку, що рухалася в центр Димерки, тож відразу кілька таксі розпочали погоню в надії перерізати шлях злочинцю, затиснути його і зупинити. Спільними зусиллями це вдалося зробити в центрі Димерки.

[![1015969_326731824194557_3106568316239235911_o](https://mpz.brovary.org/wp-content/uploads/2015/02/1015969_326731824194557_3106568316239235911_o.jpg)](https://mpz.brovary.org/wp-content/uploads/2015/02/1015969_326731824194557_3106568316239235911_o.jpg)

[![1965616_326731880861218_2524969432862490008_o](https://mpz.brovary.org/wp-content/uploads/2015/02/1965616_326731880861218_2524969432862490008_o.jpg)](https://mpz.brovary.org/wp-content/uploads/2015/02/1965616_326731880861218_2524969432862490008_o.jpg)

[![10959960_326731944194545_4175524846159562594_o](https://mpz.brovary.org/wp-content/uploads/2015/02/10959960_326731944194545_4175524846159562594_o.jpg)](https://mpz.brovary.org/wp-content/uploads/2015/02/10959960_326731944194545_4175524846159562594_o.jpg)

[![10982580_326731930861213_1294055878248277337_o](https://mpz.brovary.org/wp-content/uploads/2015/02/10982580_326731930861213_1294055878248277337_o.jpg)](https://mpz.brovary.org/wp-content/uploads/2015/02/10982580_326731930861213_1294055878248277337_o.jpg)

[![10633178_326731947527878_1845646173462347654_o](https://mpz.brovary.org/wp-content/uploads/2015/02/10633178_326731947527878_1845646173462347654_o.jpg)](https://mpz.brovary.org/wp-content/uploads/2015/02/10633178_326731947527878_1845646173462347654_o.jpg)

Двоє молодиків, яких витягли з «міцубісі», довго віднікувалися, що ніякого Михайла не знають, а машину їм дав покататися знайомий. Та коли таксисти «нам'яли» водію боки, той згодився показати, де залишив свою жертву. Однак лише поводив їх «за носа» по всій Димерці. Тільки після приїзду міліції молодик згодився показати справжнє місце перебування потерпілого. І хоч міліція не рекомендувала таксистам їх супроводжувати, ті все ж вирушили слідом, адже розуміли, що з  Михайлом сталася біда і не можна гаяти ні хвилини.

[![1](https://mpz.brovary.org/wp-content/uploads/2015/02/13.jpg)](https://mpz.brovary.org/wp-content/uploads/2015/02/13.jpg)

_«Брата знайшли за хутором «Зоря» в полі,_ - розповідає Михайлова сестра **_Оксана_**. -  _Він лежав долілиць, в крові, а в потилиці було дві дірки. Брат важко дихав, точніше хрипів, але був живий! Батько взяв його на руки і всю дорогу до лікарні в таксі розтирав йому відморожені руки та ноги»._

[![xKJTcAuln6M](https://mpz.brovary.org/wp-content/uploads/2015/02/xKJTcAuln6M.jpg)](https://mpz.brovary.org/wp-content/uploads/2015/02/xKJTcAuln6M.jpg)

Того ж дня, 14 лютого, Михайла прооперували (трепанація черепа), адже одна з гумових куль застрягла в голові, інша - пройшла навиліт. Молодому чоловікові двічі робили переливання крові, яку постійно здають колеги по роботі та родичі. Станом на 19 лютого відморожені кінцівки Михайлу вдалося врятувати, однак він перебуває в стабільно важкому стані - комі. Лікарі радять лише чекати, а за Михайла вдома моляться батьки, дружина і 5-річний син.

Лише завдяки спільним зусиллям, небайдужості та оперативності таксистів і родичів Михайла, 21-річного злочинця вдалося затримати. Наразі він перебуває під слідством. За ч.2, ст.15, п.6. ст.115 ККУ «Замах на вбивство» йому загрожує позбавлення волі до 15 років. Таксисти розповідають, що як вони з'ясували, це не перша «витівка» молодика. Кілька місяців тому він уже скоїв подібний злочин: тоді він викрав іномарку з дівчиною, котру, як і Михайла, обікрав, побив і залишив у полі. Чому тоді це зійшло йому з рук – залишається загадкою. Цього разу він грабував і стріляв із тією ж метою – порозважатися з друзями на вкраденій автівці, що й зробив після того, як продав Михайлів телефон. А коли гроші закінчилися, повернувся до «тіла» (адже був переконаний, що Михайло мертвий) та зняв із нього золотого ланцюжка й обручку.

Як виявилося, про скоєний злочин знали і димерські знайомі зловмисника - чоловік і жінка, однак про це в міліцію не повідомили, натомість допомогли бандиту збути золото в ломбарді. Їхні особи встановлено. За приховування злочину проти жінки відкрито кримінальне провадження за ст. 396, що загрожує позбавленням волі строком до 3-х років, чоловікові ж пред'явлено звинувачення за двома статтями: 396 та 198, що загрожують позбавленням волі строком до 3-х років.

Остаточну крапку в цій справі поставить суд, а поки йде слідство, таксисти збирають кошти на реабілітацію товариша і займаються власним розслідуванням, бо не впевнені, що справу знову не «замнуть», а злочинців справедливо покарають.

> **Усі небайдужі, хто хоче допомогти Михайлу, можуть перерахувати гроші на картку (Приватбанк) його матері:  5168755369780339 Артемчук Галина Михайлівна**.

Фото з місця події - Олександр Настич
