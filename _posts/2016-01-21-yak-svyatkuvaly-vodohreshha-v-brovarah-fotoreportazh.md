---
title: "Як святкували Водохреща в Броварах. ФОТОРЕПОРТАЖ"
date: 2016-01-21
categories: 
  - "brovary"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "vodohreshha"
  - "novini"
  - "park-priozerniy"
  - "upts-mp"
---

**19 січня броварчани відзначили Свято Водохреща, третє і завершальне велике свято різдвяно-новорічного циклу. З самого ранку до пізнього вечора найсміливіші купалися в озері в парку “Приозерний”, офіційна частина, за присутністю священика від УПЦ МП отця Олександра відбулася о 13:00. Серед присутніх були офіційні особи міста: заступники мера - Лариса Виноградова, Василь Андрєєв, голова відділу культури Наталія Багмут та багато інших.**

![водохреща (11)](https://mpz.brovary.org/wp-content/uploads/2016/01/vodohreshha-11.jpg)

Неможливо порахувати скільки броварчан відвідали захід, за весь день, здається, прийшло півміста, близко тисячі людей були присутні під час освячення води. 

![водохреща (3)](https://mpz.brovary.org/wp-content/uploads/2016/01/vodohreshha-3.jpg) Пірнути в спеціально прорубану ополонку і здобути здоров'я на весь прийдешній рік наважилися багато броварчан і гостей міста, серед них і жінки та діти. Не злякалися навіть морозу, на вулиці було близько -6 за Цельсієм. Загалом люди поділилися на дві частини: тих, хто пірнає, тобто моржів або сміливців, та на тих, хто спостерігав за цим в трепетному захваті.

![водохреща (2)](https://mpz.brovary.org/wp-content/uploads/2016/01/vodohreshha-2.jpg)

![водохреща (13)](https://mpz.brovary.org/wp-content/uploads/2016/01/vodohreshha-13.jpg)

_“Не вперше купаємось, це вже традиція. Ніколи не готуємось до пірнання: роздягнувся і плигнув, хіба що таки морально треба налаштуватися. Зате потім взагалі протягом року не хворіємо_”, - поділився враженнями з журналістами **Олексій.**

![водохреща (16)](https://mpz.brovary.org/wp-content/uploads/2016/01/vodohreshha-16.jpg)

Окрім традиційного купання та освячення води, гості мали й іншого роду інтерактив. Громадська організація “АТО-М”, наприклад, розгорнула пункт обігріву, де всі охочі могли випити глінтвейн, спробувати шашлик та інші частування. Усі виручені кошти, за словами організаторів, підуть на допомогу бійцям АТО. Також представники “Червоного Хреста” пропонували безкоштовно зігрітися чаєм та пиріжками. Під час проведення заходу на місці подій чергували карета швидкої медичної допомоги та рятувальні служби.

![водохреща (9)](https://mpz.brovary.org/wp-content/uploads/2016/01/vodohreshha-9.jpg)

![водохреща (6)](https://mpz.brovary.org/wp-content/uploads/2016/01/vodohreshha-6.jpg)

Незважаючи на табличку “купатися заборонено”, котра прямо таки височіла на фоні масового дійства, та відповідям на запити, які надали нашим журналістам відповідні служби, офіційні особи, що були присутні на заході, а саме: директор комунального підприємства “Бровари-Благоустрій” **Андрій Василенко** та начальниця відділу культури **Наталія Багмут**, відхрещувались від заборон, мовляв, взимку, особливо під час Водохреща купатися можна, а табличка діє лише в літній період, коли вода забруднена водоростями. **Наталія Багмут** від себе додала, що це місце має традиційне значення для броварчан, і заборонити купатися неможливо.

![водохреща (10)](https://mpz.brovary.org/wp-content/uploads/2016/01/vodohreshha-10.jpg)

Мабуть, ніколи парк "Приозерний" не бачив стільки відвідувачів як на день Водохреща, кожен знайшов тут заняття для себе: освятили воду, пірнали, дітки катались на санках та пригощалися, хтось був просто підтримкою для друзів чи близьких. Словом, Водохреща відзначили, останнє свято відправили, тепер з чистою душею можна працювати, ну і чекати прийдешніх свят, а як інакше.

![водохреща (17)](https://mpz.brovary.org/wp-content/uploads/2016/01/vodohreshha-17.jpg)

**Фото - Микола Кожемяко**
