---
title: "Проект рішення: 25% від кредиту для ОСББ і ЖБК можуть оплатити за міські гроші"
date: 2016-07-15
categories: 
  - "vlada"
  - "novyny"
tags: 
  - "brovary"
  - "bsr"
  - "vidshkoduvannya"
  - "zhbk"
  - "kredyt"
  - "novini"
  - "osbb"
  - "pozyka"
  - "proekt-rishennya"
  - "uzhkg"
---

**Броварська міська рада найближчої сесії, 4 серпня, може ухвалити програму із часткового відшкодування кредитів на енергозберігаючі проекти. У разі ухвалення, організації співвласників багатоквартирних будинків та житлово-будівельні кооперативи матимуть змогу гасити чверть суми позики за рахунок коштів місцевого бюджету. Про це йдеться в оприлюдненому [проекті рішення](http://docs.brovary.org/p38445/07.07.2016) Броварської міської ради.**

Як зазначено в програмі, позичальники зможуть відшкодувати до **25 %** коштів від максимального розміру основної суми кредиту. Однак, не більше **100 тис. грн.** за одним кредитним договором. Позичені кошти мають піти на фінансування утеплення багатоквартирного будинку, покращення систем вентиляції чи опалення або на інші енергозберігаючі заходи.

\[spoiler title="Перелік заходів, на які поширюється часткове відшкодування кредитування" open="0" style="2"\]

5.3.1. Заходи з утеплення:

\- придбання теплоізолюючих матеріалів та проведення робіт з теплоізоляції зовнішніх стін багатоквартирного будинку, підвальних

приміщень, горищ, покрівлі та фундаменту, модернізація дахового та підвального перекриттів;

\- придбання та встановлення вікон з двокамерними енергоефективними склопакетами (з енергозберігаючим склом) в місцях загального користування;

5.3.2. Системи опалення/вентиляції:

\- облаштування або ремонт індивідуальних теплових пунктів;

\- придбання регуляторів теплового потоку за погодними умовами та відповідне додаткове обладнання і матеріали до них, включаючи вартість їх встановлення;

\- придбання вузлів обліку води (гарячої, холодної) та теплової енергії, зокрема засоби обліку та відповідне додаткове обладнання і матеріали до них, включаючи вартість їх встановлення;

\- придбання обладнання і матеріалів для проведення робіт з термомодернізації внутрішньобудинкових систем опалення, постачання гарячої води, включаючи вартість їх встановлення;

\- придбання та встановлення теплонасосної системи опалення та/або гарячого водопостачання та відповідне додаткове обладнання і матеріали до неї;

\- придбання та встановлення системи сонячного теплопостачання та/або гарячого водопостачання та відповідне додаткове обладнання і матеріали до неї.

5.3.3. Інші заходи з підвищення ефективності використання ресурсів:

\- модернізація систем освітлення місць загального користування (у тому числі заміна електропроводки, ламп та патронів, встановлення автоматичних вимикачів);

\- придбання багатозонного (багатотарифного) приладу обліку електричної енергії (лічильник активної електричної енергії) та відповідне додаткове обладнання і матеріали до нього, включаючи вартість їх встановлення;

5.3.4. Двері для місць загального користування (в тому числі під’їздів, підвалів, технічних приміщень, горищ) та відповідне додаткове обладнання і матеріали до них, включаючи вартість їх встановлення.

\[/spoiler\]

Усього на реалізацію такого рішення планують передбачити по **250 тис. грн.** кожного року. Програма розрахована до **2020** року включно.

Як зазначено в документі, завдяки реалізації програми мають на меті зменшити споживання паливно-енергетичних ресурсів усіма категоріями споживачів і сприяти розвитку галузі енергоефективної реконструкції в житлово-комунальному господарстві міста.

Окрім того, прагнуть популяризувати економічні, екологічні та соціальні переваги енергозбереження та підвищення освіченості громадян у цій сфері. Одним із завдань програми розробники проекту бачать стимулювання активності та відповідальності мешканців у поліпшенні стану свого будинку.

> Перелік документів, які необхідно надати для отримання часткового відшкодування кредиту, наведений в одному з [додатків](https://onedrive.live.com/view.aspx?resid=72571393D4771099!7855&ithint=file%2cdocx&app=Word&authkey=!AGDHPkEjmAq48gM) до проекту рішення.

Нагадаємо, що з початку року у Броварах діє інша [програма](https://mpz.brovary.org/upravlinnya-zhg-terminovo-shukaye-ohochyh-vzyaty-groshej-na-pidtrymannya-osbb-i-zhbk/) підтримання ОСББ та ЖБК. Власникам на умовах конкурсного відбору пропонують взяти грошей на капітальні ремонти ліфтів, дахів, підвалів міжбудинкових проїздів, утеплення фасадів, встановлення загальнобудинкових лічильників тощо. Однак, претендентів на цьогорічні **2,5 млн. грн.** майже немає.
