---
title: "Павло Різаненко: \"Вкрадені гроші \"Михайлівського\" пішли на забудову у Броварах\""
date: 2016-12-09
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "alyans-novobud"
  - "afera"
  - "bank-myhajlivskyj"
  - "brovary"
  - "budivnitstvo"
  - "viktor-polishhuk"
  - "zhk-lisoviy-kvartal"
  - "zelenyj-kvartal"
  - "novini"
coverImage: "wp-content/uploads/2016/12/d48658da1cf6443916243d327e5d1fcc.jpg"
---

**Про ризики інвестування в будівництво компанії "Альянс Новобуд", зокрема ЖК "Лісовий квартал" та "Зелений квартал" у Броварах, розказав народний депутат Павло Різаненко. Також депутат детально описав схеми роботи Віктора Поліщука, власника компанії "Альянс Новобуд", торгівельної мережі "Ельдорадо" та банку "Михайлівський".**

"Маєш право знати" вже повідомляло про ситуацію навколо будівництва житлових кварталів у Броварах: тоді експерт у сфері нерухомості Анатолій Топал [заявив](https://mpz.brovary.org/bankrutstvo-myhajlivskogo-zagrozhuye-problemamy-investoram-zhk-lisovyj-kvartal-ta-zelenyj-kvartal-u-brovarah-ekspert/), що банкрутство банку "Михайлівський" загрожує інвесторам ЖК "Лісовий квартал" та "Зелений квартал".

Аналогічну думку висловив і народний депутат **Павло Різаненко** у коментарі [УНН](http://www.unn.com.ua/uk/news/1625641-nardep-rozpoviv-pro-riziki-investuvannya-v-zhitlovi-kompleksi-alyans-novobud). _“Гроші банку "Михайлівського“ пішли в тому числі і на забудови у Броварах, там „Михайлівський“ все це кредитував і напряму, і опосередковано через підрядників забудовника",_ - зазначив депутат.

_"Якщо ви подивитися, то багато майна забудовника та його підрядників вже арештовано,_ - пояснив Павло Різаненко. - _Ці ухвали судів про арешти майна вже опубліковані в інтернеті. Там є компанія "Альянс Новобуд“, ТОВ "Александрія“, ТОВ "Алекса Групп“ — це компанії забудовники групи Віктора Поліщука, які ведуть забудову в місті Бровари. Квартири, які введені в експлуатацію, але не продані, там не сотні, але здається, десятки квартир арештовані і це видно в реєстрі судових рішень. Багатьох квартир немає в реєстрі, будівництво іде, але поки будинки не введені в експлуатацію, не присвоєно номери, це формально-юридично ще не є майном в реєстрі, на яке можна накласти забезпечення. Але арешти ці вже відбуваються і, я так розумію, прокуратура продовжує працювати"._

Депутат упевнений: інвестори “Альянс Новобуду” можуть мати проблеми. _“Тут потрібно володіти більше деталями в кожному окремому випадку, але виключати повністю ризики для інвесторів не можна, все залежить від того, як вони купували та як структуровано перехід права власності. Потрібно знати, які договори вони заключали. Якщо вони купили готове жило, і вже відбулась зміна власника в реєстрі, вони не постраждають. Якщо це якісь договори пайової участі чи цінні папери, якщо вони вже заплатили гроші, але ще юридично не оформили право власності, то у них можуть виникнути проблеми”,_ - додав Павло Різаненко.

Також народний депутат в інтерв'ю [БізнесЦензор](http://biz.censor.net.ua/resonance/3016734/pavlo_rzanenko_34polschuk_dumav_scho_shema_z_34mihayilvskim34_prokatit_ale_fond_garantuvannya_vse_zankchemiv) детально розказав про діяльність **Віктора Поліщука**, власника банку "Михайлівський", мережі гіпермаркетів "Ельдорадо", ТРЦ "Гулівер" в Києві, ТОВ "Альянс Новобуд", найбільшого забудовника міста Бровари.
