---
title: "Дирекція «Купави» збирає відгуки та пропозиції броварчан про роботу басейну та розвиток плавання"
date: 2015-04-20
author: 
  username: "shako"
  display_name: "Тарас Шако"
tags: 
  - "baseyn"
  - "baseyn-hvilya"
  - "breus"
  - "brovary"
  - "vibir-redaktsiyi"
  - "zmagannya"
  - "kupava"
  - "novini"
  - "opituvannya"
  - "plavannya"
  - "sergiy-breus"
coverImage: "wp-content/uploads/2015/04/breus-kupava-15.jpg"
---

**[![бреус купава 09](https://mpz.brovary.org/wp-content/uploads/2015/04/breus-kupava-09.jpg)](https://mpz.brovary.org/wp-content/uploads/2015/04/breus-kupava-09.jpg)Вже рік плавальною гордістю Броварів - басейном «Купава» - керує Сергій Бреус. Директор-чемпіон, якого через прозоре обговорення обрали на цю посаду, запросив журналістів «Маєш право знати» до спортивного комплексу. Під час екскурсії від підвалу із комунікаціями до верхніх трибун басейну Бреус розповів про те, що змінилось в «Купаві» за рік, а також закликав громадськість взяти участь в опитуванні про «плавальне» теперішнє і майбутнє Броварів.**

Зробити плавання популярним у Броварах - Сергій Бреус ламає голову над механізмами досягнення глобальної мети. Федерація плавання України, членом якої є спортсмен, пропонує реалізувати у Броварах пілотний проект з популяризації плавання серед мешканців міста як виду сімейного відпочинку та здорового способу життя.

[![бреус купава 10](https://mpz.brovary.org/wp-content/uploads/2015/04/breus-kupava-10.jpg)](https://mpz.brovary.org/wp-content/uploads/2015/04/breus-kupava-10.jpg)

[![Федерація плавання Бреус](https://mpz.brovary.org/wp-content/uploads/2015/04/Federatsiya-plavannya-Breus.jpg)](https://mpz.brovary.org/wp-content/uploads/2015/04/Federatsiya-plavannya-Breus.jpg)

Для того, аби зрозуміти настрої броварчан від роботи «Купави», відвідувачам басейну пропонують взяти участь в опитуванні, яке триватиме **до 23 квітня**. В холі приміщення є **спеціальний зошит**, де броварчани можуть залишати свої відгуки. Також свої пропозиції щодо вдосконалення роботи басейну, а також розвитку плавання у Броварах можна писати на **[сторінці "Купави" у мережі Фесбук](https://www.facebook.com/pages/Kupava-Brovary/220332298177735?fref=ts)** або надсилати на електронну скриньку **[kupavabrovary@mail.ua](mailto:kupavabrovary@mail.ua)**.

Бреус визнає, що для розвитку басейну і загалом плавання у Броварах потрібно багато зусиль, часу та ресурсів. Однак перш за все потрібно з’ясувати бачення мешканців міста про плавальне майбутнє Броварів, щоб розуміти, де передовсім потрібно докласти цих зусиль.

\[caption id="attachment\_36396" align="aligncenter" width="600"\][![бреус купава 20](https://mpz.brovary.org/wp-content/uploads/2015/04/breus-kupava-20.jpg)](https://mpz.brovary.org/wp-content/uploads/2015/04/breus-kupava-20.jpg) Спеціальний зошит для пропозицій броварчан - на рецепції басейну "Купава"\[/caption\]

Бреус переконаний – маючи в місті басейн такого масштабу, плавання у Броварах має стати не лише популярним видом спорту, а й поширеним варіантом сімейного дозвілля. Директор басейну визнає, що комфортне і корисне проведення часу в «Купаві» залежить не тільки від чистої води у ванні басейну. Це і зручні роздягальні та душові, місця для відпочинку в холі, прибрана та доглянута територія довкола споруди. Саме на ці аспекти і направлене анонсоване опитування. _«Можливо, буде доцільно побудувати біля басейну дитячий майданчик, зробити більше місць для сидіння і відпочинку»_, - роздумує Бреус.

Крім того, в рамках цієї програми з федерації можуть виділити кошти на будівництво ще одного басейну у Броварах – на вулиці Енгельса, біля школи №2 (колишня "Хвиля"). За словами Бреуса, вже навіть розроблений відповідний проект. Згідно з ним, майбутня плавальна споруда матиме багато переваг, зокрема, дно ванни можна буде регулювати до потрібної глибини. Важливо, що стару споруду не планують реконструювати, а зносити і будувати "з нуля". _"Так значно дешевше"_, - переконує Бреус, посилаючись на експертів.

[![бреус купава 18](https://mpz.brovary.org/wp-content/uploads/2015/04/breus-kupava-18.jpg)](https://mpz.brovary.org/wp-content/uploads/2015/04/breus-kupava-18.jpg)

За рік роботи нову менеджерську команду басейну і критикували, і хвалили. Серед мінусів роботи «Купави» називали, зокрема, не надто ввічливих працівниць, відсутність сайту басейну та мляве ведення сторінок у соцмережах.

Бреус визнає, іноді бувають випади невдоволених відвідувачів. Наприклад, про те, що вода в басейні холодна. Проте директор наголошує, рівень температури води залежить від наявних стандартів, яких і дотримуються під час роботи.

[![бреус купава 01](https://mpz.brovary.org/wp-content/uploads/2015/04/breus-kupava-01.jpg)](https://mpz.brovary.org/wp-content/uploads/2015/04/breus-kupava-01.jpg)

Молодий керівник абсолютно погоджується, що сайт і робота в соцмережах – це неодмінні складові популяризації «Купави». За його словами, зараз відкрита відповідна вакансія, однак через невисоку зарплату охочих поки нема.  До речі, Сергій Бреус власноруч створив сторінку басейну у Фейсбуці і донедавна сам же її і наповнював. Однак за браком часу він не може постійно це робити своїми силами.

На посту директора Бреус не тільки виконував функції ведення сторінки в соцмережі. Минулоріч, коли прилегла територія заросла травою, а казначейство не змогло проплатити придбання мотокоси, чемпіон з плавання взяв до рук звичайну косу, аби привести газон в порядок; коли треба було прибрати завали будівельних відходів після реконструкції, не цурався взяти лопату.

[![бреус купава 14](https://mpz.brovary.org/wp-content/uploads/2015/04/breus-kupava-14.jpg)](https://mpz.brovary.org/wp-content/uploads/2015/04/breus-kupava-14.jpg)

Бреус хвалиться, біля басейну для зручності встановили лавки, надали відвідувачам доступ до безкоштовного Wi-Fi, облаштували місце для паркування машин, а найближчим часом планують встановити велопарковку. Поруч з басейном побудували нову котельню на альтернативному паливі та два грунтові тенісні корти, які вже перевели на баланс «Купави», говорить директор.

Крім того, за словами Сергія Бреуса, за минулий рік в басейні влаштували безліч чемпіонатів з плавання Київської області. Однією з проблем проведення змагань більш високого рівня Бреус називає відсутність відповідного сучасного електронного обладнання. Воно дорого коштує, проте федерація нібито готова фінансово посприяти в його придбанні. Директор басейну зазначає, це обладнання портативне і його можна буде здавати в оренду для інших змагань по всій Україні.

\[caption id="attachment\_36384" align="aligncenter" width="600"\][![бреус купава 08](https://mpz.brovary.org/wp-content/uploads/2015/04/breus-kupava-08.jpg)](https://mpz.brovary.org/wp-content/uploads/2015/04/breus-kupava-08.jpg) Без електроніки користуються старим добрим секундоміром\[/caption\]

Також Бреус поділився враженнями від шкільної програми: на уроки плавання в басейні учні практично не приходять. _«Якщо в них дві математики, потім урок плавання, а потім дві, скажімо, фізики, то зрозуміло, що це незручно»_, - говорить директор. Крім того, вчителі фізкультури, які мали в проводити ці уроки, переважно не мають необхідного досвіду. У керівництва басейну зовсім інше бачення цієї програми. За словами Бреуса, логічніше було б, якби діти ходили в басейн під час канікул, або ж тільки ті, хто відчуває потребу займатись плаванням.

[![бреус купава 15](https://mpz.brovary.org/wp-content/uploads/2015/04/breus-kupava-15.jpg)](https://mpz.brovary.org/wp-content/uploads/2015/04/breus-kupava-15.jpg)

[![бреус купава 04](https://mpz.brovary.org/wp-content/uploads/2015/04/breus-kupava-04.jpg)](https://mpz.brovary.org/wp-content/uploads/2015/04/breus-kupava-04.jpg)

_«Ми плануємо змінювати систему очищення води на гідроліз. Зараз користуємось гіпохлоридом кальцію і в нас виходять нечувані суми за обслуговування басейну»_, - продовжує ділитись планами Сергій Бреус. Хоч басейн працює всього рік, каже директор, він уже приносить певні прибутки. Зокрема, за ці кошти в басейні з дня на день планують завершити встановлення нового обладнання для спортивного залу.

[![бреус купава 16](https://mpz.brovary.org/wp-content/uploads/2015/04/breus-kupava-16.jpg)](https://mpz.brovary.org/wp-content/uploads/2015/04/breus-kupava-16.jpg)

_«Наші ціни для відвідувачів дуже демократичні»,_ - каже Бреус. За його словами, їх ще можна залишити на такому ж рівні за рахунок масовості відвідування басейну. Однак на фоні значного підвищення тарифів на енергоносії, рано чи пізно збільшувати ціни все ж доведеться, зазначає директор «Купави».

На літній період кількість відвідувачів басейну прогнозовано знизиться, однак «Купава» продовжуватиме свою роботу. Можливо в серпні, за словами Бреуса, басейн можуть закрити для певних технічних оновлень плавального закладу.

> Редакція «Маєш право знати» закликає броварчан, які хочуть покращити роботу «Купави», взяти активну участь у вищезазначеному опитуванні. Свої побажання і пропозиції ви можете написати у спеціальному зошиті на рецепції басейну або надіслати їх електронною поштою на [kupavabrovary@mail.ua](mailto:kupavabrovary@mail.ua) чи повідомленням на [офіційну сторінку у мережі Фесбук.](https://www.facebook.com/pages/Kupava-Brovary/220332298177735?fref=ts)
> 
> **Фото - Миколи Кожемяки**
