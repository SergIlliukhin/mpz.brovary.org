---
title: "Розгляд справи Дяченко проти Сапожка перенесено на червень"
date: 2016-04-14
author: 
  username: "pravoznaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "dyachenko"
  - "novini"
  - "sapozhko"
  - "sekretar-miskoyi-radi"
  - "sud"
---

**Вчора, 13 квітня, мало відбутися судове засідання за позовом депутата броварської міськради Аліни Дяченко проти міського голови Ігоря Сапожка (суддя - Сердинський В.С). Розгляд справи перенесли на 1 червня на 14:00 у зв'язку з тим, що на засідання не з'явилися представники відповідача. [Нагадаємо](https://mpz.brovary.org/brovarskyj-sud-rozglyadatyme-spravy-proty-sapozhka-proty-dekomunizatsiyi-odnochasno/), сьогодні одночасно в Броварському міськрайонному суді розглядалися справи, в яких задіяні юристи Броварської міської ради: справа Дяченко проти Сапожка та справа за позовом **Тетяни Немчиної** [про повернення комуністичних назв усім 70 перейменованим вулицям у Броварах](https://mpz.brovary.org/anons-6-go-ta-13-go-kvitnya-vidbudutsya-sudovi-zasidannya-shhodo-perejmenuvannya-vulyts-u-brovarah/).**

Голова фракції "ДемАльянсу" Аліна Дяченко два місяці тому [звернулась](https://mpz.brovary.org/deputat-alina-dyachenko-podala-do-sudu-na-mera-brovariv-igorya-sapozhka/) до суду з позовом проти очільника Броварів, який, на її думку, своєю бездіяльністю (декілька місяців Сапожко не вносив кандидатуру на посаду секретаря міськради) порушив її права як депутата. Позивачка просила суд визнати дії мера протиправними та зобов'язати його подати нарешті кандидатуру на секретаря.

Через 10 днів після подачі позову мер Ігор Сапожко нарешті визначився з кандидатурою (депутат Максим Семенов з "Самопомочі") і скликав сесію, на якій секретарем було обрано іншого депутата - **Олексія Здоровця** від фракції "Свобода" (який вже близько місяця [“відсутній на робочому місці у зв’язку з тимчасовою непрацездатністю”](https://mpz.brovary.org/ofitsijno-znyklyj-sekretar-brovarskoyi-miskrady-zdorovets-nepratsezdatnyj/)).

![суд дяченко](https://mpz.brovary.org/wp-content/uploads/2016/04/sud-dyachenko.jpg)

Попри те, що секретаря міськради вже обрано, депутатка Аліна Дяченко не збирається відмовлятися від позову і сподівається, що суд дасть належну оцінку ситуації. "_Факт бездіяльності мера, який два місяці тягнув з поданням кандидатури, мав місце, і міський голова має понести за це відповідальність. З 17 грудня 2015 року по 12 лютого 2016 року він провів шість сесій (дві з яких - чергові!), і на жодну з них не виніс питання обрання секретаря. Закон не передбачає тривалої вакантності цієї посади чи передачі обов'язків секретаря іншій особі, тому нехтування мера своїми повноваженнями негативно позначилось на роботі міськради._ _Ці та подальші дії мера спричинили ту кризову ситуацію, у якій нині опинилось наше місто", -_ переконана голова фракції "ДемАльянсу" у Броварській міській раді.
