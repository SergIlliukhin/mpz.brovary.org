---
title: "На Вікіпедії з’явилась історія про Броварський Євромайдан"
date: 2014-11-21
author: 
  username: "trydence"
  display_name: "Дмитро Карпій"
tags: 
  - "yevromaydan"
  - "istoriya"
  - "vikipediya"
  - "vibir-redaktsiyi"
  - "novini"
  - "richnitsya"
coverImage: "wp-content/uploads/2014/11/Wikipedia-Ukraina-protest-v-internete-855364.jpg"
---

\[caption id="attachment\_31199" align="alignleft" width="300"\][![Wikipedia-Украина-протест в интернете-855364](https://mpz.brovary.org/wp-content/uploads/2014/11/Wikipedia-Ukraina-protest-v-internete-855364.jpg)](https://mpz.brovary.org/wp-content/uploads/2014/11/Wikipedia-Ukraina-protest-v-internete-855364.jpg) Фото: Wikimedia.\[/caption\]

**Нещодавно в Українській Вікіпедії у статті «_Євромайдан у регіонах України_» з’явився хронологічний виклад Броварського Євромайдану. У новоствореному розділі «[Бровари](https://uk.wikipedia.org/wiki/%D0%84%D0%B2%D1%80%D0%BE%D0%BC%D0%B0%D0%B9%D0%B4%D0%B0%D0%BD_%D1%83_%D1%80%D0%B5%D0%B3%D1%96%D0%BE%D0%BD%D0%B0%D1%85_%D0%A3%D0%BA%D1%80%D0%B0%D1%97%D0%BD%D0%B8#.D0.91.D1.80.D0.BE.D0.B2.D0.B0.D1.80.D0.B8)» описано події, які відбувалися в нашому місті під час Революції Гідності. Станом на момент публікації, наведені у статті події охоплюють період від 7 грудня 2013 року, коли у Броварах оголосили про створення Штабу народного супротиву, до 24 лютого 2014 року, коли Янукович вже самоусунувся, і стара влада «посипалась», даючи людям шанс і надію на зміни як у державі, так і в місті.**

Історію Броварського Євромайдану, як і будь-якої іншої теми на Вікіпедії, може доповнити чи вдосконалити кожен охочий, не забуваючи при тому дотримуватись [правил спільноти](https://uk.wikipedia.org/wiki/%D0%92%D1%96%D0%BA%D1%96%D0%BF%D0%B5%D0%B4%D1%96%D1%8F:%D0%9F%D1%80%D0%B0%D0%B2%D0%B8%D0%BB%D0%B0_%D1%96_%D0%BD%D0%B0%D1%81%D1%82%D0%B0%D0%BD%D0%BE%D0%B2%D0%B8).

Варто зазначити, що Вікіпедія – вільна енциклопедія, яка існує та наповнюється завдяки колективній роботі. Достовірність інформації, яка вноситься до Вікіпедії, має супроводжуватись розміщенням посилань на авторитетні джерела. Редакція «Маєш право знати» з приємністю констатує, що левова частина приміток, які використані для підтвердження інформації у розділі про Броварський Євромайдан, є посиланнями саме на статі в нашому виданні.

> _На нашу думку, узагальнена стаття на Вікіпедії дає можливість броварцям порівняти глобальні події того часу (на Євромайдані в Києві та загалом по Україні) та локальні, на прикладі нашого міста. Можна прослідкувати деякі закономірності: як активність броварців, так і дії чиновників прямо залежали від подій на Майдані у Києві. Водночас, ті події дали можливість наростити та зберегти активність громади для «очищення» у власному місті після революції._
> 
> _Так, наприклад, громада Броварів почала вимагати від міської влади висловити підтримку народу після штурму Майдану Незалежності силовиками вночі 11 грудня. Після перших смертей на вул. Грушевського в Києві броварці оголошують загальноміський страйк. Акції та пікетування з того часу тривають ледь не щодня, і стихають аж на початку лютого. Найактивніше боронити своє місто броварці виходять на вулиці після злощасних подій, які почались на Майдані Незалежності 18 лютого. Саме тоді утворюється більш-менш зорганізована Броварська самооборона, яка патрулює вулиці міста задля захисту від «тітушок» та силовиків. На в’їзді з Києва влаштовують блок-пост. Біля прокуратури падає пам’ятник Леніну, а за ним «розвалюється» і міський осередок Партії регіонів. Водночас, під тиском громади у відставки йдуть керівництво міської міліції, пізніше – міжрайонний прокурор. Однак мер Ігор Сапожко «тримає удар» і досі._
> 
> _З історії та послідовності подій Броварського Євромайдану можна зробити висновок – у нас була своя маленька боротьба, зі своїми успіхами та невдачами. Почасти ця боротьба триває й досі. Але, без сумніву, броварці зробили свій внесок у повалення режиму Януковича принаймні на місцевому рівні. Тепер про цю історію варто розповідати людям. Українська Вікіпедія дає можливість не лише розповісти, а й допомогти написати її._

Нагадаємо, що сьогодні **о 18:0**0 на Майдані Свободи у Броварах розпочнеться [акція](https://mpz.brovary.org/do-richnitsi-pochatku-revolyutsiyi-u-brovarah-vidtvoryat-anturazh-maydanu-ta-pokazhut-kino/) на згадку про події Євромайдану. Як повідомляють активісти, на початку заходу на великому екрані просто неба вони планують продемонструвати найбільш сильні відео з київського Євромайдану, а також розповісти через спеціальний відеофільм, як в цей час розвивались події у Броварах. Одночасно на Майдані Свободи відбуватиметься виставка найбільш яскравих та показових фотографій української революції 2013-2014 років, а також експозиція предметів, які стали символами українського Майдану.
