---
title: "Майже всі «лежачі поліцейські» у Броварах встановлені з порушенням ДСТУ"
date: 2012-10-08
author: 
  username: "sergilliukhin"
  display_name: "Сергій Іллюхін"
categories: 
  - "rozsliduvannya"
tags: 
  - "brovary"
  - "brovaryi"
  - "vibir-redaktsiyi"
  - "lezhachi-politseski"
  - "magistralni-vulitsi"
  - "pishohodi"
  - "pravila-dorozhnogo-ruhu"
  - "primusove-galmuvannya"
coverImage: "wp-content/uploads/2012/10/1337932100_lezhachie-policeyskie.jpg"
---

[![](https://mpz.brovary.org/wp-content/uploads/2012/10/1337932100_lezhachie-policeyskie.jpg)](https://mpz.brovary.org/wp-content/uploads/2012/10/1337932100_lezhachie-policeyskie.jpg)**Місто Бровари без перебільшення можна віднести до лідерів у нашій країні за кількістю встановлених пристроїв примусового зниження швидкості (більше відомих як «лежачі поліцейські»).** Важко пригадати хоча б одну вулицю з більш-менш інтенсивним рухом (окрім хіба що вул. Київської), на якій не встановлені подібні обмежувачі.

Невже міська влада дійсно може встановлювати ці пристрої на будь-якій вулиці, де вважає за потрібне або де її про це попросили мешканці? Щоб знайти відповідь на це запитання, автор вирішив дослідити існуюче законодавство та діючі державні стандарти.

Встановлення «лежачих поліцейських» регулюється [ДСТУ 4123:2006](https://mpz.brovary.org/wp-content/uploads/2012/10/dstu_4123_2006.pdf) «Пристрій примусового зниження швидкості». Згідно п.5.7 стандарту **заборонено встановлювати елементи примусового зниження швидкості на магістральних вулицях**.

Як [повідомляє у своєму листі](https://mpz.brovary.org/wp-content/uploads/2012/10/Perelik-magistralnih-vulits.jpg) головний архітектор нашого міста **Рибакова Л.Є.**, у місті Бровари 35 вулиць мають статус «магістральних». \[spoiler title="Повний перелік магістральних вулиць" open="0" style="2"\]

- вул. Батечка Івана;
- вул. Богунська;
- вул. Возз’єднання;
- вул. Гагаріна;
- вул. Гоголя;
- вул. Грушевського Михайла;
- вул. Димитрова;
- вул. Єдності;
- вул. Залізнична;
- вул. Квятковського;
- вул. Київська;
- вул. Кірова;
- вул. Короленка;
- вул. Красовського;
- вул. Кутузова;
- вул. Металургів;
- бульв. Незалежності;
- Об’їзна дорога;
- вул. Осипова;
- вул. Осьмака Василя;
- вул. Підприємницька;
- вул. Радистів;
- вул. Разіна Степана;
- вул. Симоненка Василя;
- вул. Старотроїцька;
- вул. Східна;
- вул. Хмельницького Богдана;
- вул. Чапаєва;
- вул. Челюскіна;
- вул. Черняховського;
- вул. Чкалова;
- вул. Чорновола В’ячеслава;
- вул. Шевченка;
- вул. Щолківська;
- вул. Щорса;

\[/spoiler\] У своєму розслідуванні на «Маєш право знати» Сергій Севрук з'ясував, що в нашому місті «лежачими поліцейськими» [обладнано 22 зони](https://mpz.brovary.org/na-86-lezhachih-politseyskih-u-brovarah-vitracheno-mayzhe-830-tis-grn/). Виявляється, що 17 з них встановлено всупереч державним стандартам - на **магістральних** вулицях.

\[table style="1"\]

|   МІСЦЯ ВСТАНОВЛЕННЯ пристроїв примусового зниження швидкості в м.Бровари станом на 01.07.2012   |  |  |  |
| --- | --- | --- | --- |
|   № п/п   |   Місце встановлення   |   Матеріал   |   Кількість смуг   |
|   **1**   |   **Гагаріна, ЗОШ № 7**   |   **ПВХ**   |   **4**   |
|   **2**   |   **Гагаріна, маг. "Калина"**   |   **ПВХ**   |   **4**   |
|   **3**   |   **Гагаріна,"Порошинка"**   |   **ПВХ**   |   **4**   |
|   **4**   | **Грушевського, 7** |   **ПВХ**   |   **4**   |
|   **5**   | **Димитрова - Короленка** |   **а/б**   |   **4**   |
|   6   | Енгельса |   а/б   |   4   |
|   7   | Кирпоноса, 38-40 |   а/б   |   4   |
|   **8**   | **Кірова, 47 (дитяча лікарня)** |   **а/б**   |   **4**   |
|   **9**   | **Короленка, бювет** |   **а/б**   |   **3**   |
|   **10**   | **Короленка, ринок** |   **а/б**   |   **4**   |
|   **11**   | **Красовського, гімназія** |   **а/б**   |   **4**   |
|   **12**   | **Кутузова, між шляхопроводами** |   **а/б**   |   **4**   |
|   13   | Лагунової,11-13а |   а/б   |   4   |
|   14   | Леніна, ЗОШ № 3 |   ПВХ   |   4   |
|   **15**   | **Незалежності, БПЖБ** |   **ПВХ**   |   **4**   |
|   **16**   | **Незалежності, бювет** |   **ПВХ**   |   **4**   |
|   **17**   | **Незалежності, маг. "Калина"** |   **ПВХ**   |   **4**   |
|   **18**   | **Незалежності, МКЦ "Прометей"** |   **ПВХ**   |   **4**   |
|   19   | Пушкіна, 25 |   а/б   |   3   |
|   **20**   | **Черняховського, 11-г** |   **а/б**   |   **4**   |
|   **21**   | **Черняховського, 15** |   **а/б**   |   **4**   |
|   **22**   | **Черняховського, 21** |   **а/б**   |   **4**   |
|  |   Умовні позначення: ПВХ - полівінілхлорид, а/б - асфальтобетон   |  |  |

\[/table\]

Очевидно, що влада намагається зробити пересування пішоходів на броварських вулицях безпечнішим, повністю нехтуючи при цьому державними стандартами та інтересами водіїв.

Хотілося б звернути увагу, що облаштування «лежачих поліцейських» є не єдиним способом забезпечення безпеки пішоходів на дорозі, і до того ж не найдешевшим. Наприклад, можна забезпечити гарне освітлення пішохідних переходів, облаштувати шумові смуги, встановити світлофори «за вимогою». Ну і нарешті, можна звернутися до Державтоінспекції з проханням проводити регулярні рейди у місцях руху пішоходів через проїзну частину.

> Стосовно виявлених порушень автором буде надіслано звернення до відповідних інстанцій. Але яким би чином не закінчилася ця історія, всім нам - і пішоходам, і автомобілістам - потрібно вчитися поважати правила дорожнього руху і поважати один одного на дорозі: не перевищувати швидкість, не виходити на проїзну частину у заборонених місцях тощо. Занадто вже дорогою може бути ціна такого порушення…
