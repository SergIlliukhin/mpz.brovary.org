---
title: "Шпигунські ігри по-броварському"
date: 2012-07-27
author: 
  username: "pavriz"
  display_name: "Павло Різаненко"
categories: 
  - "kolonka-avtora"
tags: 
  - "gromadskiy-zahist-kiyivshhini"
  - "militsiya"
  - "rizanenko"
  - "stezhennya"
  - "shpiguni"
---

Перш ніж я розповім захоплюючу "детективну" історію, яка сталась зі мною минулого тижня, хочу сказати кілька слів про те, чому я вирішив завести авторську колонку на сайті «Маєш право знати». На мій погляд, цей сайт відіграє досить важливу роль у донесенні до громади Броварщини об’єктивної інформації, розповідаючи, що насправді відбувається в нашому місті, які рішення приймаються міською радою та як діють місцеві можновладці – чи в інтересах усіх мешканців нашого міста, чи просто вирішують свої особисті справи.

Ще рік тому подібного інтернет-ресурсу для Броварів та району не було. І мені  приємно констатувати, що за дуже короткий час команді «Маєш право знати» вдалося створити сайт, який вже завоював  неабиякий авторитет і популярність. Все це завдяки тому, що ви намагаєтесь подавати і подаєте об’єктивну, чесну  інформацію, не боїтеся писати правду, маєте свій, неупереджений погляд на події у нашому краї та є трибуною для обміну думками та дискусій. Сьогодні, коли  комунальні засоби масової інформації власне не інформують, а просто обслуговують владу, це вкрай важливо.

Знаю, що робочий день багатьох працівників державних установ вже починається з перегляду вашого сайту. Мій знайомий таку ж картину спостерігав у кількох кабінетах міліцейського відомства. Люди цікавляться вашим поглядом на події, люди хочуть знати правду. Все це підтверджує, що ви на правильному шляху.

> Відкриваючи на сайті «Маєш право знати» свою авторську колонку, ставлю за мету разом з вами, разом з усіма небайдужими людьми змусити тих, кого ми наймаємо на роботу в державні установи,  працювати відповідально, чесно, прозоро, в рамках законів та в інтересах громади.

А тепер обіцяна історія. Я назвав її просто – «**Шпигунські ігри по-броварському**», адже після [нападу на мене у лютому](https://mpz.brovary.org/hto-mig-zamoviti-napad-na-rizanenka/), цілого стосу [фальшивих газет](https://mpz.brovary.org/psevdoshtab-udaru-poshiruvav-u-brovarah-ta-rayoni-falshivu-gazetu-i-namagavsya-diskredituvaty-partiu/), [листівок](https://mpz.brovary.org/v-uniani-rozpovili-yak-brovarska-vlada-z-opozitsiyeyu-borolas/) та [плакатів](https://mpz.brovary.org/u-zoni-brehni-chergova-falshivka-psevdoplakati-rizanenka/) про мене, тепер за мною почали стежити.

Це сталося у минулу середу. Близько дев'ятої тридцять ранку ми з моїм помічником Андрієм сіли в автомобіль біля мого будинку. Вже за хвилину помітили, що за нами їде білий Daewoo Nexia (номер СЕ 5083 АН). Після кількох маневрів стало зрозуміло, що нас переслідують – ми фактично проїхали по колу. До того ж, наші переслідувачі діяли або дуже непрофесійно, або дуже зухвало – зовсім не тримаючи належної, як у детективах, дистанції. Просто їхали за нами на відстані кількох метрів. Відеореєстратор записав маршрут, яким ми петляли броварськими вулицями.

<iframe src="https://www.youtube.com/embed/5KEoDPVf67Y" frameborder="0" width="560" height="315"></iframe>

Зупиняються за нами на перехресті. В машині двоє, чітко видно, як один нахабно знімає нас на відеокамеру, зовсім не приховуючи цього.

<iframe src="https://www.youtube.com/embed/t0xQ1PqYD8c" frameborder="0" width="560" height="315"></iframe>

**«Посміхніться, вас знімають!»:**

_[![](https://mpz.brovary.org/wp-content/uploads/2012/07/SHpigunski-igri-1.jpg "Шпигунські ігри 1")](https://mpz.brovary.org/wp-content/uploads/2012/07/SHpigunski-igri-1.jpg)_

Все ще зі «шпіонами» на хвості, ми вирішили заїхати у двір міліції та подивитися, чи вистачить їм тупості слідувати за нами. Міліцію вони все ж минають, розвертаються і проїжджають біля нас, коли ми виїжджаємо на дорогу. Ми вирішуємо їхати за ними – тепер вже ми у них на хвості. «Шпіони» від'їхали близько 200 метрів та припаркувалися на боковій вуличці, напевно, збиралися чекати, поки ми проїдемо, щоб знову вв'язатися «в погоню». Ми ж вирішили припинити ці шпигунські ігри, зупинилися біля них, вийшли з машини та попросили їх представитися. У відповідь почули не дуже розбірливі слова, мовляв, ніхто нічого нікуди і т. д.

Коли ж ми почали їх фотографувати та знімати на відео сталося найсмішніше. Наші переслідувачі виявилися не лише поганими шпигунами, а й нездарними водіями. Напевно, намагаючись втекти, вони різко здають назад і таранять машину позаду.

<iframe src="https://www.youtube.com/embed/gj6I4BfNM5Y" frameborder="0" width="560" height="315"></iframe>

Після цього ми відразу заблокували їм рух та викликали міліцію. На наші настирливі прохання представитися та пояснити, чому їздили за нами і знімали нас на відеокамеру молодик постгопівського вигляду (та з відповідним словниковим запасом) продовжував нести якусь маячню. Щоправда, потім проговорився й назвав мене «депутатом». Його товариш, який, власне, знімав нас на відео, взагалі з машини не показався.

А це наш переслідувач:

_[![](https://mpz.brovary.org/wp-content/uploads/2012/07/SHpigunski-igri-2.jpg "Шпигунські ігри 2")](https://mpz.brovary.org/wp-content/uploads/2012/07/SHpigunski-igri-2.jpg)_

_[![](https://mpz.brovary.org/wp-content/uploads/2012/07/SHpigunski-igri-3.jpg "Шпигунські ігри 3")](https://mpz.brovary.org/wp-content/uploads/2012/07/SHpigunski-igri-3.jpg)_

Міліція так і не приїхала. Приблизно за годину після інциденту з'явилися даішники, яких, зрозуміло, цікавило лише ДТП. Що ж, у нас є всі необхідні матеріали для звернення до правоохоронних органів. Трохи ображає лише те, що стежили за мною аматори. Невже я ще «не наработал» на професійних шпигунів? Хоча, можливо, їхня мета була зовсім іншою - такий собі показовий виступ з метою залякати. Але усі ці ігри вже давно викликають тільки посмішку. Шкода лише витраченого часу.
