---
title: "Куди поділися зрізані сосни на вул. Симоненка та навіщо обрізують верби у парку «Перемога»?"
date: 2017-02-20
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vasilenko"
  - "verby"
  - "vibir-redaktsiyi"
  - "vul-symonenka-chornovola"
  - "zrizannya-derev"
  - "kp-brovary-blagoustrij"
  - "kronuvannya"
  - "novini"
  - "obrizka-derev"
  - "park-peremoga"
  - "sosny"
coverImage: "wp-content/uploads/2017/02/SAM_9876.jpg"
---

**Після того, як у лісозмусі  біля  перетину вулиць  Симоненка –Чорновола забудовник «Альянс-Новобуд» [пустив під «ніж»](https://mpz.brovary.org/zeleni-krasuni-sosny-na-symonenka-vse-zh-spylyaly-foto-video/) 63 сосни, будь-яке повідомлення, що стосується  обрізування  чи обрізки дерев,  броварчани  сприймають із особливою тривогою.**

Так [у групі «Новини Броварів](https://www.facebook.com/groups/529373443771199/permalink/1421899961185205/)» на FB мешканці міста обурюються з приводу того, що в парку «Перемога» біля озера комунальники «бриють під нуль» верби. _«Влітку мамам із колясками та іншим відпочивальникам так добре було ховатися від пекучого сонця в тіні вербового гілля, а тепер дерева обрізали практично до пеньків»,_ - хвилюються мешканці міста. Між людьми навіть поповзли чутки, що дерева взагалі спилюють, щоб там щось побудувати.

[![](https://mpz.brovary.org/wp-content/uploads/2017/02/3-fejsbuk.jpg)](https://mpz.brovary.org/wp-content/uploads/2017/02/3-fejsbuk.jpg)

[![](https://mpz.brovary.org/wp-content/uploads/2017/02/SAM_9874.jpg)](https://mpz.brovary.org/wp-content/uploads/2017/02/SAM_9874.jpg)

Що ж насправді відбувається з деревами в парку «Перемога» розповів директор КП «Бровари-Благоустрій» **Андрій Василенко**_: «Зараз проходить кронування дерев, їхнє омолодження. З цього питання до наших працівників приходила ініціативна група, якій ми показали, що зрізані гілки всередині дуплисті та трухляві, тому їх потрібно зрізати. Загалом верба має таку властивість: застроми її в землю - і ростиме»._ Начальник КП переконує: до осені обрізані верби дадуть нові пагінці 6-8 мм.

Кронування нині проходить не тільки в парку, каже Василенко, а по всьому місту. У першу чергу, в школах та дитсадках, адже трухляве гілля може під час вітру зламатися і впасти на дітей. Омолодження роблять у найбільш сприятливий для дерев час: у лютому-березні. У цей період дерево ще не прокинулося і не пішов сік.

[![](https://mpz.brovary.org/wp-content/uploads/2017/02/SAM_9877.jpg)](https://mpz.brovary.org/wp-content/uploads/2017/02/SAM_9877.jpg)

[![](https://mpz.brovary.org/wp-content/uploads/2017/02/2-fejsbuk.jpg)](https://mpz.brovary.org/wp-content/uploads/2017/02/2-fejsbuk.jpg)

Начальник КП звертає увагу, що тополі по вулиці Київській покронували «по-французьки»: надали їм відповідної форми. Тепер тополі відростають у вигляді кулі. Так само покроновано і каштани на вулиці Красовського. На питання: чому омолоджені каштани в парку ім. Шевченка не можуть відродитися вже другий рік, Андрій Василенко повідомив: «_Каштани там хворіли, тому із садового центру «ДаЛаС» нам порадили їх покронувати, хоча зазвичай каштанам таке омолодження не проводять. Вони обов’язково відродяться, але потрібен час. Може, навіть років і 5»._

Усе зрізане під час кронування гілля комунальники звозять у КП «Бровари-Благоустрій» та використовують у твердопаливному котлі, що обігріває всю базу. Піде на обігрів підприємства і гілля 50-річних сосен, які комунальники [спиляли](https://mpz.brovary.org/pid-nizh-63-sosny-ubyly-te-shho-davalo-zhyttya-foto/) біля перетину вулиць Симоненка-Чорновола під забудову «Альянс-Новобуд» багатоповерхівками. А добротну деревину, за словами начальника, використають на благо міста.

\[caption id="attachment\_66677" align="aligncenter" width="600"\][![](https://mpz.brovary.org/wp-content/uploads/2017/02/IMG_3805.jpg)](https://mpz.brovary.org/wp-content/uploads/2017/02/IMG_3805.jpg) У лісосмузі на розі вул. Симоненка-Чорновола\[/caption\]

[![](https://mpz.brovary.org/wp-content/uploads/2017/02/3-3.jpg)](https://mpz.brovary.org/wp-content/uploads/2017/02/3-3.jpg)

[![](https://mpz.brovary.org/wp-content/uploads/2017/02/SAM_9823.jpg)](https://mpz.brovary.org/wp-content/uploads/2017/02/SAM_9823.jpg)

_«Усю деревину, згідно з ордером, завезено в КП «Бровари-Благоустрій», -_ повідомив Андрій Василенко. _-  На неї складемо акт, а потім пустимо на виготовлення та ремонт лавок і заборів»._

Скільки складометрів доброякісної сосни зрізано в лісозмусі - начальник сказати не зміг.

**Фото - Ірина Ющенко та з FB**
