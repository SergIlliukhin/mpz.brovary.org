---
title: "У Броварах розташується командування Сил спецоперацій України, відкрито 1500 вакансій"
date: 2016-02-01
author: 
  username: "kachor"
  display_name: "Андрій Качор"
categories: 
  - "brovary"
  - "novyny"
tags: 
  - "breaking-news"
  - "sas"
  - "brovary"
  - "viyna"
  - "vibir-redaktsiyi"
  - "kuks"
  - "lunov"
  - "mobilizatsiya"
  - "novini"
  - "nozhenko"
  - "syly-spetsialnyh-operatsij"
  - "sso"
coverImage: "wp-content/uploads/2016/02/1a3a0e16cde106dddf1e592460351fe7.jpg"
---

**Новітня українська військова структура – аналог британського SAS – «оселиться» у Броварах та вже сьогодні потребує близько 1500 співробітників. Мінімальну зарплату обіцяють на рівні 7000 гривень, середню – близько 10-11 тисяч. Про це під час VI сесії броварської міської ради повідомив військовий комісар Володимир Ноженко.**

За словами Ноженка, командування ССО під керівництвом генерал-майора **Ігоря Луньова** буде розташоване на базі військової частини зв’язківців при виїзді з Броварів, в народі – КУКС. Окрім цієї частини до Сил спеціальних операцій також входитимуть ще низка військових підрозділів, дислокованих у Броварах та в околицях. Зокрема, у нашому місті також буде розгорнутий Центр інформаційної боротьби.

> **Сили спеціальних операцій України (ССО України)** — підрозділи спеціально навчених фахівців, які мають спеціальні можливості у сферах розвідки, прямих акцій та військової підтримки для виконання складних, небезпечних, інколи політично чутливих операцій, що проводить командування ССО. Сили спеціальних операцій призначені для виконання широкого спектру завдань в сучасних умовах «гібридної війни».
> 
> **До типових завдань ССО відносяться:**
> 
> - рейди та сучасні бойові дії;
> - психологічні операції (Psy-Ops)
> - здобуття розвідувальної інформації за лінією фронту;
> - робота «цивільної адміністрації» (залучення на свій бік населення);
> - створення агентурних мереж;
> - навчання іноземних армій, поліційних і безпекових сил (так зване «примноження сили»);
> - пошук, евакуація й доставка полонених, заручників;
> - медична допомога;
> - впровадження в структуру спецслужб і військових організацій з метою шпигунства або знищення людей, що представляють загрозу державі (в тому числі і на території інших держав);
> - підготовка до переворотів, повалення режимів;
> - виявлення, ідентифікація та визначення цілей для власних засобів ураження;
> - антитерористичні операції.
> 
> _[Вікіпедія](https://uk.wikipedia.org/wiki/%D0%A1%D0%B8%D0%BB%D0%B8_%D1%81%D0%BF%D0%B5%D1%86%D1%96%D0%B0%D0%BB%D1%8C%D0%BD%D0%B8%D1%85_%D0%BE%D0%BF%D0%B5%D1%80%D0%B0%D1%86%D1%96%D0%B9_%D0%A3%D0%BA%D1%80%D0%B0%D1%97%D0%BD%D0%B8)_

Військовий комісар зазначив, що лише на базі КУКС буде створено близько 500-800 робочих місць, остаточний штатний розпис буде затверджено в середині лютого. Також розпочинається набір у підрозділ ССО на базі військової частини, розташованої у Семиполках. Як повідомив Ноженко, мінімальна зарплатня у нових підрозділах становитиме близько 7 тисяч гривень (на посаді водія), а вже сержанти та командири взводів отримуватимуть 9-10 тисяч гривень на місяць і вище. Комісар підкреслив, що такі зарплатні нараховуються при проходження служби за місцем дислокації, тобто у Броварах, а не в зоні бойових дій.

> _Що таке Сили спеціальних операцій України?_
> 
> <iframe src="https://www.youtube.com/embed/FhMxxnIQWTE" width="560" height="315" frameborder="0" allowfullscreen="allowfullscreen"></iframe>

У контексті появи такої кількості вакансій на військові спеціальності за контрактом Володимир Ноженко зауважив, що це вплине на мобілізаційні плани під час сьомої хвилі мобілізації, котра розпочнеться вже цього місяця. Як пояснив військовий комісар, чим більше броварчан висловить бажання служити за контрактом, тим менше мешканців буде призвано під час мобілізації.

За словами Ноженка, детально про вакансії у підрозділах Сил спеціальних операцій військові розкажуть під час ярмарки вакансій, що її організує броварський Центр зайнятості 7-го лютого.
