---
title: "Броварським тяжкохворим видаватимуть наркотичні знеболювальні безкоштовно?"
date: 2016-01-18
author: 
  username: "yschenko"
  display_name: "Ірина Ющенко"
categories: 
  - "brovary"
  - "novyny"
tags: 
  - "blagodijnyj-fond-inna"
  - "brovary"
  - "brovarska-tsrl"
  - "narkotychni-analgetyky"
  - "novini"
  - "obezbolyuyuchi"
  - "onkohvori"
---

**Щороку знеболення потребують сотні броварчан, які помирають від раку, серцево-судинних недугів, СНІДу, туберкульозу та інших хвороб. І хоча сучасна медицина має методи, як полегшити останні дні тяжкохворих, у Броварах вони не мають доступу навіть до адекватного знеболювання - ін’єкцій наркотичних анальгетиків. Точніше, не мали. Та цю проблему вирішити все ж вдалося, і броварчан забезпечуватимуть обезболюючими. При чому, безкоштовно. На жаль, ініціаторами цього були зовсім не лікарі.**

_«У наш благодійний фонд допомоги онкохворим  часто звертаються родичі пацієнтів, які лікують рак, із скаргами, що броварські медпрацівники відмовляють тяжкохворим в сильнодіючих наркотичних обезболюючих препаратах. У першу чергу, це стосується ін’єкцій наркотичних анальгетиків,_ - розповідає  **Віталій**, один із керівників благодійного фонду допомоги онкохворим [«Інна»](https://mpz.brovary.org/brovarskyj-blagodijnyj-fond-inna-dopomagaye-onkohvorym-borotys-zi-smertelnoyu-nedugoyu). – _З цією проблемою стикалася і наша сім’я, коли хворіла покійна донька. Найскладніше було домогтися, щоб лікарі виписували їй сильні наркотичні знеболювальні»._

![ Обезболюючі](https://mpz.brovary.org/wp-content/uploads/2016/01/1-3.jpg)

Віталій

![ Обезболюючі](https://mpz.brovary.org/wp-content/uploads/2016/01/2-3.jpg)

Віталію, котрий на рівні Броварів підняв це питання, в БЦЛ  знайшли вагому відмовку: _«_Це проблема всієї країни». Та в Законі України **«Основи законодавства України про охорону здоров’я»**  від 1992 року чітко сказано, що всі тяжкохворі мають безкоштовно отримувати обезболюючі препарати. В тому числі, і наркотичні анальгетики. А у постанові Кабміну від 13 травня 2013 року  №333 **«Про затвердження порядку придбання, перевезення, транспортування, відпуску, використання і знищення наркотичних засобів, психотропних речовин і прекурсів у закладах охорони здоров’я»** чітко прописано порядок забезпечення потребуючих такими препаратами.

![ Обезболюючі](https://mpz.brovary.org/wp-content/uploads/2016/01/3-2.jpg)

![ Обезболюючі](https://mpz.brovary.org/wp-content/uploads/2016/01/4-2.jpg)

У свою чергу юристи стверджують, що «_виписка обезболюючих препаратів тяжкохворому, котрий страждає від сильного болю, не право, а обов’язок лікаря. А відмова у призначенні адекватного обезболюючого, в тому числі й наркотичного, прирівнюється до тортур і нелюдського ставлення до людини, і  карається, як кримінальний злочин»._

Та по факту, ще жоден броварський медик не покараний за те, що порушив Закон України та  відмовив тяжкохворим в обезболюючих, і виписуючи додому помирати, не намагався знайти шляхів допомогти людині позбавитися нелюдських мук.

Про те, що ще в 2015 році МОЗ скасував багато обмежень і виписувати сильні знеболювальні може  не лише онколог, а й сімейні лікарі, медики знають. Та роблять це лише під тиском родичів тяжкохворого і дуже рідко, бо мати справу з наркотичними засобами бояться,  адже це пов'язано з кримінальною відповідальністю. Для того, щоб видавати такі ліки, потрібно зібрати купу документів, отримати відповідну ліцензію, дозвіл обласного управління поліції, облаштувати спеціальну кімнату ін. Та, як стверджує Віталій, при бажанні все це можна було давно зробити без особливих зусиль, просто Броварська ЦРЛ не  хотіла брати на себе відповідальності. Як розповів співробітник фонду, для вирішення цього важливого для тяжкохворих питання, було затрачено всього пару тижнів, протягом яких відбулося  кілька робочих зустрічей за участі заступника міського голови **Лариси Виноградової,** головного лікаря  центру первинної медико-санітарної допомоги **Ігоря Кравцова** та представників **фонду «Інна»**. На сьогодні  частину коштів  із міського бюджету чиновники обіцяють спрямувати на придбання необхідних препаратів, також уже виділено та облаштовано приміщення, де зберігатимуться обезболюючі. Наразі Ігор Кравцов збирає необхідний пакет документів для отримання в Міністерстві охорони здоров’я ліцензії на право проведення діяльності, пов’язаної з отриманням, перевезенням та зберіганням наркотичних препаратів. У перспективі – вирішення і питання створення «летючих» бригад та продаж наркотичних засобів у аптеках.

 «_Про те, що наркотичні анальгетики можуть потрапити до наркоманів, мова навіть  не йде_, - переконує Віталій. – _По-перше, отримуватимуть їх хворі за рецептом; по-друге, наш фонд контролюватиме, як відбуватиметься  реалізація цієї програми»._

А поки  пункт видачі обезболюючих в Броварах запрацює,  наркотичні анальгетики за рецептом лікаря (і сімейного також) можна **безкоштовно** придбати в [одній із аптек](http://fond-inna.org/novosti/601-polnyy-spisok-aptek-v-kotorye-obespechivayut-narkoticheskimi-analgetikami.html) столичного  комунального підприємства «Фармація», з яким  керівнику комунального медичного закладу Броварів вдалося досягти домовленості  про [отримання обезболюючих](http://fond-inna.org/novosti/600-onkobolnye-brovarchane-budut-obespechivatsya-obezbolivayuschimi.html) броварчанами.

 Найближчі аптеки знаходяться за адресами:

**м. Київ. Аптека № 113, вул. Гагаріна 2/35. Тел.: 558-17-36**

**м. Київ. Аптека № 79, вул. Перова, 15. Тел.: 540-50-60**

**Фото - автора**
