---
title: "Найбільша земельна афера в історії Броварів"
date: 2013-10-02
categories: 
  - "kolonka-avtora"
---

**[![de55815c353cc17dbadd2f359f723818](https://mpz.brovary.org/wp-content/uploads/2013/10/de55815c353cc17dbadd2f359f723818.jpg)](https://mpz.brovary.org/wp-content/uploads/2013/10/de55815c353cc17dbadd2f359f723818.jpg)1 жовтня під час позачергової сесії Броварської міської ради – терміново оголошеної напередодні – за мовчазної згоди більшості депутатів місто остаточно втратило 96 гектарів землі, ринкова вартість якої оцінюється в понад 30 мільйонів доларів. На цій землі невдовзі мають побудувати фармакологічний завод. Таким чином міська рада зіграла фінальну роль в реалізації масштабної схеми "дерибану", розпочатої Державним земельним агенством, за участі олігархів та посадовців-корупціонерів.** 

На позачерговій сесії 1 жовтня було змінено цільове призначення майже сотні гектарів броварської землі, що раніше належало радіопередавальному центру і де мали свої ділянки броварчани. Ще раніше дана земля була вилучена в державну власність та роздана кільком десяткам людей начебто під ведення особистого селянського господарства, після чого її "пакетом" скупили олігархи. Все це відбулось з мовчазної згоди та завдяки тихому сприянню влади міста та мера Сапожка особисто. А вже сьогодні земля, де мешканці вирощували городину, готується до масштабного будівництва: транснаціональна фармакологічна компанія має намір спорудити неподалік центру Броварів грандіозне виробництво медичних препаратів. Влада міста та правоохоронні органи, яка мала бити на сполох, щойно довідавшись про наміри великих структур прибрати до рук безцінну броварську землю, "сором'язливо" мовчала, дозволяючи корупціонерам з величезними апетитами "без зайвого шуму" вкрасти у броварчан 30 мільйонів доларів.

В результаті цієї оборудки Бровари безповоротно втрачає майже сотню гектарів безцінної землі, не отримуючи за це жодної копійки до міської казни. **Ринкова вартість такої «ділянки» складає близько 250 мільйонів гривень – ця сума майже рівнозначна річному бюджету (!) міста Бровари.** Проте жодна гривня не піде на розвиток міста – всі кошти осядуть в кишенях чиновників, що реалізували цю масштабну грабіжницьку схему.

Окрім того наразі невідомо, що собою являтиме майбутній фармацевтичний завод: досі броварчани навіть не знали про плани подібного будівництва. Вочевидь, підприємство хімічної галузі згубним чином вплине на місцеву екологію та здоров’я мешканців. Звісно, місцеву владу це питання зовсім не турбувало, оскільки на кону стоїть величезна сума.

В схемі з грабунку броварської землі, яка бере свій початок ще кілька років тому "завдяки" Державному земельному агенству і лише зараз увінчалась «останнім штрихом», бере участь низка високопосадовців, в т.ч. і броварських. Наразі броварська організація партії УДАР здійснює аналіз документальної доказової бази, через що місто втратило можливість для власного розвитку на роки вперед. За гроші, що в результаті даної оборудки опиняться на рахунках чиновників, могли бути відремонтовані десятки кілометрів міських доріг та сотні під’їздів. Ми могли отримати справжню комунальну реформу замість тієї профанації, що Сапожко та його приспішники намагаються видати за реформу ЖКГ. Утім тепер можемо розраховувати хіба що на «реформування» модновладців різного калібру.

**З огляду на безпрецедентні масштаби «дерибану», про який стало відомо 1 жовтня, партія УДАР залишає за собою право на адекватну реакцію у формі акцій громадянської непокори. Ми вимагатимемо скасування ганебного рішення міської ради та негайного повернення Броварам сотні гектарів нашої землі. Ми сподіваємось, що броварчани стануть на захист власного міста та власної землі! Стежте за новинами!**
