---
title: "АНОНС: броварчан запрошують публічно обговорити кандидатів на посаду секретаря міськради"
date: 2016-01-14
author: 
  username: "pravoznaty"
  display_name: "Маєш право знати"
categories: 
  - "announce"
  - "vlada"
tags: 
  - "brovary"
  - "gromadske-obgovorennya"
  - "demokratichniy-alyans"
  - "miska-rada"
  - "novini"
  - "sekretar"
  - "sekretariada"
coverImage: "wp-content/uploads/2016/01/1931358_1662024734060815_4813719982799648147_n.jpg"
---

**Цієї суботи, 16 січня о 17:00 у малій залі виконкому (Гагаріна, 15, другий поверх) розпочнеться [публічне обговорення кандидатур на посаду секретаря міської ради.](https://www.facebook.com/events/1541630526155544/) Подію організовує місцевий осередок партії «Демократичний Альянс», про це повідомила депутат від «ДемАльянсу» Аліна Дяченко.**

Організатори заходу звертають увагу на те, що протягом останніх двох місяців депутати міської ради так і не змогли визначитися з кандидатурою на посаду секретаря. Окрім того, гальмується питання обрання нового складу виконавчого комітету міської ради та призначення нових заступників міського голови.  У повідомленні йдеться, що _«фракції провели десятки зустрічей, та не можуть досягнути консенсусу»_. З огляду на це, «ДемАльянс» пропонує _«зробити цей процес максимально публічним та відкритим - щоб усі кандидати на посаду секретаря ради презентували себе і свою програму дій на посаді, відповіли на запитання, публічно взяли зобов'язання»._

Нагадаємо, що на останній сесії міської ради депутат від «Солідарності» **Сергій Батюк** [запропонував](https://mpz.brovary.org/solidarnist-vymagaye-yaknajshvydshe-obraty-sekretarya-miskrady-demalyans-za-gromadske-obgovorennya-kandydativ/) якнайшвидше скликати позачергову сесію для обрання секретаря міськради. Водночас депутати від «ДемАльянсу» висловилися за проведення публічного громадського обговорення кандидатур на цю посаду.

Броварські депутати нового скликання [вже здійснили дві спроби](https://mpz.brovary.org/kryza-u-miskradi-zagostryuyetsya-deputaty-i-mer-uvijshly-v-zhorstkyj-klinch/) обрати секретаря міської ради. Згідно із процедурою, першим свою кандидатуру висунув міський голова **Ігор Сапожко** – мер запропонував підтримати **Петра Бабича** від УКРОПу. В результаті таємного голосування кандидатура Бабича не набрала необхідної кількості голосів, а відтак ініціатива перейшла до депутатського корпусу. У свою чергу депутат від фракції «Солідарність» **Леонід Черепейник** надав на розгляд мера подання на депутата **Вадима Мутила**, обраного за списками партії «Батьківщина». Сама «Батьківщина» виступила з протестом проти кандидатури Мутила, адже не погоджувала питання по своєму депутату навіть всередині фракції. Зрештою, голосування за Вадима Мутила також «провалилося», кандидат не знайшов необхідної кількості голосів підтримки. Ситуація з висуненням Мутила спровокувала розкол всередині «демократичної більшості» депутатів, а відтак депутатський корпус станом на сьогодні не має жодної узгодженої кандидатури на посаду секретаря міської ради.
