---
title: "«Бюджетні слухання»: чи будуть ухвалювати головний кошторис Броварів «наосліп»?"
date: 2015-12-15
author: 
  username: "trydence"
  display_name: "Дмитро Карпій"
categories: 
  - "vlada"
  - "novyny"
tags: 
  - "byudzhet"
  - "byudzhetni-sluhannya"
  - "vibir-redaktsiyi"
  - "novini"
  - "proekt-rishennya"
  - "skandal"
coverImage: "wp-content/uploads/2015/12/Byudzhetni-sluhannya_00014.jpg"
---

**Учора, 14 грудня, у малій залі Броварської міської ради відбулись так звані «бюджетні слухання». Під час заходу владоможці розповідали, на які статті витрат і скільки мають намір передбачити у 2016 році. Але чи розуміли депутати суть питань, які винесли на обговорення? Присутні на засіданні обранці повідомили, що про зустріч стало відомо лише у переддень. Окрім того, опозиційні депутати запевнили: їм не надсилали жодних проектів рішень, і вони не мають наміру обговорювати «кота в мішку». Натомість, представники влади виправдовувались – мовляв до документу ледве не щодня доводиться вносити зміни, а його треба затвердити чимшвидше.**

На початку засідання начальник фінансового управління **Наталя Постернак** стала розповідати присутнім про розподіл сум на ті чи інші видатки та доходи проекту головного кошторису міста. Її слова доповнював міський голова **Ігор Сапожко**, який також говорив про зміни до броварського бюджету. Представники влади оперували числами в мільйони, десятки, а то і сотні мільйонів гривень.

[![Бюджетні слухання_00005](https://mpz.brovary.org/wp-content/uploads/2015/12/Byudzhetni-sluhannya_00005.jpg)](https://mpz.brovary.org/wp-content/uploads/2015/12/Byudzhetni-sluhannya_00005.jpg)

Голова фракції «ДемАльянсу» **Аліна Дяченко** висловила нерозуміння, чому про засідання не повідомили завчасно. А проект рішення не лише не виклали на офіційному сайті Броварської міської ради, а навіть не надіслали усім депутатам. Присутні опозиціонери зазначили, що така практика є незаконною, оскільки проекти мають оприлюднювати за 20 робочих днів.

[![Бюджетні слухання_00035](https://mpz.brovary.org/wp-content/uploads/2015/12/Byudzhetni-sluhannya_00035.jpg)](https://mpz.brovary.org/wp-content/uploads/2015/12/Byudzhetni-sluhannya_00035.jpg)

Зі слів Наталі Постернак, файли справді надіслали лише представникам ще не створеної [бюджетної комісії](https://mpz.brovary.org/na-byudzhetnij-komisiyi-govoryly-pro-perepovneni-shkoly-ta-nedofinansuvannya-medytsyny/). На закиди щодо закритості інформації про головний кошторисний документ міста представники влади відповідали, мовляв до документа ледь не декілька разів на день доводиться вносити зміни.

[![Бюджетні слухання_00010](https://mpz.brovary.org/wp-content/uploads/2015/12/Byudzhetni-sluhannya_00010.jpg)](https://mpz.brovary.org/wp-content/uploads/2015/12/Byudzhetni-sluhannya_00010.jpg)

Чиновники розповіли, що минулої п’ятниці до міста надійшли субвенції з обласного бюджету, через що робили перерахунок. А 24 грудня має відбутися сесія Київської обласної ради, де вирішуватимуть питання субвенцій щодо Броварів. Тому наше місто має ухвалити бюджет до цієї дати.

Аліна Дяченко також висловилась проти практики виносити питання додатковими рішеннями. Мовляв, таким чином – за день до сесії, а то й під час самої сесії – просувають рішення, в яких є корупційна складова. Депутатка закликала дотримуватись закону і для справді невідкладних питань скликати позачергову сесію окремо, дотримуючись вимог закону.

[![Бюджетні слухання_00024](https://mpz.brovary.org/wp-content/uploads/2015/12/Byudzhetni-sluhannya_00024.jpg)](https://mpz.brovary.org/wp-content/uploads/2015/12/Byudzhetni-sluhannya_00024.jpg)

Слова Дяченко підтримували журналіст **Андрій Качор** та депутат від БПП «Солідарність» **Юрій Череднік**. Водночас, проти виступали переважно представники партії «Єдність» і «Укроп».

[![Бюджетні слухання_00041](https://mpz.brovary.org/wp-content/uploads/2015/12/Byudzhetni-sluhannya_00041.jpg)](https://mpz.brovary.org/wp-content/uploads/2015/12/Byudzhetni-sluhannya_00041.jpg)

Представники ВО «Свобода» протягом усього засідання переважно мовчали. Однак, насамкінець депутат **Василь Кочубей** на аргументи щодо доступності проектів рішень заявив: «_Хто хотів, той отримав_».

Кінець кінцем, Ігор Сапожко пообіцяв, що депутатам надішлють проекти рішень в електронному вигляді невідкладно. І вже вчора декілька обранців підтвердили надходження матеріалів.

**Фото - Микола Кожемяко**

> Сьогодні Юрій Череднік повідомив, що випадково дізнався про скликання «бюджетної комісії». Засідання має початися вже менш як за годину - у приміщенні Броварської міської ради по **вул. Гагаріна, 15** о **13:00.**
