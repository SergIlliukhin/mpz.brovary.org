---
title: "У Броварах подешевшав проїзд у громадському транспорті - на одному маршруті"
date: 2015-07-02
categories: 
  - "novyny"
tags: 
  - "810"
  - "marshrutka"
  - "novini"
  - "tsina-znyzhennya"
---

**Відучора, з 1 липня, на  приміському маршруті № 810 зменшили вартість проїзду - з 7.50 до 7.00 грн. Про можливу зміну ціни на інших маршрутах Бровари-Київ - як у бік зменшення, так і в бік збільшення - місцеві перевізники не повідомляють.**

Як розповів журналісту "Маєш право знати" власник підприємств «Союз-авто» та ТК «Автосоюз» **Сергій Возняк**, на інших його маршрутах наразі не планують ані знижувати, ані підвищувати вартість проїзду. Як [відомо](https://mpz.brovary.org/8-grn-za-proyizd-do-kiyeva-ta-3-grn-po-brovarah-ne-mezha/), цей перевізник є одним з найбільших у нашому місті: йому належать 5 приміських, 1 міський і кілька сільських маршрутів. Саме він володіє і маршрутом № 810. Однак, зі слів підприємця, ціни на інших маршрутах таки переглядатимуть у майбутньому, втім, заспокоїв - збільшувати вартість проїзду наразі не планують.

[![31](https://mpz.brovary.org/wp-content/uploads/2015/07/31.jpg)](https://mpz.brovary.org/wp-content/uploads/2015/07/31.jpg)

Інші броварські перевізники - "Автопас-К" і "Інватранс" - також не повідомляють про можливу зміну вартості проїзду найближчим часом.

Про те, що з 1 липня на маршруті № 810 планується зменшення вартості проїзду до 7.00 грн, сповіщали оголошення, розміщені у транспортних засобах. Вчора броварчани у соціальних мережах [підтвердили](https://www.facebook.com/groups/brovary/permalink/1064492653580700/), що проїзд справді подешевшав. Зі слів однієї з пасажирок, водій маршрутки [пояснив](https://www.facebook.com/groups/brovary/permalink/1064492653580700/?comment_id=1064927103537255&offset=0&total_comments=21&comment_tracking={%22tn%22%3A%22R0%22}) мету зменшення ціни на проїзд: "_щоби більше людей сідало до їхнього маршруту_", бо, мовляв, він не дуже популярний серед пасажирів.

> Варто зазначити, що з минулого літа ціну на проїзд у маршрутках Київ-Бровари підіймали чотири рази. У червні 2014-го вона збільшилась із **5.50** до **6.00** грн. Взимку ціна збільшилась спочатку до **6.50**, а потім до **7.50** грн. А з весни 2015 року вартість становить **8.00** грн.

Нагадаємо, що 5 травня набули чинності зміни до Постанови Кабінету міністрів України від 25.12.1996 № 1548 «Про встановлення повноважень органів виконавчої влади та виконавчих органів міських рад щодо регулювання цін (тарифів)» на перевезення пасажирів і багажу автобусами, які працюють у звичайному режимі руху в приміському та міжміському сполученні в масштабах адміністративних областей. Відтоді фактично встановили [вільне ціноутворення](https://mpz.brovary.org/brovarchany-mozhut-zaproponuvaty-novi-marshruty-v-merezhu-mizhmiskyh-perevezen-kyyivskoyi-oblasti/) для автобусних маршрутів, і наразі державні адміністрації не мають жодних повноважень ані встановлювати, ані регулювати такі тарифи.
