---
title: "На вулиці «плюс», а батареї «кочегарять». Хто винен та що робити?"
date: 2017-03-01
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "volodymyr-chepachenko"
  - "kp-brovaryteplovodoenergiya"
  - "novini"
  - "teplo-v-budynkah"
  - "teplopostachannya"
---

**До кінця цього тижня синоптики обіцяють поступове підвищення температури до +14. Наступний тиждень за їхніми прогнозами буде не менше сонячним і теплим: + 8 та +12.  Та до справжнього тепла ще далеко, так як і до закінчення опалювального сезону, тож КП «Броварипловодоенергія» продовжує постачати тепло в оселі броварчан. Але одна справа, коли на вулиці «мінус», і зовсім інша, коли за вікном + 8, а батареї продовжують «кочегарити». Щоб врятуватися від духоти, броварчани відкривають кватирки, викидаючи гроші на вітер**, **при тому, що з 1 липня 2016 р. тарифи на гарячу воду та тепло [зросли вдвічі](https://mpz.brovary.org/novi-taryfy-na-garyachu-vodu-i-opalennya-v-brovarah-z-1-lypnya/)**. **Хто ж винен?**

Як повідомив нашим журналістам начальник відділу збуту КП «Броваритепловодоенергія» **Володимир  Чепаченко**, із підвищенням температури повітря, подачу тепла у котельнях зменшили, тож нині воно у межах температурного графіка.

На сьогодні в Броварах централізованим опаленням охоплено **372** будинки комунальної власності, з яких **367** - обладнано загальнобудинковими лічильниками, проінформував спеціаліст КП. Без приладів обліку тепла залишаються тільки **5** будинків. Якщо з ними щодо опалення проблем немає, то від мешканців багатоповерхівок, де встановлено лічильники, надходять скарги досить часто, розповідає Володимир Чепаченко. У першу чергу, вони стосуються незбалансованості у будівлях тепла: у одних квартирах, переважно розташованих посередині, жарко, при тому, що в кутових – холодно. Тому між самими мешканцями інколи виникають суперечки: на яких жильців рівнятися під час регулювання тепла? При тому, і перші, і другі сплачуватимуть за тепло за однаковим тарифом.

Якщо виникають проблеми з теплопостачанням, спеціаліст радить викликати майстра, який і зафіксує температуру повітря у квартирі та складе відповідний акт. У опалювальний період у кімнатах має бути **+18** градусів, а у кутовому приміщенні і того більше - **+20**. Якщо ж температура буде нижчою, вам мають зробити перерахунок: за кожен знижений градус маєте отримати **5%** знижки.

«_Для всіх будинків тепло подаємо однаково,_ \- каже Володимир Чепаченко. - _Наскільки воно рівномірно розподіляється по всіх квартирах будинку – залежить від самих мешканців. Вони мають вибрати відповідальну особу, яка в «ручному режимі» і регулюватиме вентиль. Як це зробити і як максимально зекономити тепло, ми навчаємо»._

Однак вирівняти тепло в деяких будівлях досить складно, адже окремі мешканці переобладнали системи опалення та порушили норми об’єму труб, чим спровокували нерівномірний розподіл тепла по всьому будинку, стверджує фахівець. Він радить звернутися до балансоутримувача, який і має провести обстеження системи опалення, виявити винуватця, скласти акт порушення та звернутися до суду, де в примусовому порядку порушника зобов’яжуть повернути систему опалення до попереднього стану. Тільки тоді всі мешканці рівномірно отримуватимуть тепло і зможуть знайти консенсус у регулюванні температури в своєму будинку.

Володимир Чепаченко наголошує: броварчани мають бути готовими до того, що за лютий оплата за тепло буде дещо більшою, порівняно із січнем, адже на період, коли знімають із лічильників показники – з 25 січня по 25 лютого, припав пік морозів. Загалом, якщо порівнювати зиму 2016 та 2017, то цьогорічна - холодніша, каже спеціаліст, тому і споживання тепла – більше.

Якщо у броварчан виникають питання стосовно технічного обслуговування внутрішньобудинкових мереж, вони можуть цілодобово звертатися за тел. **5-20-89.**

Аварійна систем гарячого водопостачання чи опалення **\-** **5-24-65.**

Аварійна диспетчерської служби водопостачання та водовідведення  **-** **5-35-38.**

Оператори з питань нарахування за надані послуги **\-** **6-61-85****,** **6-61-83, 6-61-84.**
