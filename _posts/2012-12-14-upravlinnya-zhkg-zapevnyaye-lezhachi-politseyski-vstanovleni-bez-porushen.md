---
title: "ДАІ, ЖКГ та архітектура розійшлись у поглядах щодо магістральних вулиць у Броварах"
date: 2012-12-14
author: 
  username: "sergilliukhin"
  display_name: "Сергій Іллюхін"
tags: 
  - "brovary"
  - "vibir-redaktsiyi"
  - "dai"
  - "lezhachi-politseski"
  - "novini"
  - "uzhkg"
coverImage: "wp-content/uploads/2012/12/DSC_8335.jpg"
---

**[![](https://mpz.brovary.org/wp-content/uploads/2012/12/DSC_8335.jpg "DSC_8335")](https://mpz.brovary.org/wp-content/uploads/2012/12/DSC_8335.jpg)Броварське управління ЖКГ та відділення ДАІ заперечують факт незаконного встановлення пристроїв примусового обмеження швидкості на магістральних вулицях міста через те, що... таких вулиць у Броварах немає. При цьому управління містобудування та архітектури стверджує, що вулиць з таким статусом у нашому місті аж 35.**

У жовтні 2012 року броварські активісті [звернули увагу](https://mpz.brovary.org/mayzhe-vsi-lezhachi-politseyski-u-brovarah-vstanovleni-z-porushennyam-standartiv/ "Майже всі «лежачі поліцейські» у Броварах встановлені з порушенням ДСТУ") на те, що "лежачі поліцейські" у Броварах встановлені з порушенням державних стандартів - на магістральних вулицях. Зокрема, згідно переліку магістральних вулиць, який було надано головним архітектором міста **Л.Є.Рибаковою**, магістральними у Броварах є вул.Незалежності, Гагаріна, Кірова, Красовського та багато інших:

[![](https://mpz.brovary.org/wp-content/uploads/2012/10/Perelik-magistralnih-vulits.jpg "Перелік магістральних вулиць")](https://mpz.brovary.org/wp-content/uploads/2012/10/Perelik-magistralnih-vulits.jpg)

З метою усунення порушень активістами було надіслано відповідні звернення до виконавчого комітету Броварської міської ради та до Державтоінспекції.

Начальник броварського відділення ДАІ **В.В.Нікітенко** заперечив факт порушення ДСТУ, оскільки згідно [ДБН №В.2.3-5-2001](https://mpz.brovary.org/wp-content/uploads/2012/12/DBN-V.2.3-5-2001.pdf "ДБН В.2.3-5-2001") всі вулиці міста Бровари мають статус вулиць _місцевого значення_, адже позначені дорожніми знаками 5.45 та 5.47 (початок та кінець населеного пункту) - і, відповідно, не є магістральними.

[![](https://mpz.brovary.org/wp-content/uploads/2012/12/obm0002.jpg "Відповідь ДАІ")](https://mpz.brovary.org/wp-content/uploads/2012/12/obm0002.jpg)

Начальник управління ЖКГ **К.О.Вознюк** у своєму листі погодився з Державтоінспекцією стосовно того, що вулиці не є магістральними і додав, що цей факт також підтверджується технічними паспортами вулиць міста.

[![](https://mpz.brovary.org/wp-content/uploads/2012/12/obm0001.jpg "Відповідь УЖКГ")](https://mpz.brovary.org/wp-content/uploads/2012/12/obm0001.jpg)

Згідно ст.16 Закону України "[Про автомобільні дороги](https://zakon2.rada.gov.ua/laws/show/2862-15)", вулиці і дороги міст та інших населених  пунктів  поділяються на: - магістральні дороги (безперервного руху та регульованого руху); - магістральні вулиці загальноміського значення (безперервного  руху та регульованого руху); - магістральні вулиці районного значення; - вулиці і дороги місцевого значення.

> Таким чином, різні підрозділи Броварської міської ради створили правову колізію і говорять принципово протилежні речі: Управління містобудування та архітектури повідомляє, що у місті Бровари є 35 вулиць, які мають статус "магістральних", а Управління житлово-комунального господарства заперечує цей факт і стверджує, що всі вулиці міста (в тому числі і вул.Київська) є вулицями "місцевого значення".

Для вирішення цього непорозуміння вже найближчим часом активісти планують надіслати додаткові звернення до виконавчого комітету Броварської міської ради, Київської обласної державної адміністрації та Міністерства регіонального розвитку та будівництва.
