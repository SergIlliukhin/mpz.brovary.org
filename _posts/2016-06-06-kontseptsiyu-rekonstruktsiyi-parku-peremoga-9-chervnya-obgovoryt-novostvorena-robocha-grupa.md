---
title: "9 червня говоритимуть про реконструкцію парку «Перемога»"
date: 2016-06-06
author: 
  username: "pravoznaty"
  display_name: "Маєш право знати"
categories: 
  - "announce"
  - "novyny"
tags: 
  - "anons"
  - "brovary"
  - "novini"
  - "park-peremoga"
  - "peremoga"
  - "rekonstruktsiya"
  - "robocha-grupa"
coverImage: "wp-content/uploads/2014/08/Park-Peremoga.jpg"
---

**Цієї середи вперше збереться робоча група з питань обговорення та розроблення концепції реконструкції парку «Перемога». Про це [йдеться](http://docs.brovary.org/p36166/03.06.2016/135) у розпорядженні міського голови.**

Засідання анонсоване на **17:00** у малій залі виконкому Броварської міської ради, що по **вулиці Гагаріна, 15**. Про що саме йтиметься на засіданні, чиновники не уточнюють.

Робочу групу Ігор Сапожко створив своїм розпорядженням минулої п’ятниці. До її складу увійшли заступники міського голови Лариса Виноградова та Григорій Голубовський, представники управлінь виконкому, броварські депутати різних фракцій, активісти та місцеві мешканці. Усього – 27 осіб.

Нагадаємо, що в середині травня відбувся [круглий стіл](https://mpz.brovary.org/anons-sapozhko-klyche-u-vivtorok-pogovoryty-pro-modernizatsiyu-parku-peremoga/) на тему «Ідеї по модернізації та оновленню парку «Перемога». Варто також згадати, що у березні на сайті міськради з’явився [проект ремонту парку](https://mpz.brovary.org/shho-hochut-zrobyty-z-parkom-peremoga-oprylyudneno-plan-rekonstruktsiyi-2/), який передбачає, зокрема, оновлення наявних і прокладання нових доріжок, заміну освітлення, озеленення та встановлення лавок для сидіння. На такі роботи депутати виділили **9 млн. грн.** із міського бюджету. Іще **9 млн. грн.** надали з бюджету Київської області.
