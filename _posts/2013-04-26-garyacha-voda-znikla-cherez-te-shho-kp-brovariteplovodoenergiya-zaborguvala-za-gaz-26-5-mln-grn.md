---
title: "Гаряча вода зникла через те, що \"Броваритепловодоенергія\" заборгувала за газ понад 26 млн. грн?"
date: 2013-04-26
tags: 
  - "vibir-redaktsiyi"
  - "garyacha-vodi"
  - "kp-brovariteplovodoenergiya"
  - "novini"
---

[![бюджет22](https://mpz.brovary.org/wp-content/uploads/2013/04/byudzhet22.jpg)](https://mpz.brovary.org/wp-content/uploads/2013/04/byudzhet22.jpg)**До редакції "Маєш право знати" потрапив документ, у якому міститься інформація про заборгованість комунального підприємства "Броваритепловодоенергія" за спожитий газ станом на 25.04.2013 року.** Згідно з цим документом, за 2012-2013 роки КП заборгувало НАК "Нафтогаз України" **26 530 600 грн**. З них борги населення та юридичних організацій становлять лише трохи більше 17%. Решта суми - це борги через непогашену з боку держбюджету різницю в тарифах, а також заборгованість бюджетних установ за послуги з телопостачання.

Так, заборгованість за 2012 рік становиться **9 488 500 грн**, яку комунальне підприємство планує погасити за рахунок субвенції з різниці в тарифах за 2012 рік (**8 577 500** грн) та за рахунок погашення заборгованості бюджетних організацій за послуги з теплопостачання (**911** тис. грн).

За 2013 рік заборгованість за газ станом на 25 квітня становить **17 042 100 грн**. Погашати її збираються за рахунок субвенції з різниці в тарифах за 2013 рік (**7 839 300** грн), за рахунок погашення заборгованості бюджетних організацій за послуги з теплопостачання (**7 3100** **500** грн), а також за рахунок надходження коштів від населення та юридичних організацій (**4 677 700** грн).

Нагадаємо, 23 квітня у Броварах та по всій Київській області [відключили гарячу воду](https://mpz.brovary.org/brovari-ta-vsyu-kiyivsku-oblast-zalishili-bez-garyachoyi-vodi-cherez-vidklyuchennya-gazu-dlya-teplomerezh/). Офіційна причина зникнення гарячої води - припинення газопостачання теплогенеруючих підприємств. Ані комунальні служби, ані газопостачальні компанії не хотіли офіційно визнавати, що приводом для цього стала наявність чималих боргів перед НАК "Нафтогаз". При цьому у КП "Броваритепловодоенергія" [нас запевнили](https://mpz.brovary.org/u-teplomerezhi-obitsyayut-dati-garyachu-vodu-vzhe-nayblizhchim-chasom-i-provesti-pererahunok-za-dni-bez-vodi/), що гаряче водопостачання має бути відновлено "вже найближчим часом", а мешканцям проведуть перерахунок за дні без води.
