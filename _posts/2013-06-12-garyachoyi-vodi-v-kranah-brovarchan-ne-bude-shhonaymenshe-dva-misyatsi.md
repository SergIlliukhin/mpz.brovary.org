---
title: "Гарячої води в кранах броварчан не буде щонайменше два місяці (доповнено)"
date: 2013-06-12
author: 
  username: "pravoZnaty"
  display_name: "Маєш право знати"
tags: 
  - "brovary"
  - "brovariteplovodoenergiya"
  - "vidklyuchennya"
  - "vibir-redaktsiyi"
  - "garyacha-vodi"
  - "garyache-vodopostachannya"
  - "kp-brovariteplovodoenergiya"
  - "novini"
---

**[![otklyuchenie_vody](https://mpz.brovary.org/wp-content/uploads/2013/06/otklyuchenie_vody.jpg)](https://mpz.brovary.org/wp-content/uploads/2013/06/otklyuchenie_vody.jpg)Гаряче водопостачання в Броварах відновиться не раніше 7 серпня. Про це «Маєш право знати» повідомили в КП «Броваритепловодоенергія».**

На запитання нашого кореспондента, чому в місті знову зникла гаряча вода, співрозмовник в «Тепловодоенергії» заявив, що наразі у Броварах проводиться планова заміна комунікацій, під час якої необхідно відключити гарячу воду по всьому місту. Обсяги робіт настільки масштабні, що можуть тривати як мінімум два місяці. У «Тепловодоенергії» відмовились назвати точну дату відновлення гарячого водопостачання, проте зазначили, що до 7 серпня цього точно не станеться.

[![Оголошення тепломережі про гарячу воду з логотипом](https://mpz.brovary.org/wp-content/uploads/2013/06/Ogoloshennya-teplomerezhi-pro-garyachu-vodu-z-logotipom.jpg)](https://mpz.brovary.org/wp-content/uploads/2013/06/Ogoloshennya-teplomerezhi-pro-garyachu-vodu-z-logotipom.jpg)

Дату поновлення гарячого водопостачання комунальники не вказали навіть на оголошеннях, які розклеїли днями на під'їздах багатоповерхівок. Це в "Броваритепловодоенергії" пояснюють тим, що навіть самі комунальники не знають, скільки насправді триватимуть ремонтні роботи.

ДОПОВНЕННЯ: Сьогодні, 13 червня, на сайті Броварської міської ради опублікували розпорядження Сапожка "[Про тимчасове припинення гарячого водопостачання](http://docs.pravo-znaty.org.ua/p7810/11.06.2013/94)" від 11 червня, яким закріплено, що гарячої води не буде до 7 серпня:

> Відповідно до рішення виконавчого комітету Броварської міської ради від 11.06.2013 № 270, з метою підготовки житлово-комунального та теплового господарства міста до роботи в осінньо-зимовий період 2013 – 2014рр, та пунктом 5 статті 42 Закону України „Про місцеве самоврядування в Україні”,
> 
> 1\. Директору КП «Броваритепловодоенергія» Сафронову С.В.: 1.1 Припинити надання послуг з підігріву води з 11 червня по 07 серпня 2013 року. 1.2 Провести випробування на щільність та ремонт магістральних і розподільчих теплових мереж. 2. Власникам теплових мереж, внутрішньо-будинкових систем опалення та гарячого водопостачання, у вказаний період, забезпечити проведення ремонту власних систем теплопостачання. 3. Контроль за виконанням цього розпорядження покласти на заступника міського голови Голубовського Г.П.

Нагадаємо, що нещодавно гарячу воду в Броварах вже [відключали на 15 днів](https://mpz.brovary.org/brovari-ta-vsyu-kiyivsku-oblast-zalishili-bez-garyachoyi-vodi-cherez-vidklyuchennya-gazu-dlya-teplomerezh/). Тоді зникнення води [було пов’язане з заборгованістю](https://mpz.brovary.org/garyacha-voda-znikla-cherez-te-shho-kp-brovariteplovodoenergiya-zaborguvala-za-gaz-26-5-mln-grn/) КП «Броваритепловодоенергія» перед НАК «Нафтогаз України» у розмірі понад 26 млн. грн.
