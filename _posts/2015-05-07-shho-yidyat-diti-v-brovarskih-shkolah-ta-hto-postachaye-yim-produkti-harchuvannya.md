---
title: "Що їдять діти в броварських школах та хто постачає їм продукти харчування?"
date: 2015-05-07
categories: 
  - "brovary"
tags: 
  - "brovary"
  - "brovarski-navchalni-zakladi"
  - "vibir-redaktsiyi"
  - "novini"
  - "harchuvannya"
  - "shkoli"
---

[![харчування](https://mpz.brovary.org/wp-content/uploads/2015/05/Image00027.jpg)](https://mpz.brovary.org/wp-content/uploads/2015/05/Image00027.jpg)

**У наш час, коли не дорожчає хіба що повітря, дещо таки залишилось практично незмінним - це вартість дитячого харчування у броварських школах - 9,81 грн на одного "молодшокласника". Однак меню новими продуктами харчування  не урізноманітнилося. Навпаки, в раціоні учнів не буде бананів, а з початку року діти не отримують рибу та соки. В цілому норми харчування в ЗОШ не дотягують до планки, передбаченої державою. Деякі  батьки нарікають: страви в їдальнях зовсім не викликають бажання їсти і вони б ні за що не снідали в школах. Кухарі ж розводять руками: вони діють строго по інструкції. Що ж їдять діти в броварських школах і чи подобається їм те, що готують кухарі? Хто несе відповідальність за якість харчування та хто постачає в шкільні їдальні продукти? На ці та інші запитання шукали відповідь наші журналісти.**

_«Меню в школах різноманітне, збалансоване, і відповідає фізіологічним нормам харчування дітей. Ці норми, що передбачені постановою Кабміну від 2004 року, в цілому виконуються на 79%»,_ -  розповідає завідуюча  відділом загальної і середньої професійно-технічної  та вищої освіти управління освіти Броварської міської ради  **Лариса Мотрич.**

[![харчування](https://mpz.brovary.org/wp-content/uploads/2015/05/1.jpg)](https://mpz.brovary.org/wp-content/uploads/2015/05/1.jpg)

Якщо в інших школах норми харчування виконуються на 100%, то в ЗОШ №10 - на 98%, у ЗОШ №3 - на  93%. Причиною «недобору» відсотків є те, каже пані Лариса, що діти не люблять круп, тож кухарям, після звернення батьків із заявою, довелося адаптувати меню під смакові вподобання дітей і включити в раціон більше картоплі.

Норма зі споживання м’яса в броварських ЗОШ навіть перевиконується - 102%. До речі, донині в країні немає сучасних  держстандартів на м'ясо, діють стандарти  ще 1964 року, підписані Хрущовим.

Гірше справи з нормою зі споживання риби: вона виконується лише на 82%. Навіть при тому, що на тиждень усього один «рибний день», риба дітям не дуже до вподоби, тож кухарі замінюють її м'ясом. А от норма зі споживання молока виконується  на 103%. У 2014 році  харчовий відділ виділяв на дитину 55 грамів молока при нормі 18 г, але, як показала практика, і цього замало, адже учні початкової ланки люблять молочні каші. Цьогоріч у школах планували відновити три «молочних дні», однак поки що так і залишився один: управління освіти та санстанція з цього питання не можуть дійти згоди.

**Хто що любить**

Третьокласниці  ЗОШ №5 **Ангеліна  і Софія** жують хліб і копирсають ложкою тушковану картоплю з омлетом та кабачковою ікрою - зранку вдома дівчатка поснідали  вермішеллю з сосисками,  у школі на першій перерві встигли перекусити бутербродами, тому навіть після кількох зауважень класовода з'їсти сніданок дівчатка все рівно повертають повні тарілки.

[![харчування](https://mpz.brovary.org/wp-content/uploads/2015/05/Image00024.jpg)](https://mpz.brovary.org/wp-content/uploads/2015/05/Image00024.jpg)

Щиро зізнаються: не голодні, хоча  картопля і смачна, а от омлет – не до вподоби.  Таких, як Ангеліна і Софія, в їдальні третина, тож практично весь омлет у відходах.

[![харчування](https://mpz.brovary.org/wp-content/uploads/2015/05/Image00028.jpg)](https://mpz.brovary.org/wp-content/uploads/2015/05/Image00028.jpg)

[![харчування](https://mpz.brovary.org/wp-content/uploads/2015/05/Image00030.jpg)](https://mpz.brovary.org/wp-content/uploads/2015/05/Image00030.jpg)

[![харчування](https://mpz.brovary.org/wp-content/uploads/2015/05/Image00025.jpg)](https://mpz.brovary.org/wp-content/uploads/2015/05/Image00025.jpg)

Кухар ЗОШ №5  із майже 30-річним стажем **Лідія Печенюк** зітхає: не люблять діти омлет, так як і пшоняну та ячневу каші – до такої їжі вдома не звикли, тому і в школі вернуть носа. Їм би щоденно котлетки, однак готують кухарі не на замовлення дітей чи їхніх батьків, а з дотриманням єдиного орієнтовного двотижневого меню, затвердженого харчовим відділом управління освіти, який під себе адаптує кожна з 9 шкіл (у гімназії С. Олійника немає власної їдальні, тому готові сніданки підвозять). Як каже Лариса Мотрич, хоча в санстанції вимагають, щоб у всіх школах було єдине меню, моніторинг харчових вподобань дітей цього зробити не дозволяє, адже у школах №1 та №3 навчаються переважно діти приватного сектору, які звикли харчуватися трішки по-іншому (наприклад, їсти більше картоплі), ніж діти, які ходять у школи на Масиві.

[![харчування](https://mpz.brovary.org/wp-content/uploads/2015/05/Image00007.jpg)](https://mpz.brovary.org/wp-content/uploads/2015/05/Image00007.jpg)

[![харчування](https://mpz.brovary.org/wp-content/uploads/2015/05/Image00006.jpg)](https://mpz.brovary.org/wp-content/uploads/2015/05/Image00006.jpg)

Цього ж дня в НВК  уже з порогу пахло котлетами (учні харчуються у дві зміни, як і в ЗОШ №2, 7, 9).

\[caption id="attachment\_37129" align="aligncenter" width="600"\][![харчування](https://mpz.brovary.org/wp-content/uploads/2015/05/Image00004.jpg)](https://mpz.brovary.org/wp-content/uploads/2015/05/Image00004.jpg) Улюблені дитячі котлети від головного кухаря із 27-річним стажем Катерини Теленченко\[/caption\]

Картопляне пюре з котлетою та консервованим помідором - одна із улюблених страв дітвори. Взагалі, розповідають школярі, готують у їдальні смачно. Особливо котлети, запіканки, гречану та молочні каші. А от директору НВК Андрію Холодному подобається гороховий суп, який варять його дівчата-куховарки за особливим рецептом - із сухариками.

\[caption id="attachment\_37128" align="aligncenter" width="600"\][![харчування](https://mpz.brovary.org/wp-content/uploads/2015/05/Image00003.jpg)](https://mpz.brovary.org/wp-content/uploads/2015/05/Image00003.jpg) Колектив їдальні НВК\[/caption\]

Якщо проблем із постачанням м'яса в шкіл немає, то питання з рибою у харчовому відділі управління освіти поки що не вдалося владнати, адже торги із закупівлі риби не завершені, тому з початку 2015 року її в меню так і не було. Як кажуть кухарі, «викручуються», як можуть: замінюють її іншими стравами, наприклад, твердим сиром, сирними запіканками чи сирниками. «Викручуються» і тоді, коли в поставника ЧП. Та це, кажуть, буває дуже рідко і завжди є варіанти  взаємозаміни продуктів.

[![харчування](https://mpz.brovary.org/wp-content/uploads/2015/05/Image00020.jpg)](https://mpz.brovary.org/wp-content/uploads/2015/05/Image00020.jpg)

До вподоби картопля і школярикам першої школи. А от тушковані овочі йдуть у відходи.

\[caption id="attachment\_37138" align="aligncenter" width="600"\][![харчування](https://mpz.brovary.org/wp-content/uploads/2015/05/Image00019.jpg)](https://mpz.brovary.org/wp-content/uploads/2015/05/Image00019.jpg) Головний кухар Ірина Корольчук: «Картопля з м'ясом – одна з улюблених страв дітей»\[/caption\]

Головний кухар ЗОШ №1 **Ірина Корольчук** каже, що відходів у харчуванні могло б бути вдвічі менше, однак  кухарі «зв'язані по руках», адже готують їжу згідно вікових норм, тому харчування наближене більш до дієтичного, тож і доводиться постійно балансувати між смаковими вподобаннями дітей і віковими нормами в харчуванні. Хоча частина батьків і нарікає на зовнішній вигляд страв, які не викликають бажання їсти, все ж зізнаються: діти нині перебірливі й балувані – не завжди догодиш і вдома. А в школі ж потрібно підбирати «ключик» до всіх. А хто з кухарів не вміє підбирати такого «ключика», підбирають інших. Із таких причин, наприклад, в ЗОШ №1 у 2009 році довелося кухаря замінити.

Дітям «норми» не відомі, тож окрім м'яса, битків, ковбаси, сосисок, бутербродів, картоплі-фрі, салатів із майонезом, тортів, сумують за звичайним супом, борщем та молочними кашами, які кухарі готують лише на групу продовженого дня. У харчовому відділі управління освіти кажуть: у їдальнях готують строго по інструкції, і сніданок, який проходить після другого уроку, супів не передбачає.

[![харчування](https://mpz.brovary.org/wp-content/uploads/2015/05/Image00021.jpg)](https://mpz.brovary.org/wp-content/uploads/2015/05/Image00021.jpg)

**У Броварах не так, як у Києві**

Харчування дітей в Броварах відрізняється від Києва. У столиці послуги з харчування надає єдина фірма - Об'єднання шкільних їдалень, тож батьки безпосередньо контролюють якість продуктів, які вживають їхні діти. У Броварах відповідальність за закупівлю і якість продуктів, облаштування кухонь і кваліфікацію кухарів узяв на себе харчовий відділ управління освіти, тож вникати в суть цього питання в обов'язки батьків не входить. Точніше, вони навіть не мають права цього робити. Однак аби уникнути недитячих наслідків дитячого харчування батькам разом із директором варто контролювати якість шкільного  сніданку, а ще - розповідати дітям, яка на смак і запах зіпсована їжа.

Шляхом Броварів, стосовно організації харчування дітей, пішли Бориспіль та Буча. Таку ж  систему харчування планують створити і в Ірпені та Броварському районі.

**Хто, що та за скільки продав дітям продукти харчування**

У 8 навчальних закладів міста продукти харчування постачаються централізовано. Постачальники визначаються за допомогою  відкритих конкурсних торгів, які зазвичай проходять на початку року, у лютому.

\[caption id="attachment\_37134" align="aligncenter" width="600"\][![харчування](https://mpz.brovary.org/wp-content/uploads/2015/05/Image00011.jpg)](https://mpz.brovary.org/wp-content/uploads/2015/05/Image00011.jpg) Під час тендерних торгів\[/caption\]

[![харчування](https://mpz.brovary.org/wp-content/uploads/2015/05/Image00013.jpg)](https://mpz.brovary.org/wp-content/uploads/2015/05/Image00013.jpg)

Цьогорічні торги, які наразі ще продовжуються, складні, адже самі виробники не можуть визначитися з ціною на продукцію, тому не всі постачальники сформували і свою ціну. З цієї причини торги з постачання риби, фруктових і овочевих соків не відбулися. Але перемовини продовжуються. Тож замість соків діти п'ють чаї, компоти із сухофруктів і кавові напої.

\[caption id="attachment\_37148" align="aligncenter" width="600"\][![харчування](https://mpz.brovary.org/wp-content/uploads/2015/05/Image00036.jpg)](https://mpz.brovary.org/wp-content/uploads/2015/05/Image00036.jpg) Вермішель із тушкованою капустою діти поїли без особливого ентузіазму, але на сніданок не нарікають: ситуацію врятувала смачна запіканка\[/caption\]

[![харчування](https://mpz.brovary.org/wp-content/uploads/2015/05/Image00001.jpg)](https://mpz.brovary.org/wp-content/uploads/2015/05/Image00001.jpg)

Завершення тендерних торгів у 7-й школі не чекають, адже за власним бажанням (як і в ЗОШ №2) від централізованого постачання продуктів відмовилися і довірилися одному поставнику - ФОП «Туровець О. М». Школа має власну бухгалтерію і бюджетними грошима розпоряджається на власний розсуд, тож  коли в інших школах з нового року діти риби не бачать, учні сьомої школи рибкою смакують.

\[caption id="attachment\_37146" align="aligncenter" width="600"\][![харчування](https://mpz.brovary.org/wp-content/uploads/2015/05/Image00033.jpg)](https://mpz.brovary.org/wp-content/uploads/2015/05/Image00033.jpg) Головний кухар ЗОШ №7 Любов Гнатюк\[/caption\]

[![харчування](https://mpz.brovary.org/wp-content/uploads/2015/05/Image00034.jpg)](https://mpz.brovary.org/wp-content/uploads/2015/05/Image00034.jpg)

Тільки от ціни на деякі продукти в поставника далеко не демократичні. До прикладу: олія - 34,78 грн за 1 літр, цукор – 18,81 грн.

Згідно з результатами тендерів, найбільше коштів міського бюджету -  7 672 552,30  грн - отримає цьогоріч КП «Броварське районне виробниче управління об’єднання шкільних їдалень» Броварської районної ради, яке постачатиме гімназистам 57 512 сніданків та 36 400 полуденків. Заморожене м'ясо в дитсадки та школи привозитиме ФОП «Туровець О. М» (1 402 800 грн) та  ПП «Торг продсервіс»  (847 210 грн). Останнє підприємство  виграло торги і з постачання цукру на суму  417 240 грн, свіжих або охолоджених відрубів курей (1 231 230  грн) та яєць (612 100  грн)  - усього на  3 107 780 грн. До речі, саме "Торг продсервіс" три роки тому опинився [в центрі скандалу масового отруєння дітей](https://mpz.brovary.org/hto-zaroblyaye-na-otruyenni-brovarskih-doshkilnyat/) неякісним напоєм у ДНЗ "Колосок".

ТОВ «Переяслав –Молоко» постачатиме дітям: молоко (1 581 000  грн), вершки, сметану (471 000  грн), масло (1 004 400  грн), сир кисломолочний та твердий  (1 531 812  грн) – усього на 4 588 212 грн. За картоплю ТОВ "Руол Стандарт" із бюджету міста дістанеться  761 100  грн, за овочі – 462 630  грн, різноманітні крупи – 285 996  грн, повидло та сушку -  294 020  грн, олію - 10 500 кг -  229 950  грн. Усього - 1 814 246 грн. За хліб та хлібобулочні вироби ТОВ "Агробізнес" отримає  816 420  грн. Овочеві консерви від ТОВ «Дніпровська плодоовочева база» обійшлися місту в 965 882  грн.

Не вдалося відразу укласти угоду із жодною із 4-х фірм, що подали заявки на постачання сардельок, адже їхні пропозиції перевищували суму, передбачену замовником на фінансування закупівлі (588 000 грн).  ТОВ «Єреміївський м’ясокомбінат» згодилося постачати сардельки за ціною 440 960 грн.

[![харчування](https://mpz.brovary.org/wp-content/uploads/2015/05/Image00016.jpg)](https://mpz.brovary.org/wp-content/uploads/2015/05/Image00016.jpg)

Вперше в цьому році, на прохання дитсадків, для покращення якості харчування дітей було оголошено торги на охолоджене м'ясо - хоча термін зберігання такого м'яса і менший, зате краща калорійність та менше відходів. За охолоджену яловичину і свинину ФОП  «Туровець Петро Дмитрович» із міського бюджету  отримав 2 066 300 грн (1082240  грн + 984060  грн).

У цьому навчальному році в раціоні дітей не буде бананів: на відкритих тендерних торгах сума цінової пропозиції перевищила заплановану суму закупівлі. Зате будуть яблука, які постачатиме школярам  ПП «Укрпродстач -КБ» (339 175  грн).

**Ціни за  харчування**

Під міську Програму “Організація харчування в комунальних загальноосвітніх навчальних закладів міста Бровари на 2015-2018 роки” _з_ місцевого бюджету загального фонду на харчування дітей із дитсадків виділено _**8 млн. грн,**_ на школи - _**6 млн. 188 тис. 800 грн**__**.**_ Харчуванням охоплено 5032 учнів 1-4 класів (100%). Також безкоштовними сніданками забезпечено:

\- дітей із прийомних сімей, дітей-вихованців будинків сімейного типу (53);

\- дітей працівників органів міністерства оборони та внутрішніх справ, які загинули під час виконання службових обов'язків,

\- дітей багатодітних родин, де троє і більше  дітей віком до 18 років (таких 26),

\- дітей, батьки яких беруть чи брали участь в АТО на Сході України (таких по школах 106 учнів і 46 – у дитсадках).

За батьківські кошти за бажанням нині харчуються 925 дітей 5-9 класів та 256 дітей 10-11 класів. За рахунок же коштів освітньої субвенції з державного бюджету, що складає  _**1 011 200 грн**_, зараз в школах безкоштовно отримують гарячі сніданки:

\- діти-сироти, діти, позбавлені батьківського піклування (78 дітей),

\- діти-інваліди (130 дітей ),

\- учні із малозабезпечених сімей (32 дітей).

Наразі різними видами харчування _(_гарячі сніданки, полуденок, у буфеті_)_ охоплено 10 734 броварських дітей – 97% _(_станом на 30 грудня 2014_)_.

Рішенням виконкому міської ради від 10.02.2015 р. №74  **6-10-річні школярики харчуються вдень на 9,81 грн, діти старші 10 років  -  на 11,61 грн, учні гімназії -  на 17,28 грн_._**  Ті діти, котрі відвідують групу продовженого дня, мають змогу поїсти варене ще раз. Для цього на одного учня 1-4 класів у день виділено 10,50 грн, для  учнів 1-4 класів гімназії – до 15,14 грн. Двічі можуть поїсти і 24 дитини із малозабезпечених сімей та тих дітей, котрі потребують додаткової соціальної опіки, а також 106 дітей, батьки яких беруть чи брали участь в АТО.

_Наскільки повноцінно харчуються діти в броварських школах, у батьків та вчителів думки різні. Однак сходяться на одному: діти, незалежно від коштів, мають бути ситі, а кухарська майстерність - втиснути сніданок  у відведену вартість. Школярі ж не відають, скільки коштує їхнє харчування, для них головне, аби було смачно. І безпечно._
