---
title: "У Броварах створили координаційну раду учасників АТО"
date: 2017-03-20
categories: 
  - "vlada"
  - "novyny"
tags: 
  - "ato"
  - "brovary"
  - "viyskoviy-komisariat"
  - "koordrada"
  - "novini"
  - "rada"
---

**Минулого вівторка, 14 березня, виконавчий комітет Броварської міської ради ухвалив рішення про створення координаційної ради учасників антитерористичної операції. Новоутворення у складі бійців та ветеранів російсько-української війни «****із різних** **таборів» діятиме при виконкомі. Про це стало відомо із [оприлюдненого](http://brovary-rada.gov.ua/documents/26916.html) сьогодні тексту рішення.**

Як вказано в [додатку](https://onedrive.live.com/view.aspx?resid=76CC13A1B9E773BD!3406&ithint=file%2cdocx&app=Word&authkey=!ADwWkk85LbA_YDI) до документа, до складу нової структури увійшли 25 осіб. Секретарями коордради стали **Р. Р. Мартинюк** і **П. С. Андронов**. Серед членів – бійці та ветерани АТО, які належать до різних організацій і середовищ, зокрема: **Роман Яцюк** (ГО учасників АТО «Рідний край»), **Ігор Муратов** («Авангард АТО Броварії»), офіційний радник міського голови з питань АТО **Станіслав Малець** та інші.

Як розповів нашим журналістам військовий комісар Броварів **Володимир Ноженко**, домовленість про створення такої структури виникла після [поділу](https://mpz.brovary.org/golova-vijskovoyi-gromadskoyi-organizatsiyi-igor-muratov-pochujte-kozhnogo-foto-video/) організацій ветеранів і бійців АТО на табори. Координаційна рада покликана стати своєрідним «центром» між ними.

Метою діяльності координаційної ради є підтримка учасників антитерористичної операції та їхніх сімей у Броварах, налагодження ефективної взаємодії органів місцевого самоврядування з громадськістю, врахування громадської думки під час формування та реалізації місцевих ініціатив у підтримці учасників АТО та їхніх сімей, - ідеться в оприлюдненому положенні.

Володимир Ноженко зазначив, що коордрада створена при виконкомі міськради, однак вона нікому не підкоряється, в неї нема голови. Водночас, згідно з положенням, на півроку обирається секретар - він є представником військового комісаріату. Організовує діяльність коордради, підписує її документи та представляє орган саме секретар.
