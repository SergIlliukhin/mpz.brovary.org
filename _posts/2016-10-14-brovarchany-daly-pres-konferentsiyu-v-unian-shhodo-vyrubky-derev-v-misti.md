---
title: "Броварчани дали прес-конференцію в УНІАН щодо вирубки дерев в місті"
date: 2016-10-14
author: 
  username: "pravoznaty"
  display_name: "Маєш право знати"
categories: 
  - "hromada"
  - "novyny"
tags: 
  - "alyans-novobud"
  - "andriy-sauk"
  - "brovary"
  - "budivnitstvo"
  - "virubka-derev"
  - "zberezhennya-lisu"
  - "nikitchyna"
  - "novini"
  - "pres-konferentsiya"
  - "protest"
  - "stop-budivnytstvu-na-symonenka-chornovola"
coverImage: "wp-content/uploads/2016/10/14682080_10210546570122272_8141164871771626194_o.jpg"
---

**13 жовтня мешканці Броварів, що виступають проти забудови на місці лісопаркової зони на розі Симоненка-Чорновола, провели [прес-конференцію](https://press.unian.net/press/1570997-jiteli-brovarov-namerenyi-trebovat-v-sude-otmenyi-stroitelstva-jilogo-kompleksa-na-territorii-sosnovogo-lesa.html) в УНІАН. Про це [зазначають](https://save.brovary.org/pres-konferentsiya-v-unian/) активісти на новоствореному сайті save.brovary.org.**

Перед журналістами виступили члени ініціативної групи **Павло Дубленич**, **Микола Ткач, Людмила Черних**, а також юристка та правозахисниця **Анна Малиновська**, архітектор **Ірина Нікітчина** та депутат міської ради **Андрій Саук** (ДемАльянс).

Броварчани обмалювали [ситуацію](https://mpz.brovary.org/aktyvisty-prodovzhuyut-borotbu-za-zberezhennya-zelenoyi-zony-u-brovarah/): на місці майбутнього будівництва планують вирубити зелені насадження, сумнівно також, що багаторічні сосни є можливість пересадити, як це обіцяє забудовник, а ті дерева, що планують залишити, можуть бути пошкоджені під час робіт на будівельному майданчику.

Вартість, яку забудовник "Альянс Новобуд" вже відшкодував за дерева, що зріжуть, не відповідає відновлюваній вартості сосен. Ірина Нікітчина відмітила, що забудовник сплатив до бюджету міста **300 тис грн** (**127** дерев - по **2400 грн**), але за підрахунками активістів, один садженець 4-метрової сосни коштує майже **7 тис грн**. Також ті дерева, що висаджують комунальники, не дають такої якості затинку та обсягу кисню, зазначила вона.

Сквер, який обіцяє облаштувати забудовник, буде значно менший, ніж та зелена ділянка, що є зараз. Ліси знаходяться під охороною держави, зазначила Анна Малиновська, а саме куточок лісу знаходиться на розі Чорновола-Симоненка. Там активісти хочуть облаштувати парк не 1,6 га, а більше ніж 5 гектарів.

<iframe src="https://www.youtube.com/embed/iThl1ImpLrM" width="560" height="315" frameborder="0" allowfullscreen="allowfullscreen"></iframe>

Документи, на основі яких видавалися дозволи забудовнику, активісти вважають підробленими. Так, в 2007 році комісія побачила на цій ділянці "чагарники та рілля", а вже через 10 років - багаторічні сосни. Щодо цього вже була подана заява до поліції.

Мешканка ЖК "Зелений квартал", який зокрема просувався на ринку як житло посеред зеленої оази, обурювалася щільністю забудови, необладнаністю навколишнього простору та відсутністю інфраструктури. Її підтримали інші: "Спочатку будуйте школи та садки, а потім - будинки", - заявили мешканці міста.
