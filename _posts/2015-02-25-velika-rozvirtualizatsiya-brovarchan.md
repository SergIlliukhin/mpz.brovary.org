---
title: "Велика Розвіртуалізація Броварчан"
date: 2015-02-25
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "brovary"
  - "viziya"
  - "nova-krayina"
  - "onlayn"
  - "oflayn"
  - "rozvirtualizatsiya"
  - "strategichna-sesiya"
coverImage: "wp-content/uploads/2015/02/stand.jpg"
---

**[![stand](https://mpz.brovary.org/wp-content/uploads/2015/02/stand.jpg)](https://mpz.brovary.org/wp-content/uploads/2015/02/stand.jpg)Забув нагадати: участь у [стратегічній сесії «Нове місто – Бровари»](https://mpz.brovary.org/brovarchan-zaproshuyut-razom-stvoriti-viziyu-novogo-mista/) - це не лише унікальний шанс разом спробувати створити візію, нове бачення міста, в якому всі ми мріємо жити. Важливо й те, що захід, який відбудеться вже цієї суботи – це, напевно, перша велика офлайнова зустріч активних броварчан, які досі були знайомі між собою лише по Фейсбуку чи Вконтакте.**

Ми стежимо за активністю один одного в онлайні, кимось захоплюємось, когось засуджуємо, однак досі жодного разу не зустрічались такою великою компанією «в реалі». На мою думку, хоча б заради цього нам варто всім зібратися разом на цю стратегічну сесію.

З огляду на те, скільки активних, досвідчених в різних сферах і натхненних мешканців нашого міста вдалося «виявити» шляхом спілкування в соціальних мережах, просто сам факт такої зустрічі в офлайні вже дав би позитивні результати. Але окрім того, що ми матимемо змогу подивитися один одному в очі, познайомитися разом ближче, всього за 5 годин проведеного спільно часу наше місто може збагатитися не лише новими ідеями щодо розвитку, але й реальними проектами, які вже цієї суботи можуть набути конкретних обрисів.

[![banner](https://mpz.brovary.org/wp-content/uploads/2015/02/banner.gif)](https://docs.google.com/forms/d/1V8_9cURWaA9qOeGqpoHaibH3esYA9GmZ1Yh28HRABmg/viewform)

Слід розуміти, що ця стратегічна сесія – це не просто «говорильня» і обмін думками, але інвентаризація наших спільних ресурсів – організаційних, інтелектуальних, творчих, часових, соціальних тощо. Щойно ми усвідомимо, які великі можливості насправді маємо, коли об’єднуємось разом, то здивуємось, як багато можемо зробити самостійно для розвитку власного міста. У суботу допоможуть нам в цьому тренери-фасилітатори, які вже [«собаку з’їли» на проведенні аналогічних заходів](https://novakraina.org/) в десятках великих міст держави та зрештою розробили «Візію Нової країни» - фундаментальний документ яким сьогодні користуються в тому числі в українському уряді. А про те, як це працює на рівні міста можна дізнатися хоча б на захопливому прикладі Івано-Франківська, де в результаті подібної роботи та об’єднанню мешканців з’явився [унікальний рух «Тепле місто».](https://warm.if.ua/uk)

Тож якщо ви досі вагаєтесь, чи заповнювати [анкету реєстрації](https://docs.google.com/forms/d/1V8_9cURWaA9qOeGqpoHaibH3esYA9GmZ1Yh28HRABmg/viewform) та чи йти разом з нами на стратегічну сесію – відкиньте сумніви, негайно [реєструйтесь](https://docs.google.com/forms/d/1V8_9cURWaA9qOeGqpoHaibH3esYA9GmZ1Yh28HRABmg/viewform) і приєднуйтесь до нас! Не втрачайте шанс взяти участь у справі, яка в подальшому може мати унікальне значення для майбутнього нашого міста. Зустрінемось!
