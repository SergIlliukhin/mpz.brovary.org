---
title: "Коментарі кандидатів щодо результатів виборів"
date: 2012-11-14
author: 
  username: "SergIlliukhin"
  display_name: "Сергій Іллюхін"
categories: 
  - "kolonka-avtora"
tags: 
  - "brovary"
  - "kandidat-u-narodni-deputati"
  - "kravets"
  - "rizanenko"
  - "ratnikov"
  - "fedorenko"
  - "shapran"
coverImage: "wp-content/uploads/2012/11/IMAG1490.jpg"
---

Багато хто з броварських кандидатів мають аккаунти у соціальних мережах та власні сайти. Перед виборами деякі з них почали активно розширювати коло друзів та спілкуватися з однодумцями.

**А що ж після виборів?**

[![](https://mpz.brovary.org/wp-content/uploads/2012/09/COUlt68JO8.jpg "Юрій Кравець")](https://mpz.brovary.org/wp-content/uploads/2012/09/COUlt68JO8.jpg)Першим результати виборів на своїй сторінці ВКонтакті прокоментував **Юрій Кравець**. 29 жовтня о першій годині ночі, коли більшість дільничих виборчих комісій ще підраховували бюлетені, Юрій Кравець визнав свою поразку і [привітав](http://vk.com/wall86473155_1706) Павла Різаненка: _«Ну що ж, прихильники Батьківщини та Свободи підтримали УДАРівця Різаненка. Сподіваюсь він не підведе їхніх сподівань) Вітаю і бажаю відстояти свій результат»._ У подальших повідомленнях Юрій Григорович повідомив, що діяльність свою не припиняє, продовжує далі працювати і захищати права людей.

[![](https://mpz.brovary.org/wp-content/uploads/2012/11/EWc0JnWtP5o.jpg "Павло Різаненко")](https://mpz.brovary.org/wp-content/uploads/2012/11/EWc0JnWtP5o.jpg)Переможець виборчих перегонів **Павло Різаненко,** вочевидь, вирішив керуватися відомим українським прислів’ям «Не кажи гоп, доки не перескочиш…»: він був дуже обережний у всіх своїх висловлюваннях у соціальних мережах, уникаючи слова «перемога». Павло Олександрович повідомляв виключно сухі факти: результати паралельного підрахунку голосів, результати, оголошені ОВК. І лише після того, як ЦВК встановила результати виборів, новообраний депутат [оголосив](http://vk.com/wall149419617_155) про перемогу: _«Хочу подякувати всім тим хто мене підтримав в день виборів та всім тим хто допомагав під час виборчої кампанії! Вітаю вас всіх з перемогою! Виграно бій але не війну - війна за відновлення законності та прав громадян в Україні триває!»_

[![](https://mpz.brovary.org/wp-content/uploads/2012/08/SHapran-Sergiy.jpg "Шапран Сергій")](https://mpz.brovary.org/wp-content/uploads/2012/08/SHapran-Sergiy.jpg)**Сергій Шапран**, який до виборів активно розвивав мережу друзів ВКонтакті, після виборів майже зник із соціальних мереж. Він утримався від жодних коментарів щодо виборів та щодо одержаних результатів. Лише у відповіді на підтримку одного з прихильників кандидат [відповів](http://vk.com/wall178381165_437): _« В любом случаи нужно сделать выводы и двигаться дальше, продолжать начатое»_  

[![](https://mpz.brovary.org/wp-content/uploads/2012/11/a_d2e8db32.jpg "Дмитро Ратніков")](https://mpz.brovary.org/wp-content/uploads/2012/11/a_d2e8db32.jpg)**Дмитро Ратніков** на попередніх виборах 2010 року був надзвичайно активним у соціальних мережах, цього ж року він був далеко не такий багатослівний. Остання публікацію на його сторінці ВКонтакті було [зроблено](http://vk.com/wall40196799_1402) 28 жовтня – у день виборів. Жодних публікацій ні ВКонтакті, ні у Facebook, ні в Однокласниках, ні на власному сайті, Дмитро Геннадійович після виборів не робив – повна тиша.

Хоча ні, не зовсім так – 11 листопада, через 2 тижні після виборів, Дмитро Ратніков продовжує агітувати броварчан у ТРЦ «Термінал» та просить його підтримати. Дмитре Геннадійовичу, може досить? Вибори вже пройшли – Вас не повідомили?

[![](https://mpz.brovary.org/wp-content/uploads/2012/11/IMAG1490.jpg "Дмитро Ратніков")](https://mpz.brovary.org/wp-content/uploads/2012/11/IMAG1490.jpg)

[![](https://mpz.brovary.org/wp-content/uploads/2012/07/z_73d835c5.jpg "федоренко-чемпіон!")](https://mpz.brovary.org/wp-content/uploads/2012/07/z_73d835c5.jpg)**Сергій Федоренко**. Ну, тут без коментарів. Він просто зник з медіапростору, як зникає поганий сон. Газета «Броварська панорама» 8 листопада [вийшла](http://docs.pravo-znaty.org.ua/p5705/07.11.2012) з Ігорем Сапожком на обкладинці, а на сторінках газети жодного фото нашого чарівного масажиста. Жодних аккаунтів у соцмережах Сергій Миколайович не має, сайту свого він також не створив. Для розповсюдженні інформації про себе він, вочевидь, вирішив скористатися послугами сайту МПЗ, оскільки пошук у Google одними з перших видає посилання саме на наш сайт.

На пам’ять про себе Сергій Федоренко залишив броварчанам багато недороблених колонок, які похапцем намагалися закінчити навіть безпосередньо у день виборів. Як повідомив мені один із мешканців будинку по вул. Черняховського, 23-Б, колонку у сусідньому дворі за адресою вул. Черняховського, 25 так і не закінчили – замість цього будівельники закопали за собою яму, яку почали розкопувати, і залишили все, як було.

Будуть знати броварчани, як наше Ясне Сонечко ображати!
