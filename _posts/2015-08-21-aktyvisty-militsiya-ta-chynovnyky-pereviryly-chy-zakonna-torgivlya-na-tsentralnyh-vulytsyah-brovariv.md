---
title: "Активісти, міліція та чиновники перевірили, чи законна торгівля на центральних вулицях Броварів - ФОТО"
date: 2015-08-21
author: 
  username: "pravoZnaty"
  display_name: "Маєш право знати"
categories: 
  - "brovary"
  - "aktsiyi-zahodi"
tags: 
  - "kiosk"
  - "maf"
  - "novini"
  - "pereviryannya"
  - "reyd"
  - "torgivlya"
---

**Цього вівторка, 18 серпня, у Броварах відбувся рейд з метою перевірити наявність дозвільних документів на виїзну та стихійну торгівлю. Учасники заходу - активісти, правоохоронці та працівники виконкому - пройшлися бульваром Незалежності та вулицею Короленка, виявивши низку порушень та отримавши купу обіцянок виправитись. До рейду долучилися міліція, представники відділу благоустрою, члени** **ГО «Народний контроль»** **і ГФ «Правопорядок». Вони зупинялись біля кожної точки, де товар, очевидно не вирощений на власному городі, лежав просто неба. Про це на своєму сайті [повідомляє](http://nk.mybrovary.com/tut-priyshli-dokumenti-prosyat-pred-yaviti-nu-hto-blagoustriy-militsiya-i-aktivisti/) «Народний контроль».**

**Якою насправді є ситуація з виїзною та тимчасовою торгівлею у місті?**

Як розповідають активісти, кожна виїзна мала архітектурна форма, якими заставлені вулиці міста, має щоранку приїздити, а ввечері забиратись із місця торгівлі. Однак цього не відбувається. МАФи з вечора лишаються на своїх місцях, майже всі вони не мають коліс для перевезення. А поряд із ними досить рідко дотримуються санітарних норм і порядку.

[![8](https://mpz.brovary.org/wp-content/uploads/2015/08/8.jpg)](https://mpz.brovary.org/wp-content/uploads/2015/08/8.jpg)

У кожного продавця будь-якої торговоельної точки повинен бути документ, що дозволяє здійснювати підприємницьку діяльність, - зазначають у "Народному контролі", - а у тих, хто продає продовольчі товари - ще й медична книжка. Натомість, лише в двох точках з кавунами у продавців були необхідні документи, у десятка інших потрібних дозволів не було.

[![3](https://mpz.brovary.org/wp-content/uploads/2015/08/31.jpg)](https://mpz.brovary.org/wp-content/uploads/2015/08/31.jpg)

[![1](https://mpz.brovary.org/wp-content/uploads/2015/08/13.jpg)](https://mpz.brovary.org/wp-content/uploads/2015/08/13.jpg)

Як зазначають активісти, дехто з продавців говорив, що дозвільні документи є, і наступного разу перевіряльники їх обов’язково побачать. На деяких точках взагалі озволів немає, через що міліція отримала підставу на складання протоколу про адміністративне правопорушення. Що стосується МАФів, то десь у куточку на склі вони повинні вивішувати такі документи, але перевіряльники побачили лише поодинокі випадки оприлюднення дозволів.

[![11](https://mpz.brovary.org/wp-content/uploads/2015/08/111.jpg)](https://mpz.brovary.org/wp-content/uploads/2015/08/111.jpg)

Зі слів активістів, медичну книжку не показав жоден продавець продуктових товарів, але усі пообіцяли, що починаючи від завтрашнього дня вона обов'язково буде. Як приклад перевіряльники наводять кіоск продажу морозива, що розташований просто на проїзній частині у сквері «Юність», що біля ТРЦ «Форум» на вулиці Короленка.

[![12](https://mpz.brovary.org/wp-content/uploads/2015/08/121.jpg)](https://mpz.brovary.org/wp-content/uploads/2015/08/121.jpg)

Він, зазначають активісти, так само не має коліс, але, що цікаво, має підключення до міської системи електромережі.

[![13](https://mpz.brovary.org/wp-content/uploads/2015/08/131.jpg)](https://mpz.brovary.org/wp-content/uploads/2015/08/131.jpg)

> «_Після того, як представники міліції та благоустрою попросили пред’явити документи, продавчиня комусь подзвонила: «Тут прийшли … документи просять пред’явити… Ну хто? Благоустрій, міліція і активісти…».. і почувши відповідь у телефон відповіла нам, що документи у власника, і, якщо потрібно, то ввечері він їх привезе… або, залиште телефон – ми зв’яжемось і все вам покажемо». Після короткого лікбезу, що дозвільні документи потрібно вивісити на скло кіоску, бо незрозуміло на якій підставі здійснюється підприємницька діяльність, ми почули наступне: «Нам Сапожко дав дозвіл, чого ви взагалі прийшли, нас вже три рази в цьому році перевіряли і все було нормально». Сам же міський голова у телефонній розмові з активістами заперечив, що він видає якісь дозволи на торгівлю. Хто ж видав дозвіл на торгівлю і встановлення кіоску саме в цьому місці поки що залишається загадкою, але це не заважає продавцеві здійснювати підприємницьку діяльність,_» - розповідають у «Народному контролі».

Цікавим є ще один факт - кажуть активісти -  у дозволі обов’язково вказують адресу, за якою повинна здійснюватись виїзна підприємницька діяльність, але без чіткого прописування площі, яку повинна займати торговельна точка. Перевіряльники зазначають, що деякі підприємці таким чином займають по 10 метрів площі, не враховуючи свого МАФу.

[![7](https://mpz.brovary.org/wp-content/uploads/2015/08/71.jpg)](https://mpz.brovary.org/wp-content/uploads/2015/08/71.jpg)

**Хто видає дозволи та хто контролює їхню наявність?**

У «Народному контролі» вказують, що дозвільний документ на ведення підприємницької діяльності видають за рішенням комісії з питань здійснення підприємницької діяльності у сфері торгівлі, головою якої є заступник міського голови Василь Андреєв. Нібито безкоштовно. Коли термін дії закінчується - раз на три місяці - його просто подовжують відповідним підписом і печаткою Андреєва, окремого рішення виконкому не потрібно.

[![9](https://mpz.brovary.org/wp-content/uploads/2015/08/9.jpg)](https://mpz.brovary.org/wp-content/uploads/2015/08/9.jpg)

Активісти задаються питанням: "_Чому, маючи такий безкоштовний дозвіл на виїзну торгівлю, власники цих МАФів, використовуючи землю громади, не сплачують ні копійки в бюджет міста? А якщо ж все таки сплачують, то хто ж саме з посадових осіб отримує гроші за такі дозволи?_"

Попри те, що дозволи видає торговий відділ, на перевірення документів направляють зазвичай не представників цього відділу, а працівників міліції та відділу благоустрою, вказують активісти. А в них обмежені як інформація про наявність дозволу на торгівлю, так і важелі впливу.

> «_І знов питання: чи не краще було б зробити процедуру видачі дозволів платною і передати право їх видачі відділу благоустрою? До речі, ще роки два назад так і було. Тоді звісно й логічно буде, що ті, хто видавав дозвіл перевіряють і його наявність, і стан постійності чи тимчасовості торгівлі з торгової точки чи МАФу, і звісно, можуть накладати штрафи на порушників. У такому разі, гроші від офомлення дозволу та штрафу (у разі порушення торгівлі) буде отримувати місто, а не певна особа. Процедура видачі дозволів саме у такому порядку дозволить зменшити кількість осіб, ласих до даремної підприємницької діяльності, підніме рівень відповідальності підприємців та забезпечить порядок на цих торгових місцях,_» - розмірковують у «Народному контролі».

Як зазначають активісти, учасники рейду не запитували документів у бабусь, що винесли на продаж власну сільськогосподарську продукцію.

[![Image00001](https://mpz.brovary.org/wp-content/uploads/2015/08/Image000011.jpg)](https://mpz.brovary.org/wp-content/uploads/2015/08/Image000011.jpg)

Водночас, учасники рейду переконані, що ніяких документів у них немає. У «Народному контролі» вказують, що у Броварах можна було би облаштувати декілька комунальних міні-ринків для селян, які хочуть збувати свою зайву продукцію.

Перевіряльники зазначають: метою рейду було скоріше «промацати» реальний стан виїзної торгівлі, аніж покарати когось. Тож вони просто попередили усіх підприємців про те, що у разі відсутності дозвільних документів наступного разу і протокол випишуть, і конфіскують товар до рішення суду.

**Джерело: «[Народний контроль](http://nk.mybrovary.com/tut-priyshli-dokumenti-prosyat-pred-yaviti-nu-hto-blagoustriy-militsiya-i-aktivisti/)»**
