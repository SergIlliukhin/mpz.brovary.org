---
title: "У Броварах з'явились вулиці на честь Степана Бандери, Небесної Сотні та героїв АТО"
date: 2015-12-25
author: 
  username: "trydence"
  display_name: "Дмитро Карпій"
categories: 
  - "vlada"
  - "novyny"
tags: 
  - "bmr"
  - "vibir-redaktsiyi"
  - "vulytsi"
  - "dekomunizatsiya"
  - "novini"
  - "perejmenuvannya"
  - "sesiya"
---

**Сьогодні під час засідання 4-ї позачергової сесії міської ради перейменували 70 вулиць і провулків у Броварах. В рамках процесу декомунізації дорогам нашого міста як повертали історичні назви, так і надавали нові. Таким чином вшанували видатних українських діячів і героїв боротьби за незалежність України. Зокрема - Української Народної Республіки, Організації українських націоналістів, дисидентів і 6-х загиблих** **броварців** **у сучасній російсько-українській війні.**

Варто зазначити, що відділ архітектури міськради близько місяця тому [опублікував](https://mpz.brovary.org/na-rozglyad-deputativ-vynesly-perejmenuvannya-24-h-brovarskyh-vulyts-i-provulkiv-spysok/) проект рішення, відповідно до якого запропонував перейменували лише 24 вулиці. Робоча група із краєзнавців та активістів підготувала [правки](http://www.slideshare.net/DmytroKarpiy/ss-56218073) до цього проекту, внаслідок чого список зріс до 70-ти. В основу доповнень лягли пропозиції, над якими робоча група працювала із червня цього року.

Міський голова **Ігор Сапожко** спочатку зачитав рекомендації земельної комісії, яка збиралася за день до того. Згідно з ними, зі списку із 24-х перейменувань вилучили три позиції. Згодом їх повернули, однак уже у вигляді, в якому ті [перебувають](http://brovary-rada.gov.ua/propozits%D1%96%D1%97-po-pereimenuvannyu-vulits-mbrovari) на офіційному сайті міськради із червня. Таким чином, зокрема, перейменували вулицю Димитрова на честь Степана Бандери, а не Анатолія Солов'яненка.

Опісля депутати розглянули можливість додати до переліку на перейменування пропозиції від робочої групи активістів і краєзнавців. Ніхто із депутатів не висловився проти. Іноді лише виникали запитання від обранців щодо конкретних вулиць, яким хочуть змінити назви.

Розмови були тривалими. Питання перейменування розглядали значно довше, ніж питання бюджету міста на 2016 рік - близько двох годин. Внаслідок цього виникли абсолютно нові пропозиції. Іноді виринали старі варіанти назв, які колись відхиляли з тих чи інших причин.

Таким чином, окрім Євгена Зеленського, вулиці перейменували на честь [загиблих](https://mpz.brovary.org/tila-poleglih-brovarskih-voyiniv-sergiya-moskalenka-ta-arkadiya-goluba-povernuli-dodomu-fotoreportazh/) броварських учасників російсько-української війни - Аркадія Голуба, Сергія Москаленка, Ігоря Завірюхіна, Олега Оникієнка та [Дмитра Янченка](https://mpz.brovary.org/lyudina-sontse-istoriya-poleglogo-geroya-z-brovariv-dmitra-yanchenka/). На честь видатного дослідника Голодомору Джеймса Мейса назвали не вулицю Постишева, а Гастелло. Вулиця 1-го травня тепер називається "Фіалковського" - за ім'ям поміщика, який володів нинішнім парком Приозерним.

З історичних назв без запитань повернули "Петропавлівська" та "Благодатна", "Зазимський" та "Переяславський" шляхи. Також вулицю Восьмого з'їзду рад назвали "Миколаївка". Саме так цю дорогу звуть у народі, оскільки там живуть переселенці з однойменного хутора Великої Димерки. А от вулиці Щорса вирішили не повертати давньої назви "Пухівська" або "Старопухівська", іменувавши її на честь видатного лікаря Миколи Амосова. Такою була пропозиція частини мешкаців цієї вулиці.

Варто зазначити, що у залі перебували декілька "опозиціонерів" до перейменувань вулиць у принципі. Із них найзавзятіше виступали Ірина Нілова, Марія Гаврилюк і Людмила Бабенко - відомі противники декомунізації. Пані запевняли, що через перейменування людям доведеться замінювати документи, що влетить їм у копієчку. Водночас, міський голова запевнив, що мешканцям перейменованих вулиць не потрібно замінювати жодних документів і платити гроші. Всі витрати ідуть із бюджету міста - на заміну табличок.

Такі слова мера дещо розрядили обстановку. Кінець кінцем, попри суперечки, рішення про перейменування вулиць депутати ухвалювали переважно одноголосно.

_Отже, список перейменованих вулиць виглядає так_

24 пропозиції від відділу архітектури зі змінами

| вул. | Бєдного Дем’яна | вул. | Остряниці Якова |
| --- | --- | --- | --- |
| вул. | Бєлінського | вул. | Савченка Володимира |
| вул. | Боженка | вул. | Богомольця академіка |
| вул. | Будьонного | вул. | Гельсінської групи |
| вул. | Возз’єднання | вул. | Героїв Небесної Сотні |
| вул. | Гальбича | вул. | Костомарова Миколи |
| вул. | Димитрова | вул. | Бандери Степана |
| вул. | Камо | пров. | Короленка |
| вул. | Комунарів | вул. | Січових Стрільців |
| вул. | Космодем’янської Зої | вул. | Приймаченко Марії |
| вул. | Котовського | вул. | Калнишевського Петра |
| пров. | Лазо Сергія | пров. | Білокур Катерини |
| вул. | Леніна | вул. | Благодатна |
| вул. | Осипова | вул. | Переяславський шлях |
| вул. | Островського | вул. | Красилівська |
| вул. | Пархоменка | вул. | Сушка Романа |
| вул. | Петровського | вул. | Петропавлівська |
| пров. | Піонерський | пров. | Благодатний |
| вул. | Постишева | вул. | Голуба Аркадія |
| пров. | Радянський | пров. | Щасливий |
| пров. | Ульянових | пров. | Симиренка Платона |
| вул. | Чапаєва | вул. | Зеленського Євгенія |
| вул. | Чубаря | вул. | Дворянець Антоніни |
| вул. | Щербакова | вул. | Гасин Ольги |

46 пропозицій від робочої групи зі змінами

| вул. | 1-го Травня | вул. | Фіалковського |
| --- | --- | --- | --- |
| вул. | 8-го Березня | вул. | Київської Русі |
| вул. | Андрєєва | вул. | Янченка Дмитра |
| вул. | Ватутіна | вул. | Кириченка Василя |
| вул. | Воїнів-інтернаціоналістів | вул. | Воїнів-афганців |
| вул. | Восьмого з’їзду рад | вул. | Миколаївка |
| вул. | Гастелло | вул. | Мейса Джеймса |
| вул. | Гвардійська | вул. | Запорозької Січі |
| вул. | Героїв Сталінграда | вул. | Шухевича Романа |
| вул. | Горького | вул. | Білана Олександра |
| вул. | Енгельса | вул. | Володимира Великого |
| пров. | Заслонова | пров. | Барбона Миколи |
| вул. | Калініна | вул. | Сверстюка Євгена |
| вул. | Карбишева | вул. | Центральної Ради |
| вул. | Кирпоноса | вул. | Героїв УПА |
| вул. | Кірова | вул. | Ярослава Мудрого |
| вул. | Ковпака | вул. | Княгині Ольги |
| вул. | Коккінакі | вул. | Мельника Михайла |
| вул. | Красовського | вул. | Москаленка Сергія |
| вул. | Кутузова | вул. | Оникієнка Олега |
| вул. | Леваневського | вул. | Биківнянська |
| вул. | Люксембург Рози | вул. | Княжа |
| вул. | Макаренка | вул. | Гайдамацька |
| вул. | Маркса Карла | вул. | Міхновського Миколи |
| вул. | Матросова | вул. | Орлика Пилипа |
| вул. | Московська | вул. | Фонтане-су-Буа |
| пров. | Партизанський | вул. | Удовиченка Олександра |
| вул. | Папаніна | вул. | Кобзарська |
| пров. | Пархоменка | пров. | Сушка Романа |
| вул. | Плеханова | вул. | Гончаренка Аверкія |
| вул. | Полярників | вул. | Полуботка Павла |
| вул. | Попудренка | вул. | Гордієнка Костя |
| вул. | Радгоспна | вул. | Коновальця Євгена |
| вул. | Раскової Марини | вул. | Максимовича Михайла |
| вул. | Семашка | вул. | Завірюхіна Ігоря |
| пров. | Суворова | пров. | Болбочана Петра |
| вул. | Таращанська | вул. | Армії УНР |
| вул. | Тельмана | вул. | Ружного Михайла |
| пров. | Тупий | пров. | Староміський |
| вул. | Федорова | вул. | Холодноярська |
| вул. | Фрунзе | вул. | Ярмаркова |
| вул. | Фурманова | вул. | Костири Софронія |
| вул. | Челюскіна | вул. | Зазимський шлях |
| вул. | Черняховського | вул. | Петлюри Симона |
| вул. | Чкалова | вул. | Броварської сотні |
| вул. | Щорса | вул. | Академіка Амосова |

> Про інші питання сьогоднішньої 4-ї позачергової сесії читайте незабаром на "Маєш право знати".
