---
title: "Е-декларація Ігоря Сапожка за 2016 рік: без джипу, але з новою земельною ділянкою"
date: 2017-04-18
author: 
  username: "pravoZnaty"
  display_name: "Маєш право знати"
categories: 
  - "rozsliduvannya"
  - "vlada"
tags: 
  - "igor-sapozhko"
  - "brovary"
  - "vibir-redaktsiyi"
  - "deklaratsiyi"
  - "e-deklaratsiyi"
  - "miskiy-golova"
  - "maryna-sapozhko"
  - "novini"
---

**"Маєш право знати" починає аналізувати електронні декларації, опубліковані в Реєстрі декларацій на сайті НАЗК. Серед перших - [декларація](https://public.nazk.gov.ua/declaration/a18e6f87-72cb-4a15-a41f-886cd1441f8c) міського голови Ігоря Сапожка.**

У країні триває друга хвиля е-декларування: вона повинна була скінчитися **1 квітня**, але для тих, хто подає е-декларації [вперше](https://nazk.gov.ua/news/do-uvagy-subyektiv-deklaruvannya-yaki-podayut-deklaraciyu-vpershe), строк **продовжили до 1 травня**. Наразі серез верхівки броварської влади в наявності декларації лише міського голови **Ігоря Сапожка** та його заступниці з гуманітарних питань **Лариси Виноградової**. Натомість декларацій інших заступників **Григорія Голубовського** та **Олександра Резніка** у [Реєстрі](https://public.nazk.gov.ua/search) не зафіксовано.

**Ігор Сапожко**

Міський голова, має дружину, доньку та сина, мешкає в Гнідині Бориспільського району.

\[caption id="attachment\_69135" align="aligncenter" width="600"\][![](https://mpz.brovary.org/wp-content/uploads/2017/04/sapozhko-1.jpg)](https://mpz.brovary.org/wp-content/uploads/2017/04/sapozhko-1.jpg) Ігор Сапожко\[/caption\]

У порівнянні з [декларацією](https://public.nazk.gov.ua/declaration/81ca9aa4-15d2-4610-aa3d-608189986612) позаминулого року в [декларації](https://public.nazk.gov.ua/declaration/a18e6f87-72cb-4a15-a41f-886cd1441f8c) за 2016 рік з переліку майна зникло авто Hyundai Santa Fe 2012 року випуску. Судячи з усього його продали за **420 тис грн**. Тож мер, мабуть, став здоровіший, ходячи на роботу пішки. А може їздить на Uber, тим більше, що доходи йому дозволяють - у 2016 році мер отримав близько **170 тис грн**, серед яких заробітна плата **157 815 грн** та дохід від оренди **12 422 грн.** Зарплата мера зросла на майже 43 тис грн у рік, а у 2017-му він отримає ще більше (таке рішення затвердили депутати на останній сесії 2016 року).

\[caption id="attachment\_69132" align="aligncenter" width="600"\][![](https://mpz.brovary.org/wp-content/uploads/2017/04/sapozhko.jpg)](https://mpz.brovary.org/wp-content/uploads/2017/04/sapozhko.jpg) Марина Сапожко. Фото: Фейсбук\[/caption\]

В іншому змін майже немає, тенденція залишається [сталою](https://mpz.brovary.org/e-deklaratsiya-sapozhka-groshi-zhytlo-zemelni-dilyanky-majzhe-vse-vlasnist-druzhyny/): в родині Сапожків заможнішою є дружина. За місцем роботи у 2016 році **Марина Сапожко** отримала **13 271 грн** на ТОВ "Київгума" ([керівник](https://youcontrol.com.ua/catalog/company_details/35115248/) Андрій Острогруд, [голова](https://mpz.brovary.org/brovarska-samopomich-tsya-miskrada-krashha-za-poperednyu-ale-kardynalnyh-zmin-ne-vidbulosya-foto/) партійного осередку "Самопоміч"; тут дружина Ігоря Сапожка була оформлена і минулого року, хоча тоді отримувала значно більше - 109 389 грн) та **104 667 грн** на ТОВ "Конто-К" (серед [засновників](https://youcontrol.com.ua/ru/catalog/company_details/33736555/) знову Андрій Острогруд).

\[caption id="attachment\_69133" align="aligncenter" width="600"\][![](https://mpz.brovary.org/wp-content/uploads/2017/04/ostrogrud.jpg)](https://mpz.brovary.org/wp-content/uploads/2017/04/ostrogrud.jpg) Андрій Острогруд\[/caption\]

Ще в 2016-му пані мала **288 тис грн** від оренди майна та зробила вклади в банках: на **20 657 грн** та **2 350 доларів**. Три земельні ділянки й будинок у Гнідині та квартира у Києві записані, як і позаминулого року, на Марину Сапожко. Але зараз жінка стала ще багатшою - придбала у Гнідині нову земельну ділянку (190 кв.м).

\[caption id="attachment\_45416" align="aligncenter" width="600"\][![](https://mpz.brovary.org/wp-content/uploads/2015/09/sapozhko-gnedyn-5.jpg)](https://mpz.brovary.org/wp-content/uploads/2015/09/sapozhko-gnedyn-5.jpg) Дім родини Сапожків у Гнідні\[/caption\]

Ще у 2016 році у міського голови з'явилися готівкові кошти - **260 тис грн** та залишилася у володінні задекларована раніше земельна ділянка у Леонівці Кагарлицького району на **27 тис кв.м**.

[Нагадаємо](https://mpz.brovary.org/brovarska-vlada/brovarskyj-miskyj-holova/), Ігор Васильович Сапожко обраний міським головою Броварів в 2010 році, в 2015 році обраний повторно. До цього працював секретарем міськради, юрисконсультом та водієм. Одружився 2001 року на Марині Сапожко, яка на час складання біографії працювала заступником редактора у ТОВ “Інноваційні технології “Вега”. “Маєш право знати” аналізувало декларації мера та його заступників у [2016](https://mpz.brovary.org/e-deklaratsiya-sapozhka-groshi-zhytlo-zemelni-dilyanky-majzhe-vse-vlasnist-druzhyny/), [2015](https://mpz.brovary.org/u-sapozhka-nova-zemelna-dilyanka-a-golubovskyj-rozluchyvsya-meriya-oprylyudnyla-deklaratsiyi/) та [2014](https://mpz.brovary.org/sapozhko-ta-zastupniki-pokazali-minulorichni-dohodi-ta-mayno/) роках.
