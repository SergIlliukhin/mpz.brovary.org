---
title: "Як забезпечити своє законне право на тишу та приборкати шумних сусідів?"
date: 2013-02-04
tags: 
  - "vibir-redaktsiyi"
  - "zayava"
  - "meshkantsi"
  - "novini"
  - "ses"
  - "shum"
---

[![Головна](https://mpz.brovary.org/wp-content/uploads/2013/01/Golovna.jpg)](https://mpz.brovary.org/wp-content/uploads/2013/01/Golovna.jpg)**З посиленням урбанізації більшість громадян стала заручниками одержимості споживацтвом. Чи не кожному з нас знайома ситуація, коли в сусідів по багатоповерхівці в глупу ніч з’являється натхнення освіжити ремонт в квартирі й зайнятися демонтажем плитки в ванній, або насолодитися багатоканальною міццю домашнього кінотеатру, чи голосно увімкненою музикою.**

А ще останнім часом стало модним святкувати визначні події життя, запускаючи в пізню годину феєрверк - ракети із шумовим ефектом, постріл якої розбудить навіть мертвого, не кажучи вже про сплячу дитину чи хвору людину. І, певно, багато хто стикався з ситуацією, при якій ворогом тиші і спокою номер один ставали навіть не сусіди - цю роль взяли на себе магазини, кафе та інші заклади, розташовані в житлових будинках. Ми прагнемо побутового комфорту і неодмінно розвинутої міської інфраструктури, але, разом з тим, хочемо повертатися додому і хоча б там отримувати насолоду від тиші та спокою.

Відчути саме таку насолоду вже тривалий час намагається семидесятитрьохрічний броварчанин **Аркадій Васильович**, з яким ми познайомились випадково. «Головним болем» дідуся, в прямому і переносному значенні, стало відкриття цілодобового магазину на першому поверсі багатоповерхового будинку по вул. Грушевського, в якому він мешкає.

> «Цілодобовий магазин відкрився прямо під моїми вікнами. «Полюбив» торгівельний заклад з першого ж дня його роботи - доставка товару рано вранці завжди супроводжується шумом, а кондиціонери мало того, що шумлять, так ще й створюють вібрації. Та й любителі випити пива на порозі магазину в пізній час мало сприяють сну» - скаржиться пенсіонер.

Ми вирішили розібратися як можна виміряти рівень стороннього звуку у власній квартирі,  який рівень шуму перевищує його допустимі норми,  та які служби в Броварах мають контролювати його безпечний рівень для здоров’я і життя людини.

**Закон  забороняє надто гучні звуки**

Найвідоміший нормативно-правовий акт, званий в народі «закон проти шуму» це Правила користування приміщеннями житлових будинків. Так от, відповідно до ст. 9 цих правил, в житлових будинках в будні з 22:00 до 8:00 заборонено голосно співати і кричати, користуватися звуковідтворювальною апаратурою та іншими джерелами побутового шуму, а з 21:00 до 08:00 забороняється проводити ремонтні роботи, що супроводжуються шумом. У святкові та вихідні дні такі роботи проводити взагалі не можна. Хоча, якщо сусіди з прилеглих квартир дали свою згоду, то ремонтувати житло по вихідних та у свята можна. Однак при цьому необхідно буде дотримувати так званий «шумовий режим», оскільки він не повинен перевищувати 45 дБ.

Нормативно-правовий акт, що регулює суспільні відносини, пов'язані із захистом населення, в тому числі і від шуму, є Закон України "Про забезпечення санітарного та епідемічного благополуччя населення". Згідно з його положеннями, громадяни мають право на безпечні для здоров'я та життя побут, відпочинок і навколишнє середовище. Стаття 24 цього Закону зобов'язує підприємства, установи та організації вживати заходів з недопущення перевищення рівнів шуму на так званих захищених об'єктах, в число яких входять житлові будинки та прибудинкові території. Допустимий рівень шуму встановлюється санітарними нормами і залежить від території і часу доби. В середньому для житлових будинків рівень шуму не повинен перевищувати 45-60 дБ.

 **Зайві децибели - загроза спокою і здоров'ю**

Варто сказати, що шум в межах 20-40 дБ нешкідливий для людини. Такому рівню відповідає звичайний шумовий фон, що супроводжує життєдіяльність людини. Можна навіть сказати, що він для людини природний. Наступний рівень характерний для гучних звуків, його допустима межа - близько 80 дБ. Причому на рівні 68-90 дБ виникають неприємні відчуття, при 120-130 - больові, а ось при 150 настає необоротна втрата слуху.

[![Шкала шумів](https://mpz.brovary.org/wp-content/uploads/2013/01/SHkala-shumiv.jpg)](https://mpz.brovary.org/wp-content/uploads/2013/01/SHkala-shumiv.jpg)

**Як вимагати тиші?**

> **\- в разі, якщо "шумлять" підприємства та організаці:**

Якщо маєте сумніви в дотриманні закладами, що знаходяться по сусідству, межі шумового режиму, необхідно звернутися з відповідною заявою до органів Державної санітарно-епідеміологічної служби (СЕС). І хоча виміряти рівень шуму спеціальними пристроями дуже легко й власноруч, все ж, в будь-якому випадку підставою для того, аби задокументувати порушення, будуть дані, отримані в результаті вимірів, зроблених фахівцями уповноважених на те органів. І якщо в результаті проведеної перевірки встановлено порушення, підприємство-порушник має сплатити штраф, а також вжити всіх заходів для недопущення подібного в майбутньому. Аби результати такої перевірки були ефективними фахівці СЕС радять по можливості зробити аудіо-або відеозапис факту надмірного шуму, зібрати свідчення очевидців.

> **\- в разі, коли "галасують" сусіди:**

З галасом і шумом через сусідські ремонти та нічні дискотеки – простіше. Потрібно знати, що з 22.00 до 08.00 у будинках «заборонений гучний спів і викрики, користування джерелами побутового шуму». А на ремонт ваші сусіди мають право тільки з восьмої ранку до дев’ятої вечора.

Отже, якщо за вікном третя ночі, а за стіною дискотека, при цьому розмова "по-сусідські" не допомагає, - набирайте **102** або **5-34-04** (номер чергової частини м. Бровари). Будьте готові, що спочатку міліція прийде до вас – за поясненнями і заявою. Якщо сусід не відкриє двері, це його не врятує - правоохоронці мають 30 днів на розгляд звернення,  і якщо є докази, що було порушення тиші, повинен складатися протокол за статтею 182 адмінкодексу. Тоді на галасливого сусіда чекає штраф – від 85 до 255 гривень. Якщо протягом року таке повториться, то він заплатить уже від 255 до 510 гривень, до того ж можлива конфіскація звуковідтворюючої апаратури.

> _Вимоги законодавчих та інших нормативно-правових актів щодо захисту населення від шкідливого впливу шуму регулюються ст. 182 КУпАП, яка передбачає відповідальність посадових осіб та громадян-суб'єктів господарської діяльності у вигляді **штрафу в розмірі від 15 до 30 неоподатковуваних податком мінімумів** доходів громадян, тобто **від 255 до 510 грн.** У разі повторного порушення протягом року розмір штрафу буде коливатися від 50 до 150 НМДГ (850 - 2 550 грн) з конфіскацією звуковідтворювальної апаратури, піротехнічних засобів, інших предметів порушення тиші._

**Коли скаржитися на шум не варто?**

Крім того, важливо знати і пам’ятати, що дія ст. 24 "Про забезпечення санітарного та епідемічного благополуччя населення" не поширюється на такі «шумові» випадки:

**1)** здійснення в закритих приміщеннях будь-яких видів діяльності, що супроводжуються шумом, за умов, що виключають проникнення шуму в прилеглі приміщення, в яких постійно чи тимчасово перебувають люди;

**2)** здійснення в закритих приміщеннях будь-яких видів діяльності, що супроводжуються шумом, за умов, що виключають проникнення шуму за межі таких приміщень;

**3)** попередження та / або ліквідація наслідків аварій, стихійних лих, інших надзвичайних ситуацій;

**4)** надання невідкладної допомоги, попередження або припинення правопорушень;

**5)** попередження крадіжок, пожеж, а також виконання завдань цивільної оборони;

**6)** проведення зборів, мітингів, демонстрацій, походів, інших масових заходів, про які завчасно сповіщено органи влади або органи місцевого самоврядування;

**7)** робота устаткування і механізмів, що забезпечують життєдіяльність житлових і громадських будівель, за умови застосування невідкладних заходів щодо максимального обмеження проникнення шуму в прилеглі приміщення, в яких постійно чи тимчасово перебувають люди;

**8)** відзначення встановлених законом святкових і неробочих днів, днів міст, інших свят відповідно до рішення місцевої ради, проведення спортивних змагань;

**9)** проведення салютів, феєрверків, інших заходів із використанням вибухових речовин і піротехнічних засобів у заборонений час за погодженням з уповноваженим органом місцевого самоврядування в порядку, передбаченому правилами додержання тиші в населених пунктах і громадських місцях.

> **Надто гучні звуки – явний ворог, якого добре помітно - це нагальна проблема сучасного насиченого та динамічного життя. Проте і її можна вирішити, звернувшись, в одному випадку до санепідемстанції, в іншому – до міліції.**
