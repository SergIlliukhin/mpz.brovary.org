---
title: "Генпрокуратура вручила обвинувальний акт броварському депутату-свободівцю"
date: 2016-07-20
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "vo-svoboda"
  - "genprokuratura"
  - "zavorushennya"
  - "novini"
  - "sergiy-boyko"
coverImage: "wp-content/uploads/2016/07/14_5798.jpg"
---

**Генеральна прокуратура України почала вручення обвинувальних актів підозрюваним по справі відносно подій 31 серпня 2015 року під Верховною Радою України – членам Всеукраїнського об’єднання “Свобода", про що [повідомляє](http://svoboda.org.ua/news/events/00109684/) прес-служба політичної сили.  Такі акти вже вручено шістьом "свободівцям", зокрема і депутату Броварської міської ради Сергію Бойку. Прокуратура обвинувачує їх в ряді кримінальних правопорушень.**

Станом на **19 липня 2016 року** Генеральною прокуратурою України  обвинувальні акти щодо подій 31 серпня 2015 року під Верховною Радою України вручені:

- заступникові Голови ВО "Свобода", очільникові фракції ВО "Свобода" у Київській міській раді Юрієві Сиротюку;
- очільникові Київської обласної організації ВО "Свобода", керівнику націоналістичної фракції у Київській облраді Ігореві Сабію;
- депутатові Кіровоградської обласної ради від ВО "Свобода" Максимові Дескату;
- депутатові Хмельницької обласної ради від ВО "Свобода" Вікторові Бурлику;
- депутату Броварської міської ради від ВО "Свобода" **Сергію Бойку**;
- неповнолітньому волонтеру Олексієві Логвіну.

Крім того, як зазначається в повідомленні прес-служби, до кінця тижня ГПУ також планує вручити обвинувальні акти керівнику Харківської обласної організації ВО "Свобода" Ігореві Швайці, члену Політради ВО "Свобода" Едуардові Леонову та іншим.

Коментуючи наближення судового процесу, заступник Голови ВО "Свобода", очільник націоналістичної фракції у Київській міськраді Юрій Сиротюк зазначив: _"Це буде дуже незвичний процес для української політичної історії, бо в ньому фігурує четверо колишніх народних депутатів, а чимало тих, кого було ув'язнено, згодом обрали депутатами місцевих рад, керівниками фракцій в органах місцевого самоврядування. Тому очевидно, що цей процес буде політичним»._

Нагадаємо, що 31 серпня 2015 року Верховна Рада в першому читанні 265 голосами схвалила президентський законопроект про внесення змін в Основний закон країни в частині децентралізації влади. Після цього перед будівлею парламенту почались сутички мітингуючих, які були незгодні з голосуванням, з правоохоронцями. Один із активістів кинув у правоохоронців гранату, внаслідок чого загинуло 4 нацгвардійців. За даними МВС, постраждали понад 140 правоохоронців і цивільних, в тому числі представники ЗМІ. Голова МВС Арсен Аваков тоді звинуватив у заворушеннях під парламентом Всеукраїнське об’єднання “Свобода» і його лідера Олега Тягнибока.
