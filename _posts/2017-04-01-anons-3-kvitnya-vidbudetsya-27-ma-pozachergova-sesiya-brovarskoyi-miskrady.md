---
title: "АНОНС: 3 квітня відбудеться 27-ма позачергова сесія Броварської міськради"
date: 2017-04-01
author: 
  username: "pravoZnaty"
  display_name: "Маєш право знати"
categories: 
  - "announce"
  - "novyny"
tags: 
  - "anons"
  - "brovary"
  - "novini"
  - "sesiya-miskoyi-rady"
coverImage: "wp-content/uploads/2017/03/1762orig.jpg"
---

**3 квітня о 10:00 відбудеться 27-ма позачергова сесія Броварської міської ради. Про це повідомляється на сайті міськради в [оприлюдненому](https://brovary-rada.gov.ua/documents/26976.html)** **розпорядженні міського голови. На розгляд депутатам винесено всього 2 питання.**

Сесія відбудеться у понеділок, **3 квітня, о 10:00** в малій залі міськвиконкому за адресою: вул.Гагаріна, 15. Серед питань, що виносяться на розгляд народних обранців, такі:

1. Про звернення до Президента України Петра Порошенка, Голови Верховної Ради України Андрія Парубія, Прем’єр-міністра України Володимира Гройсмана - доповідатиме депутат міської ради Олег Шевчук. Згідно пояснювальній записці до проекту рішення, броварським депутатам пропонують підтримати наступні питання:

- Заборонити торгівлю товарами російського виробництва в Україні.
- Позбавити банки Російської Федерації ліцензій та права працювати на території України, обмежити роботу російських платіжних систем, з наступним припиненням роботи.
- Засуджуємо застосування силових методів до учасників блокади, і вимагаємо від МВС України та Антитерористичного центру СБУ утриматися від силового протистояння всередині країни.
- У зв’язку з подіями, що відбулися 13.03.2017 року біля залізничної станції у Донецькій області висловлюємо своє занепокоєння силовим вирішенням даної ситуації, і вимагаємо створити тимчасову слідчу комісію Верховної Ради України та детально розслідувати її причини. Винних посадових осіб притягнути до відповідальності.
- Вимагаємо від депутатів Верховної ради України прийняти законопроект «Про заборону торгівлі з тимчасово окупованими територіями України».
- Невідкладно звільнити затриманих під час розгону учасників блокади окупованих районів донецької та Луганської областей, які не скоїли тяжких кримінальних правопорушень.
- Ухвалити закон України «Про тимчасово окуповані території України».
- Висловлюємо своє обурення та вимагаємо від депутатів Верховної Ради України плідної праці, відповідно до ухвалених планів законодавчої діяльності. Вважати неприпустимим відсутність депутатів на пленарних засіданнях Верховної ради України, порушення трудової дисципліни, невиконання плану законодавчої діяльності, у тому числі депутатами урядової коаліції, які зобов’язані ухвалювати закони для забезпечення роботи Уряду України.

2\. Про звернення до Кабінету Міністрів України, Національної комісії, що здійснює державне регулювання у сферах енергетики та комунальних послуг - доповідатиме депутат міської ради Володимир Білокінь. Згідно проекту рішення, броварським депутатам пропонують скасувати розрахунки за електричну енергію у формі попередньої оплати та повернути попередні правила проплати органами місцевого самоврядування, а саме, після подання звітів за спожиту електроенергію.
