---
title: "Броварська освіта в цифрах: третина дітей у садочках - \"понаднормові\", школярів масово переводять на другу зміну"
date: 2015-08-26
author: 
  username: "tatuuum"
  display_name: "Тетяна Панкратьєва"
categories: 
  - "rozsliduvannya"
  - "brovary"
tags: 
  - "brovary"
  - "vibir-redaktsiyi"
  - "dytyachi-sadochky"
  - "novini"
  - "osvita"
  - "shkoli"
---

**Скільки у Броварах садочків та шкіл? Скільки дітей відвідує ці навчальні заклади? Наскільки вони переповнені? Яка потреба у школах та садочках існує в місті? Які резерви можна використати для збільшення бази дитячих навчальних закладів? На ці та інші питання шукали відповіді журналісти "Маєш право знати".**

**АНАЛІЗ**

Місто Бровари. Офіційні цифри:

- За даними [Програми соціально-економічного розвитку Броварів на 2015 рік](https://onedrive.live.com/view.aspx?resid=72571393D4771099!2825&ithint=file%2cdoc&app=Word&authkey=!AJreWVFIfQJqNRM), "станом на **1 грудня 2014 року** чисельність постійного населення складає **98 926 осіб**".
- Відповідно до [існуючого проекту нового Генплану](http://genplan.brovary.org/proekt-henplanu-2015), планована кількість населення у Броварах в **2031 році** буде становити **125 000 осіб**.

[![Бровари_17_квітня_2010](https://mpz.brovary.org/wp-content/uploads/2015/08/Brovary_17_kvitnya_2010.png)](https://mpz.brovary.org/wp-content/uploads/2015/08/Brovary_17_kvitnya_2010.png)

Офіційні відомості менші від реальних як мінімум на чверть - про це говорять самі чиновники. Також експерти вважають прогнозні дані на 2031 рік заниженими - з огляду на високі темпи будівництва у Броварах. Місто стрімко наповнюється новими жителями, і цьому сприяють як **народжуваність**, так і **міграція** населення.

Відповідно до статистичних даних [Головного управління статистики в Київській області](http://kievobl.ukrstat.gov.ua/content/p.php3?c=486&lang=1), в абсолютних показниках народжуваність у Броварах одна з найбільших в області (**1265 осіб** у 2013 році). По цих параметрах Бровари випереджає лише Біла Церква (2165 осіб), проте треба враховувати, що це місто вдвічі більше нашого (200 тисяч населення проти 100 тисяч), а у відносному співвідношенні (у відсотках) народжуваність у Броварах таки вища.

**Дані по декількох містах області за інформацією Головного управління статистики Київської області:**

\[table\]

| **Місто** | **Народжені у 2013 році** |
| --- | --- |
| Біла Церква | 2165 |
| Бориспіль | 785 |
| **Бровари** | **1265** |
| Вишгород | 970 |
| Ірпінь | 931 |
| Переяслав-Хмельницький | 336 |
| Фастів | 624 |

\[/table\]

Наступний чинник приросту населення - це міграція. З початку бойових дій у 2014 році наше місто активно приймало біженців зі східних областей країни. За [даними](http://brovary-rada.gov.ua/zv%D1%96t-pro-robotu-strukturnikh-p%D1%96drozd%D1%96l%D1%96v-brovarsko%D1%97-m%D1%96sko%D1%97-radi-1) броварського управління соцзахисту, у Броварах на 25.08.15 офіційно зареєстровано **4 279** **переміщених осіб** (близько 4% від офіційно зареєстрованого населення міста). За [інформацією](https://mpz.brovary.org/gromadska-rada-dobyvatymetsya-novyh-sadochkiv-ta-shkil-prozorosti-byudzhetnyh-koshtiv-i-vneskiv-batkiv/) начальника броварського управління освіти Володимира Онищенка, у школи міста наразі зараховано **320** дітей переселенців, а у садочки - **260**.

Також нікуди не поділася і звичайна, "невоєнна" міграція - Бровари як передмістя столиці постійно поповнюється новими жителями, заробітчанами, шукачами кращої долі з периферії. Ну і, звичайно, не треба забувати про активне житлове будівництво в Броварах.

<iframe src="https://www.youtube.com/embed/wQ08wHD6X3E" width="560" height="315" frameborder="0" allowfullscreen="allowfullscreen"></iframe>

> На відео начальниця броварського районного відділу державної міграційної служби Лідія Петрик розповідає, що у Броварах щотижнево реєструють 50 новоприбувших жителів або 200-250 на місяць.

І всі ці нові жителі міста (а також ті, що вже мешкають тут) потребують розширення соціальної інфраструктури - будівництва садочків та шкіл.

**АКТИВИ: САДОЧКИ**

Броварське управління освіти на своєму офіційному сайті [інформує](http://www.brovary-osvita.gov.ua/osvita/doshkilna-osvita/), що _"в місті працює 17 дошкільних навчальних закладів",_ проте до цього переліку треба додати і Броварське навчально-виховне об'єднання (БНВО) - усього **18** **ДНЗ комунальної власності**. Також існують приватні заклади на базі колишнього державного ("Трембіта"+"Олександра").

Хоча попит на садочки росте, вже багато років в місті не будуються нові дитячі заклади - Бровари користуються радянською спадщиною. Близько п'яти років тому за допомоги інвесторів було побудовано і відкрито лише **один садочок** ["Сонечко"](http://brovary-dnz-sonechko.edukit.kiev.ua/) (Короленка, 74) на 60 осіб.

\[caption id="attachment\_44146" align="aligncenter" width="600"\][![сонечко](https://mpz.brovary.org/wp-content/uploads/2015/08/sonechko.jpg)](https://mpz.brovary.org/wp-content/uploads/2015/08/sonechko.jpg) ДНЗ "Сонечко"\[/caption\]

Загалом садочки Броварів відвідує близько 5000 дітей. Так, на 01.01.2015 у ДНЗ міста нараховувалося **4754** **дитини**. Щодо 2015-16 навчального року, то наразі невідома точна кількість дітей. Управління освіти повідомляє лише, що станом на серпень 2015 року до дошкільних закладів міста зараховано 1939 осіб, з них 736 дітей ясельної групи і 1203 дітей молодшої групи. Скільки ж усього дошкільнят буде ходити у садочки в цьому році буде відомо лише у вересні, коли з'являться дані по повній, а не зведеній мережі закладів (влітку є практика "зводити" групи, позаяк далеко не всі діти у цей час відвідують садочки). Проте можна прогнозувати аж ніяк не скорочення минулорічної кількості.

**Дані управління освіти і науки Броварської міської ради на 01.01.2015 щодо садочків міста:**

\[table\]

| **Назва закладу** | **Місць** | **Груп** | **Усього дітей** | **Середня кількість дітей у групах** |
| --- | --- | --- | --- | --- |
| Барвінок | 207 | 11 | 362 | 32,9 |
| Віночок | 140 | 8 | 243 | 30,4 |
| Джерельце | 320 | 10 | 334 | 33,4 |
| Зірочка | 67 | 6 | 165 | 27,5 |
| Золотий ключик | 280 | 11 | 336 | 30,6 |
| Золота рибка | 280 | 12 | 353 | 29,4 |
| Калинка | 280 | 12 | 343 | 28,6 |
| Катюша | 320 | 14 | 346 | 24,7 |
| Ластівка | 140 | 6 | 176 | 29,3 |
| Лісова казка | 140 | 6 | 225 | 37,5 |
| Малятко | 65 | 4 | 105 | 26,3 |
| Ромашка | 280 | 12 | 307 | 25,6 |
| Сонечко | 60 | 6 | 137 | 22,8 |
| Теремки | 280 | 11 | 280 | 25,5 |
| Теремок | 280 | 12 | 332 | 27,7 |
| Червоні вітрила | 230 | 12 | 372 | 31 |
| Ялинка | 140 | 6 | 163 | 27,2 |
| БНВО | 103 | 7 | 103 | 14,7 |
| **УСЬОГО ком.власність** | **3612** | **166** | **4682** | **28,2** |
| Трембіта | 280 | 1 | 12 | 12 |
| Олександра | 60 | 5 | 60 | 12 |
| **УСЬОГО приватні** | **340** | **6** | **72** | **12** |
| **УСІ САДОЧКИ МІСТА РАЗОМ** | **3952** | **172** | **4754** | **27,6** |

\[/table\]

Як можна побачити з таблиці, кількість дітей, які відвідують ДНЗ комунальної власності міста, перевищує кількість місць. **Садочки переповнені на третину - приймають** **33% понаднормової кількості дітей**.

Також, відповідно до державних санітарних норм та правил, затверджених наказом МОЗ №678 від 01.08.2013 та наказом Мінюсту №1370/23902 від 09.08.2013, **наповнюваність груп не повинна перевищувати 20 осіб**.

Приватні броварські садочки цих норм додержуються, інші садочки міста - ні. Як видно з таблиці, середня наповнюваність груп садочків комунальної власності у Броварах становить **28 осіб**, у той же час може сягати і **38 осіб** ("Лісова казка"). Також неозброєним оком видно, що майже усі міські садки переповнені: розраховані на одну кількість дітей, а приймають значно більшу. Так, наприклад, ДНЗ "Сонечко" розрахований на 60 осіб, а приймає **удвічі більше** - 137, або ДНЗ "Червоні вітрила" розрахований на 230 осіб, а ходить в нього - 372 дитини, і так далі.

Також з листування активістів [ГО "Народний контроль"](http://nk.mybrovary.com/) з броварськими чиновниками щодо найбільшої, найменшої та середньої кількості дітей у групах комунальних садочків відомо, що:

\[quote\]

В ДНЗ "Малятко", "Сонечко", "Червоні вітрила", "Зірочка" в групах по 32-38 дітей (за списками). В ДНЗ "Катюша" та "Калинка" - 22-28 дітей (за списками). Середньомісячне відвідування дітьми ДНЗ становить 22 дитини. Черга у дошкільні навчальні заклади міста відсутня.

\[/quote\]

Чиновники воліють орієнтуватися на середньомісячну відвідуваність, а не спискову кількість, проте не можна міняти місцями причину та наслідки. Цілком вірогідно, що саме порушення санітарних норм через велику скупченість дітей у групах (деінде удвічі понад норму) і призводить до того, що діти багато хворіють і не відвідують дитячі заклади... даючи таким чином можливість зафіксувати цілком прийнятну цифру відвідуваності у 22 особи на групу.

Комфортними умовами може похизуватися лише БНВО (["Центр розвитку дитини"](http://bnvo.com.ua/content/%D0%BC%D0%B5%D1%80%D0%B5%D0%B6%D0%B0-%D0%B3%D1%80%D1%83%D0%BF-%D1%86%D0%B5%D0%BD%D1%82%D1%80%D1%83-%D1%80%D0%BE%D0%B7%D0%B2%D0%B8%D1%82%D0%BA%D1%83-%D0%B4%D0%B8%D1%82%D0%B8%D0%BD%D0%B8)) - 4 повні групи та 2 прогулянкові для дітей від 3 до 6 років - в середньому **15 дітей** у групі, та ДНЗ "Трембіта" (+приватний підрозділ "Олександра") - усього 6 груп (5+1) - в середньому **12 дітей** у групі.

\[caption id="attachment\_44302" align="aligncenter" width="600"\][![БНВО](https://mpz.brovary.org/wp-content/uploads/2015/08/1cMbClF2S8U.jpg)](https://mpz.brovary.org/wp-content/uploads/2015/08/1cMbClF2S8U.jpg) Броварське навчально-виховне об'єднання\[/caption\]

Також у місті є інші приватні заклади, де групи також невеличкі: ["Золотий місточок"](https://www.facebook.com/privatniyisadochokzolotiyimistochok) (Київська, 197) - працює вже 4 роки, існує 4 вікові групи, планується школа, ["Сонечко"](https://www.facebook.com/pages/Sonechko/769054616517189) (Старотроїцька, 96), "Умнічка" (Злагоди, 14), "Счастье" (Грушевского, 7) та інші. Існують і компромісні рішення у вигляді приватних дитячих центрів ("розвивалки", сімейні клуби тощо), де дитину можуть приймати не на повний день.

Таким чином приватний сектор відповідає на виклики часу, у той час як сектор державний не здатний впоратися з наростаючим попитом. Проте не кожна родина може собі дозволити заклад приватний, адже ціни там можуть коливатися від 1500 до 4500 грн на місяць.

Така ситуація не може не бентежити громадскість, тож з початком цього навчального року активісти "Народного контролю" та [Громадська рада при броварському управлінні освіти](https://mpz.brovary.org/gromadska-rada-pri-upravlinni-osviti-brovariv-viznachila-garyachishi-napryamki-roboti/) збираються працювати у цьому напрямку та шукати резерви для збільшення освітньої бази міста.

А такі резерви є, позаяк декотрі садочки (або частини приміщень) використовуються не за призначенням. Так, міська влада [повідомляє](http://brovary-rada.gov.ua/v%D1%96dkrito-dodatkov%D1%96-m%D1%96stsya-u-dityachikh-sadochkakh-m%D1%96sta), що в таких садочках у цьому році _«за рахунок приміщень, які раніше використовувались не за призначенням, відкрито три додаткові групи на загальну кількість **90** місць. Так 21 серпня відкрито додаткову групу у дитячому садочку «Барвінок», а 25 серпня - у садочках «Теремки» та «Золота рибка»_.

**ПАСИВИ: САДОЧКИ**

У місті існують садочки, які не є комунальною власністю міста і які умовно можна назвати "проблемними" та "колишніми", зокрема це:

- колишній садочок "Чебурашка" (Постишева, 1А)
- колишній садочок "Півник", він же колишній офіс Партії Регіонів (Київська, 298)
- колишній садочок від БЗБК (Гагаріна, 14А) та діючий садочок "Трембіта" від БЗБК (Незалежності, 8А).

Ситуацію з усіма ними, зокрема, намагається прояснити броварська громадська організація "Народний контроль", також питання щодо цих ДНЗ піднімається і на засіданнях Громадської ради при управлінні освіти. Активісти хочуть повернути садочки у комунальну власність міста, тим самим збільшивши базу функціонуючих дошкільних навчальних закладів міста. Проте, окрім багатомісячного листування з чиновниками, результатів поки не видно.

\[caption id="attachment\_44135" align="aligncenter" width="600"\][![садочки (1)](https://mpz.brovary.org/wp-content/uploads/2015/08/sadochky-1.jpg)](https://mpz.brovary.org/wp-content/uploads/2015/08/sadochky-1.jpg) Постишева, 1А\[/caption\]

\[caption id="attachment\_44136" align="aligncenter" width="600"\][![садочки (2)](https://mpz.brovary.org/wp-content/uploads/2015/08/sadochky-2.jpg)](https://mpz.brovary.org/wp-content/uploads/2015/08/sadochky-2.jpg) Постишева, 1А, колишній дитячий садочок\[/caption\]

**Колишній садочок "Чебурашка" (Постишева, 1А)** вже давно не є територіальною власністю громади. Зараз там розміщується і тренується один з підрозділів Міністерства внутрішніх справ, і віддавати місту будівлю колишнього садочка власник (МВС) наразі відмовляється.

[![DSC_1666](https://mpz.brovary.org/wp-content/uploads/2015/02/DSC_1666.jpg)](https://mpz.brovary.org/wp-content/uploads/2015/02/DSC_1666.jpg)

**Колишній садочок "Півник" (Київська, 298)** реконструювали 10 років тому, проте дітей там як не було, так і немає. Спочатку будівлю собі забрала Партія регіонів під офіс, а після подій на Майдані там розмістився реабілітаційний центр батальйону "Донбас" для бійців АТО. За словами представника батальйону, 2014 року Партія регіонів передала будівлю ГО "Дніпро-Україна".

\[quote\]

Запитуємо в Тезки (боєць батальйону "Донбас" - прим. авт) про те, що турбує багатьох броварчан: чому і хто вирішив, що тут більше не буде дитячого садочка, адже про це стільки говорили в місті? «_Відновити тут садочок вже майже неможливо_», – відповідає на це чоловік. З його слів, попередні власники приміщення – партійці Януковича – занадто сильно змінили не лише планування будівлі, але й усі внутрішні комунікації. «_За нашими підрахунками_, – говорить далі боєць, – _для того, аби тут відновити дитсадок, потрібно не менше 6 мільйонів гривень. Легше побудувати новий_».

\[/quote\]

> Більше подробиць читайте у статті ["Від Партії регіонів до батальйону «Донбас»: хто сьогодні хазяйнує у колишньому дитсадку на Київській?"](https://mpz.brovary.org/vid-partiyi-regioniv-do-batalyonu-donbas-hto-sogodni-vselivsya-v-kolishniy-ditsadok-na-kiyivskiy/) від 5 лютого 2015 року

\[caption id="attachment\_44139" align="aligncenter" width="600"\][![садочки (5)](https://mpz.brovary.org/wp-content/uploads/2015/08/sadochky-5.jpg)](https://mpz.brovary.org/wp-content/uploads/2015/08/sadochky-5.jpg) Незалежності, 8А\[/caption\]

\[caption id="attachment\_44140" align="aligncenter" width="600"\][![садочки (6)](https://mpz.brovary.org/wp-content/uploads/2015/08/sadochky-6.jpg)](https://mpz.brovary.org/wp-content/uploads/2015/08/sadochky-6.jpg) Незалежності, 8А, ДНЗ "Трембіта" та "Олександра"\[/caption\]

Ще два садочки - один діючий, один колишній - знаходяться у віданні "БЗБК" (будівельна компанія "Броварський завод будівельних конструкцій", один з броварських забудовників, зокрема будують ЖК "Шоколад" по вул.Київській, 265). На даний момент ці садочки перебувають на балансі "БЗБК". Проте стан їх не вирішений, між містом та "БЗБК" вже кілька років йде судова тяганина, тому хто буде власником та вирішуватиме подальшу долю садків - невідомо.

\[caption id="attachment\_44138" align="aligncenter" width="600"\][![садочки (4)](https://mpz.brovary.org/wp-content/uploads/2015/08/sadochky-4.jpg)](https://mpz.brovary.org/wp-content/uploads/2015/08/sadochky-4.jpg) Гагаріна, 14А, закинута будівля садочка\[/caption\]

\[caption id="attachment\_44137" align="aligncenter" width="600"\][![садочки (3)](https://mpz.brovary.org/wp-content/uploads/2015/08/sadochky-3.jpg)](https://mpz.brovary.org/wp-content/uploads/2015/08/sadochky-3.jpg) Гагаріна, 14А\[/caption\]

Одна з будівель **(Гагаріна, 14А)** закрита, інша **(Незалежності, 8А)** функціонує як **дитячий садочок "Трембіта" (+приватний підрозділ "Олександра")**. ДНЗ "Трембіта" призначений для працівників компанії, на даний момент там працює лише одна група з 12 дітей працівників "БЗБК". Місто не компенсує з бюджету витрати на садочок, а компанія не розраховує за свій кошт утримувати дітей не працівників "БЗБК".

> Більше інформації про спір між "БЗБК" та броварськими чиновниками читайте в окремому матеріалі на "Маєш право знати". 

**АКТИВИ:ШКОЛИ**

За [даними](http://www.brovary-osvita.gov.ua/osvita/zagalna-serednya-osvita/) управління освіти: _"Мережа навчальних закладів міста Бровари складається з 6 загальноосвітніх шкіл І-ІІІ ступенів, гімназії ім. С.І.Олійника, 2 спеціалізованих шкіл І-ІІІ ступенів, навчально-виховного комплексу, вечірньої загальноосвітньої школи ІІ-ІІІ ступенів у складі навчально-виховного об’єднання, приватної загальноосвітньої школи І-ІІІ ступенів «Фортуна»"._ Усього: **12 закладів**.

З кожним роком кількість учнів у місті зростає, а перших класів набирають все більше. Через це школи міста переповнені, ущільнюються, а учні все частіше вимушені вчитися у другу зміну. З радянських часів у місті не будували нових шкіл, останньою відкрила двері учням ЗОШ №10 по вул.Черняховського, 17Б.

\[caption id="attachment\_44303" align="aligncenter" width="600"\][![ЗОШ 10](https://mpz.brovary.org/wp-content/uploads/2015/08/82_big.jpg)](https://mpz.brovary.org/wp-content/uploads/2015/08/82_big.jpg) ЗОШ №10\[/caption\]

У 2015-16 навчальному році у школах міста Бровари буде навчатися орієнтовно **11 250 учнів**, з них - **1640 першачків**. У наступному, 2016-17-му, у перші класи планується набрати також близько 1600 учнів.

Середня наповнюваність перших класів становить приблизно **30 осіб**. Найбільш переповнені перші класи будуть у 5-й спеціалізованій школі - в середньому **36 осіб** - через популярність цього навчального закладу у місті. Чималенька навантаженість ляже й на інші школи Масиву: так, ЗОШ №№ 7, 9 та 10 приймуть відповідно **8, 9 та 8 перших класів (або 256, 225 та 240 дітей**). І це при тому, що ці школи, як і більшість шкіл міста, будувалися з розрахунку на 4 перших класи, кажуть експерти.

[![5b69b9cb83065d403869739ae7f0995e](https://mpz.brovary.org/wp-content/uploads/2015/08/5b69b9cb83065d403869739ae7f0995e.jpg)](https://mpz.brovary.org/wp-content/uploads/2015/08/5b69b9cb83065d403869739ae7f0995e.jpg)

Через це кількість дітей, які вчаться у **другу зміну**, невпинно зростає. Також школи максимально ущільнюють розклад, і діти не можуть розраховувати на своє класне приміщення не тільки упродовж дня, а навіть на своїй зміні. Приміщення завантажуються "от і до": поки в одного класу фізкультура - в його учбовій кімнаті проводиться музика для іншого і тому подібне. Місця і часу для гуртків, курсів, позашкільних занять, які проводяться у школі у вільний від уроків час, також залишається все менше.

Єдиною комфортною школою в місті виглядає приватний заклад "Фортуна" із середньою наповнюваністю перших класів - близько **15 осіб** на клас - вдвічі менше, ніж у закладах державних.

**Мережа класів, учнів 1-х класів шкіл міста Броварів на 2015-16 навчальний рік (станом на 13.08.2015):**

\[table\]

| **Назва закладу** | **Кількість 1-х класів** | **Кількість учнів 1-х класів** | **Середня наповнюваність класів** |
| --- | --- | --- | --- |
| Гімназія ім.Олійника | 3 | 101 | 33,3 |
| ЗОШ №1 | 3 | 75 | 25,0 |
| ЗОШ №2 | 6 | 176 | 29,3 |
| ЗОШ №3 | 3 | 90 | 30,0 |
| СШ №5 | 4 | 144 | 36,0 |
| ЗОШ №6 | 3 | 90 | 30,0 |
| СШ №7 | 8 | 256 | 32,0 |
| НВК | 5 | 163 | 32,6 |
| ЗОШ №9 | 9 | 225 | 25,0 |
| ЗОШ №10 | 8 | 240 | 30,0 |
| НВО | 1 | 30 | 30,0 |
| **УСЬОГО** | **53** | **1596** | **30,1** |
| "Фортуна" | 3 | 44 | 14,7 |
| **Державні та приватні ЗНЗ РАЗОМ** | **56** | **1640** |   |

\[/table\]

Отже, висновок невтішний: садочки та школи Броварів переповнені, дитячих навчальних закладів хронічно не вистачає. Цілком очевидно, що освітня інфраструктура потребує якнайшвидшого приведення у відповідність потребам міста, яке швидко росте. Що будують в місті та чи відповідає це щільності забудови? До чого тут Генплан та як коментують ситуацію фахвців? Про все це читайте у [другій частині](https://mpz.brovary.org/dytyachi-sadochky-u-brovarah-buduyut-2-planuyut-18-a-skilky-treba-naspravdi/) матеріалу.
