---
title: "\"День Голландії у Броварах\": національні вафлі, дитячі квести та благодійність - ФОТО"
date: 2015-10-12
author: 
  username: "los"
  display_name: "Лось Олена"
categories: 
  - "brovary"
  - "aktsiyi-zahodi"
tags: 
  - "zeelandia"
  - "brovary"
  - "vibir-redaktsiyi"
  - "den-gollandiyi-u-brovarah"
  - "novini"
---

**У цю суботу, 10 жовтня з 10-ї ранку у міському парку "Перемога" відбувалася благодійно-розважальна подія [“День Голландії у Броварах”](https://mpz.brovary.org/anons-10-zhovtnya-den-golandiyi-u-brovarah/). Організатором виступила компанія Zeelandia, а споносорами  - 10 броварських підприємств. Зібрані кошти обіцяють віддати на потреби школи для дітей з особливими потребами "Мозаїка".**

Для тих, хто не зрозумів, що поєднує Бровари, далеку Голландію (країну тюльпанів, синьо-білих буколічних картинок з млинами  та найсмачніших вафель) та допомогу дітям з обмеженими можливостями, спробуємо пояснити більш докладно. Справа у тому, що підприємство з Нідерландів **Zeelandia**, яке у нашому місті виробляє інгредієнти для кондитерського та хлібопекарської промисловості, дуже активно займається благодійністю.  У минулу п’ятницю працівники компанії святкували день народження Zeelandia - 12 років, а також відкриття нового цеху - а вже у суботу подарували свято броварським школярам, а школі “Мозаїка” зібрали матеріальну допомогу.

[![голландія zeelandia (5)](https://mpz.brovary.org/wp-content/uploads/2015/10/gollandiya-zeelandia-5.jpg)](https://mpz.brovary.org/wp-content/uploads/2015/10/gollandiya-zeelandia-5.jpg)

[![голландія zeelandia (3)](https://mpz.brovary.org/wp-content/uploads/2015/10/gollandiya-zeelandia-3.jpg)](https://mpz.brovary.org/wp-content/uploads/2015/10/gollandiya-zeelandia-3.jpg)

З самого ранку у парку можна було зустріти багато людей у яскраво-жовтих куртках. То співробітники готувались до свята: жінки пекли вафлі (усі кошти від проданої смакоти також пішли на благодійність), сортували завдання по конвертам і прикрашали парк, а чоловіки займалися важкою роботою – встановлювали локації для квесту.

Атмосфера була дуже доброзичливою та святковою, усі працювали досить завзято і з задоволенням. Здавалося, що приймати участь у таких заходах для працівників комапнії не є “нав’язаною обязаловкою”, а навпаки - чудовою можливістю добре провести час з колективом.

[![голландія zeelandia (16)](https://mpz.brovary.org/wp-content/uploads/2015/10/gollandiya-zeelandia-16.jpg)](https://mpz.brovary.org/wp-content/uploads/2015/10/gollandiya-zeelandia-16.jpg)

[![голландія zeelandia (1)](https://mpz.brovary.org/wp-content/uploads/2015/10/gollandiya-zeelandia-1.jpg)](https://mpz.brovary.org/wp-content/uploads/2015/10/gollandiya-zeelandia-1.jpg)

Загалом у квесті прийняли участь **десять шкіл**: від кожної школи делегували близько десяти дітей 8-9-х класів. У кожної команди був свій спонсор, тож перед початком квесту дітям роздали різнокольорові футболки з логотипами компаній. Спонсорами заходу виступили такі броварські підприємства, як: "Бровари-Вторма", "Бровафарма", "Бротеп", "Sophia", "Juco", "Бест", "Київгума" та інші.

[![голландія zeelandia (17)](https://mpz.brovary.org/wp-content/uploads/2015/10/gollandiya-zeelandia-17.jpg)](https://mpz.brovary.org/wp-content/uploads/2015/10/gollandiya-zeelandia-17.jpg)

[![голландія zeelandia (18)](https://mpz.brovary.org/wp-content/uploads/2015/10/gollandiya-zeelandia-18.jpg)](https://mpz.brovary.org/wp-content/uploads/2015/10/gollandiya-zeelandia-18.jpg)

На якийсь час на літній естраді була метушня - діти переодягались, фотографувались, декілька команд намалювали на щоках прапори Голландії та України.

[![голландія zeelandia (19)](https://mpz.brovary.org/wp-content/uploads/2015/10/gollandiya-zeelandia-19.jpg)](https://mpz.brovary.org/wp-content/uploads/2015/10/gollandiya-zeelandia-19.jpg)

Отже, футболки роздано, задачі перед командами поставлено - і всі розбіглися парком виконувати завдання.

[![голландія zeelandia (21)](https://mpz.brovary.org/wp-content/uploads/2015/10/gollandiya-zeelandia-21.jpg)](https://mpz.brovary.org/wp-content/uploads/2015/10/gollandiya-zeelandia-21.jpg)

А ми тим часом поспілкувались з директором підприємства Zeelandia **Андрієм Василенко**, щоб більше дізнатись про мету цього дійства.

[![голландія zeelandia (22)](https://mpz.brovary.org/wp-content/uploads/2015/10/gollandiya-zeelandia-22.jpg)](https://mpz.brovary.org/wp-content/uploads/2015/10/gollandiya-zeelandia-22.jpg)

**\- Розкажіть трохи про ідею проведення такого “Дня Голландії”? Чому ви обрали саме такий формат?**

_\- Все дуже просто. Благодійність прописана у нашому статуті поруч з виробництвом та інформаційними послугами,  тому ми кожного року проводимо великі події накшталт цієї, та декілька менш масштабних. Цього року усі гроші підуть у броварську школу «Мозаїка», де навчаються діти з особливими потребами._

**\- Чи важко було знайти спонсорів, адже 10 команд, з кожного спонсора треба мінімум по 5000 гривень благодійного внеску, та ще призи для учасників, інші витрати?**

_\- Спонсорів знайшли без проблем - я просто обдзвонив директорів, і всі, кому я запропонував співробітництво, погодились. Більше того, потім до мене підходили керівники інших підприємств і питали, з якоюсь образою -  чому я не запросив їх до спонсорства.  Довелося навіть вибачатися, адже у нас лише 10 команд і більше ніяк. Але вони можуть провести свої благодійні акції._

Поки ми спілкувались з директором, учасники бігали парком, виконуючи різноманітні завдання. Що вони тільки не робили...

Продавали печиво мамочкам з колясками по 5 грн за штучку (надзвичайна смакота, мабуть, багато хто пошкодував,  що купив так мало).

[![голландія zeelandia (24)](https://mpz.brovary.org/wp-content/uploads/2015/10/gollandiya-zeelandia-24.jpg)](https://mpz.brovary.org/wp-content/uploads/2015/10/gollandiya-zeelandia-24.jpg)

Малювали у стилі “ляпки”, видуваючи фарбу. Перемагала та команда, у якої малюнок найбільше був подібний до тюльпана.

[![голландія zeelandia (4)](https://mpz.brovary.org/wp-content/uploads/2015/10/gollandiya-zeelandia-4.jpg)](https://mpz.brovary.org/wp-content/uploads/2015/10/gollandiya-zeelandia-4.jpg)

Намагались поцілити м’ячем до пластикового відра.

[![голландія zeelandia (11)](https://mpz.brovary.org/wp-content/uploads/2015/10/gollandiya-zeelandia-11.jpg)](https://mpz.brovary.org/wp-content/uploads/2015/10/gollandiya-zeelandia-11.jpg)

Вирішували головоломки.

[![голландія zeelandia (12)](https://mpz.brovary.org/wp-content/uploads/2015/10/gollandiya-zeelandia-12.jpg)](https://mpz.brovary.org/wp-content/uploads/2015/10/gollandiya-zeelandia-12.jpg)

[![голландія zeelandia (14)](https://mpz.brovary.org/wp-content/uploads/2015/10/gollandiya-zeelandia-14.jpg)](https://mpz.brovary.org/wp-content/uploads/2015/10/gollandiya-zeelandia-14.jpg)

Шукали відповіді на каверзні питання типу «Що кричать футбольні вболівальники з Голландії, коли їх команда грає з Німеччиною?»

[![голландія zeelandia (9)](https://mpz.brovary.org/wp-content/uploads/2015/10/gollandiya-zeelandia-9.jpg)](https://mpz.brovary.org/wp-content/uploads/2015/10/gollandiya-zeelandia-9.jpg)

Та багато-багато  інших цікавих та веселих розваг.

[![голландія zeelandia (13)](https://mpz.brovary.org/wp-content/uploads/2015/10/gollandiya-zeelandia-13.jpg)](https://mpz.brovary.org/wp-content/uploads/2015/10/gollandiya-zeelandia-13.jpg)

Перемогу здобула команда **гімназії ім. Олійника**. Друге місце посіла **школа №1**. А на третю сходинку піднялися учні **НВК** (колишня школа №8). А змагатися було за що, адже головний приз досить значний  - **інтерактивна дошка для школи**. Але, мабуть, найбільше виграли діти «Мозаїки», які з зібраними коштами отримають ще більше можливостей для навчання та повноцінного життя.

**Фото - Світлана Яцив**
