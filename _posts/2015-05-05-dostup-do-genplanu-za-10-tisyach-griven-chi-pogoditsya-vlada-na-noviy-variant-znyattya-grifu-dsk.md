---
title: "Доступ до Генплану за 10 тис грн: чи погодиться влада на новий варіант зняття грифу \"ДСК\"?"
date: 2015-05-05
author: 
  username: "shako"
  display_name: "Тарас Шако"
tags: 
  - "brovary"
  - "vibir-redaktsiyi"
  - "generalniy-plan-brovariv"
  - "genplan"
  - "gromadske-obgovorennya"
  - "miska-rada"
  - "malofiyenko"
  - "nove-misto-brovari"
  - "novini"
  - "ribakova"
  - "siverska"
  - "simutin"
  - "cherepeynik"
  - "shtab"
  - "shtab-z-rozrobki-zmin-do-genplanu"
---

**[![штаб генплан 2](https://mpz.brovary.org/wp-content/uploads/2015/04/shtab-genplan-2.jpg)](https://mpz.brovary.org/wp-content/uploads/2015/04/shtab-genplan-2.jpg)На третьому засіданні штабу з підготовки та громадського обговорення змін до Генплану Броварів, що відбулось 23 квітня, активіст Віктор Малофієнко розказав, як отримати доступ до містобудівної документації 1999 року. Як відомо, чиновники відмовляються надавати її штабістам, посилаючись на гриф гриф «Для службового користування». За словами активіста, вихід є: розробник чинного Генплану - державний інститут «Діпромісто» - готовий за 10 000 гривень зняти "ДСК". Це дасть змогу членам штабу почати врешті-решт вивчення документації.**

Щоб сплатити вказану суму за можливість вивчення чинного Генплану в редакції 1999 року, потрібно укласти відповідний договір між міською радою та держінститутом «Діпромісто», повідомив Малофієнко. З такою пропозицією члени штабу планують звернутись до міського голови Ігоря Сапожка.

Нагадаємо, на двох попередніх засіданнях штабу головний архітектор міста **Лілія Рибакова** відмовлялась надати доступ до чинної містобудівної документації, посилаючись до гриф «ДСК». Попри те, що недавні зміни до Закону "Про доступ до публічної інформації" його відміняють, чиновниця підкреслює: дати доступ до генерального плану може надати тільки його розробник.

[![штаб генпланн 17](https://mpz.brovary.org/wp-content/uploads/2015/04/shtab-genplann-17.jpg)](https://mpz.brovary.org/wp-content/uploads/2015/04/shtab-genplann-17.jpg)

Прямо на засіданні штабу підприємець та активіст **Леонід Черепейник** заявив, що може надати необхідні для цього кошти. Відтак справа тепер в готовності міської влади укласти вказаний вище договір з розробниками генплану.

> **Репортаж з першого засідання штабу [можна прочитати тут.](https://mpz.brovary.org/shtab-po-rozrobtsi-zmin-do-genplanu-brovariv-planuye-pochati-z-viroblennya-strategiyi-rozvitku-mista/)**

Втім, не всі члени штабу дивляться з оптимізмом на такий варіант отримання доступу до чинного Генерального плану 1999 року. Окремі члени штабу мають сумніви, що влада погодиться укласти такий договір з "Діпромістом". Активісти вважають, що чинний Генплан ховає безліч цікавих громадськості та неприємних для влади фактів, наприклад, щодо розбіжностей між цільовим призначенням земельних ділянок у містобудівній докумемнтації та їх фактичним використанням.

За словами депутата міської ради **Романа Сімутіна**, в разі відмови укласти такий договір між міськрадою та «Діпромістом», сенсу в подальших засідання штабу немає, адже його членам просто не буде над чим працювати. Таку думку підтримали також і громадські активісти ініціативи "Нове місто Бровари".

> **Репортаж із другого засідання штабу [можна прочитати тут.](https://mpz.brovary.org/shtab-zi-zv-yazanimi-rukami-chinovniki-vidmovili-aktivistam-v-dostupi-do-chinnogo-genplanu-brovariv/)**

Окрім вищеописаного механізму доступу до генплану-1999, на третьому засіданні штабу присутні черговий раз обговорювали організаційні та технічні питання: куди штабістам краще ти звподаваернення, хто відповідальний за оприлюднення необхідних документів на сайті міськради, скільки разів на місяць повинні відбуватись засідання штабу тощо.

**Повний відеозапис третього засідання штабу з розробки змін до Генплану**

<iframe src="https://www.youtube.com/embed/IwPhyQhiQ5A" width="600" height="315" frameborder="0" allowfullscreen="allowfullscreen"></iframe>

Також на зібранні більшістю голосів обрали керівний склад штабу – головою затвердили заступника міського голови Василя Андрєєва, співголовою – громадську активістку **Олену Сіверську**. За комунікацію всередині штабу відповідатиме активіст **Бажен Левковець**. Збиратись штабісти вирішили двічі на місяць.

> Наступне засідання штабу запланували вже після травневих свят - **14 травня**, однак лише за умови отримання доступу до містобудівної документації 1999 року. "Маєш право знати" продовжує стежити за роботою штабу з розробки та громадського обговорення змін до Генерального плану Броварів.
