---
title: "Економія до 40 відсотків на опаленні - це реальність"
date: 2015-01-26
author: 
  username: "simutin"
  display_name: "Роман Сімутін"
categories: 
  - "kolonka-avtora"
---

**[![img_1_87_8](https://mpz.brovary.org/wp-content/uploads/2015/01/img_1_87_8.jpg)](https://mpz.brovary.org/wp-content/uploads/2015/01/img_1_87_8.jpg)Запитаєте, як змусити КП «Броваритепловодоенергію» нараховувати плату за реальне поставлене тепло у ваші квартири, і в такий спосіб зекономити 30 відсотків на оплаті даної послуги? Навіть не дочитавши цей матеріал  до кінця,  ви вже зрозумієте, в який спосіб це зробити.**

Перший і рішучий крок - встановити  тепловий лічильник.  Це найменш затратний і найефективніший спосіб досягнути максимальної економії за досить невеликі кошти.  Всі інші способи (утеплення горищ, підвалів, стін і т.п.) набагато більш затратні.

Крім того, скільки б ми не утеплювали свою квартиру, будинок, підвал, ситуація не змінюється – платіжка за тепло приходитиме   зі   старою  сумою. Причина - плата за тепло нараховується за методикою Кабміну відповідно до квадратури житла. Не враховуються  наступні параметри:  новий будинок це чи старий, утеплений він чи ні. Натомість сповна у вартість опалення  заносять  затрати теплопостачального підприємства.

Тож переходжу до чіткої мови цифр. Під час  опалювального  сезону 2013\\2014 років у Броварах середній показник сплати для мешканців будинків з лічильниками  тепла склав  4 грн. 31 коп. за кв. м, за його відсутності – 6 грн. 70 копійок.

На той момент  сім’я, яка мешкала **у будинку без лічильника**, наприклад у двокімнатній квартирі площею 50 кв. м, за опалювальний сезон зі  свого бюджету  викладала 2010 грн,  а там,  де лічильник був встановлений,  – 1293 грн. Як ви гадаєте, 700 грн. -- це суттєві заощадження?

Треба обов’язково пам’ятати, що в опалювальний сезон 2014/2015 років ми увійшли з новими тарифами на тепло, вартість яких зросла на 26 % і складає 8 грн. 45 коп за кв. м.

На жаль, точні порівняльні цифри зараз навести неможливо, так як опалювальний сезон триватиме ще 4 місяці.  Але й  зараз наведені цифри дають таку ж картину. Тож тенденція до економії на рівні 30% не тільки зберігається, а й збільшується.

Наведу невеличку статистику за жовтень-грудень 2014 року, де мешканці платили по лічильниках, та відсоток економії коштів:

\[table\]

| адреса | Плата за жовтень грн./м2 (9 днів) – % економії | Плата за листопад грн./м2 - % економії | Плата за грудень грн./м2 - % економії |
| --- | --- | --- | --- |
| вул. Кирпоноса, 7-а | 0,79 – 65% | 5,14 – 39% | 5,97 – 29% |
| вул. Грушевського, 11 | 1,08 – 52% | 5,03 – 40% | 6,14 – 27% |
| бульв. Незалежності, 7 | 1,06 – 53% | 5,13 – 39% | 5,93 – 30% |
| бульв. Незалежності, 4-а | 0,83 – 63% | 5,59  - 34% | 6,54 – 22% |
| бульв. Незалежності, 11 (**частина будинку**) | 0,89 – 61% | 3,77 – 55% | 6,60 – 22% |
| вул. Черняхівського, 15 | 0,64 – 72% | 4,13 – 51% | 5,08 – 40% |
| вул. Черняхівського,17 | 0,66 – 71% | 4,36 – 48% | 5,42 – 36% |
| вул. Короленка, 56 | 0,70 – 69% | 4,64 – 45% | 5,24 – 38% |
| вул. Олімпійська, 8-а | 1,46 – 36% | 4,28 – 49% | 5,72 – 32% |
| вул. Олімпійська, 2 | 0,51 – 77% | 4,51 – 46% | 7,14 – 15% |
| вул. Горького, 5 | 0,78 – 65% | 3,99 – 52% | 5,09 – 40% |
| вул. Київська, 300-в | 0,83 – 63% | 4,50 – 46% | 5,22 – 38% |

\[/table\]

А тепер візьміть калькулятор і порахуйте економію. Пам’ятаємо, вартість послуги тепла за кв. метр без лічильника склала 8 грн. 45 коп.  Порахували? А тепер задайтеся питанням: це суттєва економія для бюджету вашої сім’ї,  і куди б ви ці кошти могли витратити?

Думаю, далі переконувати вас у необхідності встановлення лічильник не варто, цікавить інше актуальне  питання: як встановити лічильник і скільки він коштує?  Відповідаю: його встановити непросто, але й  не надто складно.

Тож, які кроки треба здійснити, які документи зібрати та про вартість лічильників з повною їх установкою.

**Як це зробити:**

1. Вибрати людину, мешканця будинку, яка візьме на себе роль **організатора процесу**.
2. Будинок вибирає **підрядника** на встановлення лічильника.
3. Будинок отримує **технічні умови** для встановлення лічильника у своєму домі від теплопостачальника.
4. Підрядник на встановлення лічильника розробляє **індивідуальний проект**, рекомендує тип лічильника і погодного регулятора або регулятора тепла.
5. Підрядник **погоджує робочий проект** у теплопостачальника та в «Енергонагляді».
6. Мешканці будинку **скидаються грошима**на купівлю і встановлення вибраного і погодженого лічильника і погодного регулятора.
7. Підрядник **купує і монтує лічильник**і погодний регулятор.
8. Організовується зустріч мешканців будинку, балансоутримувача будинку, теплопостачальника і підрядника з монтажу лічильника. Теплопостачальник **пломбує лічильник**.
9. Підрядник проводить **пусконалагоджувальні роботи**.
10. Будинок **розраховує**, який відсоток вартості спожитого тепла платитиме кожна квартира в залежності від її площі, або приймає до уваги наявність індивідуальних лічильників тепла у квартирах.
11. Складається **договір** на розрахунок за тепло на основі даних лічильника.
12. **Повірка** лічильника відбувається через 2 - 4 роки (заноситься до квитанції).

**А тепер – вартість.** Залежно від якості,  лічильник тепла коштує **40 - 60 тис. грн.,** за наявного терморегулятора (ручний чи автоматичний). Тобто для будинку з наявністю 150 – 200 квартир встановлення лічильника з власної ініціативи обійдеться приблизно в **300 грн.** з квартири. А повернути кошти, звісно, за рахунок економії, можна за половину опалювального сезону. Зверніть, будь-ласка,  увагу на кількість квартир, адже якщо у будинку їх 100, то і сума  зросте,  і окупність буде становити один опалювальний сезон.

Якщо бути чесним, то потрібно й  попередити, що усім без виключення будинкам не вдасться досягнути економії в 30%. Чому? На це впливає купа факторів. Не так вік будинку, як якість і властивості матеріалів,  використаних при будівництві, відсутності чи наявності подвійних дверей у будинку, подвійного скла на сходових прольотах, зношеності та  ізоляції труб і т.п. Але навіть найгіршого показника економії в розмірі 20% досягнути вдасться однозначно. А деякі будинку будуть мати економію у  40%,  і це доконаний факт.

Як депутат Броварської міської ради,  я з 2011 року щоразу під час ухвалення річного бюджету подаю свої пропозиції щодо виділення необхідних  коштів на встановлення лічильників. До цього додаю розрахунки щодо заощаджень коштів жителями  будинків. Проте,  ці пропозиції,  на жаль,  задовольнялися лише на 5-10 відсотків. Якщо не взятися за вирішення проблеми зараз, тягар на ваші гаманці у майбутньому збільшиться ще –   наступного  опалювального  сезону тарифи на тепло піднімуть ще на 50 відсотків. Це не є секретом ні для кого, адже енергоносії,  які постачає Росія, за суперсвітовими цінами, є  для нашої країни згубними, тож без значного підвищення тарифів не обійдеться однозначно.

Щоб хоч якось полегшити непосильну ношу для громади, захистити себе і свої сім’ї, ми повинні змусити мера, який є розпорядником коштів, вжити всі необхідні кроки  до негайного розроблення і впровадження заходів  із послаблення фінансового тиску на броварчан,  хоча б на рівні сплати комунальних послуг.  Але й ми  не повинні скласти руки і чекати. Створюйте ініціативні групи, «бомбіть»  керманичів міста заявками. Активно боріться за своє благополуччя,  своїх родин.  Я ж зі свого боку прикладаю і буду прикладати максимум зусиль для вирішення цієї проблеми. І цей  матеріал  є одним із публічних закликів.
