---
title: "«Brovary Challenge 2016»: триває набір на конкурс із англійської мови – переможці поїдуть до Англії"
date: 2016-09-29
author: 
  username: "pravoZnaty"
  display_name: "Маєш право знати"
categories: 
  - "announce"
  - "novyny"
tags: 
  - "anglijska"
  - "anons"
  - "brovary"
  - "velyka-brytaniya"
  - "konkurs"
  - "livoberezhna-kiyivshhina"
  - "mova"
  - "novini"
  - "poyizdka"
  - "pryz"
  - "rizanenko"
  - "fond"
coverImage: "wp-content/uploads/2016/09/1714.jpg"
---

**У Броварах відбудеться конкурс із англійської мови «Brovary Challenge». Щороку його проводять серед старшокласників Броварів та Броварського району. Призери отримають цінні подарунки, а двох найкращих відправлять у двотижневу подорож до Англії. Про це йдеться у [повідомленні](http://www.livoberezhna.org/2-uncategorised/4325-pro-provedennia-konkursu-z-anhliiskoi-movy-brovary-challenge-dlia-uchniv-mista-brovary-ta-brovarskoho-raionu) на сайті фонду «Лівобережна Київщина».**

Як зазначено в правилах конкурсу, учасниками можуть стати **учні 9-10 класів** загальноосвітніх навчальних закладів Броварів і Броварського району. Вони не повинні мати спеціалізації з англійської мови та не повинні бути переможцями міжнародних програм та конкурсів. До участі не допустять також тих, хто перебував на навчанні в США та Великій Британії протягом останніх 3-х років.

Реєстрація на конкурс триває до 12 жовтня. Потенційним учасникам потрібно заповнити відповідну **[форму](http://www.livoberezhna.org/component/chronoforms/?chronoform=register1)** на сайті фонду «Лівобержна Київщина». Сам конкурс відбудеться **15 жовтня в приміщенні школи № 6, що по вул. Герцена, 3**.

Переможців обіцяють нагородити цінними призами. Двоє найкращих (один із міста та один із району) отримають двотижневу подорож до Англії під час літніх канікул 2016-2017 навчального року. Не забудуть і про вчителів, які підготували переможців, їх також відзначать.

Як зазначають у фонді, конкурс проводять з метою формування у школярів Броварщини сталої зацікавленості англійською мовою, надання учням можливості змагатися (не виїжджаючи зі свого району чи міста), перевірити свої знання  англійської мови та надати можливості обдарованим учням познайомитися з культурою Англії та навчатися в міжнародній школі.
