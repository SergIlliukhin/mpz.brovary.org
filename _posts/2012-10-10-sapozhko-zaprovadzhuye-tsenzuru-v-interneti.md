---
title: "Сапожко запроваджує цензуру в Інтернеті?"
date: 2012-10-10
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "bravoport"
  - "brovary"
  - "vibir-redaktsiyi"
  - "gorohovskiy"
  - "lezhachi-politseski"
  - "sapozhko"
---

_[![](https://mpz.brovary.org/wp-content/uploads/2012/10/censored-tj.jpg "censored-tj")](https://mpz.brovary.org/wp-content/uploads/2012/10/censored-tj.jpg)Ситуація, про яку йтиметься нижче, нагадала мені одну просту істину: в умовах, коли влада веде себе, як злодій і «бидло», багато «маленьких українців» починають поводитись аналогічно. Тому що вони рівняються на тих, хто «зверху» і діють за логікою: «ну, якщо ЇМ так можна, то чому не можна мені?». Звичайно, подібним чином поводять себе люди з, м’яко кажучи, не надто високим рівнем інтелекту, адже розумні знають: завжди потрібно лишатись людиною, навіть коли у владі – звірі. Влада – особливо коли вона злочинна – обов’язково зміниться, а пам'ять про дурні вчинки людей – залишиться._

Відомо, що публікації «Маєш право знати» викликають резонанс не тільки на pravo-znaty.org.ua, а й на інших сайтах, де з’являються посилання на матеріали журналістів МПЗ. Один з інтернет-сайтів, на якому користувачі регулярно публікують подібні посилання майже на всі публікації МПЗ – це місцевий «[Форум броварской локальной сети](http://city.brovary.net)».

«Форум броварской локальной сети» є власним ресурсом компанії «Бравопорт» - колись найбільшого та одного з найстаріших інтернет-провайдерів міста Бровари, який досить швидко втратив аудиторію з приходом всеукраїнських гравців на броварський ринок. Веб-ресурси компанії «Бравопорт», що колись мали неабияку популярність, останнім часом відзначаються, передусім, жорсткою політичною цензурою на власних форумах. Зокрема, всупереч власним правилам, адміністрація даних ресурсів без пояснень закриває теми, в яких користувачі критикують місцеву владу та блокує доступ до інтернет-форуму найактивнішим «нападникам» на Сапожка і Ко. Після серії подібних інцидентів аудиторія даних ресурсів впала в кілька разів і «Форум…» перетворився, фактично, на «онлайн-барахолку».

Під час обговорень тих чи інших матеріалів буває усяке. Трапляється, що люди з чимось не погоджуються, зав’язується дискусія, в яку інколи вступають також і журналісти МПЗ. Окрім того, є сформовані групи користувачів, котрі критикують абсолютно усі (без виключень) публікації «Маєш право знати», вже навіть не особливо приховуючи, що самі матеріали їх не цікавлять, адже йдеться лише про задачу інформаційно «замочити» МПЗ вцілому та кожного журналіста окремо. Проте за великим рахунком, до сьогодні користувачі могли розраховувати на право порівняно вільного обговорення міських новин.

Остаточною крапкою в питанні свободи думки на основному ресурсі колись впливового міського інтернет-провайдера стала дискусія з приводу [матеріалу «Маєш право знати» про «лежачих поліцейських».](https://mpz.brovary.org/mayzhe-vsi-lezhachi-politseyski-u-brovarah-vstanovleni-z-porushennyam-standartiv/)

За кілька годин тема набрала десятки коментарів, лунали різні думки, наводились аргументи, подавалось багато фактів «за» та «проти». В тому числі критикувалась сама ідея публікації статті: окремі користувачі всерйоз хвилювались, що після цієї публікації частина «лежачих поліцейських» буде демонтовано, адже ті встановлені з порушенням державних стандартів (на що, власне, і вказували журналісти). Але так чи інакше люди мали можливість обмінюватись власними думками з цього приводу, нехай навіть ці думки часто були протилежними.

Так тривало до моменту, доки в дискусію особисто не вступив власник компанії «Бравопорт», котрій належить даний інтернет-ресурс.

Олександр Анатолійович Гороховський ([псевдонім на сайті «AlGor»](http://city.brovary.net/portal/index.php?showuser=49), статус "адміністратор") написав коментар, після якого обговорення було закрите. Власник інтернет-провайдера, на публічному інтернет-ресурсі в темі про незаконно встановлені владою пристрої примусового обмеження швидкості («лежачі поліцейські») написав наступне:

> «Смертность на пешеходных переходах Броваров стала равно нулю так это ниипет этих журналюг, лишь бы облить грязью людей, лучше бы написал статью благодарность за потраченные деньги на «лежачих полицейских» города. Тема закрыта, не место ей тут»

Перед виконанням своєї «погрози» Гороховський дав можливість висловитись ще одному провладному юзеру ([нік StuntRiding,](http://city.brovary.net/portal/index.php?showuser=1164) статус «супермодератор»), після чого обговорення даної теми було примусово закрите, а згодом вона була повністю видалена із форуму.

[![](https://mpz.brovary.org/wp-content/uploads/2012/10/goroh1.jpg "goroh1")](https://mpz.brovary.org/wp-content/uploads/2012/10/goroh1.jpg)

В цій ситуації цікавий не стільки факт закриття теми, де критикувалась міська влада (адже на даному ресурсі подібне відбувається систематично). Дивним виглядало те, що практично вночі в ситуацію втрутився особисто власник ресурсу та компанії «Бравопорт» Гороховський, котрий, порушивши правила свого ж сайту, закрив та видалив тему. До слова: з використанням ненормативної лексики, обізвавши журналістів «журналюгами» та запропонувавши тим натомість написати «оду» броварським чиновникам за те, що ті порушили державні стандарти.  Нічого подібного раніше на «Форуме броварской локальной сети» не відбувалось.

Аби якось прояснити ситуацію, я звернувся безпосередньо до Гороховського. Не можна було виключати, що міг відбутись несанкціонований доступ до екаунту Гороховського, адже в голові не вкладалось, як власник «Бравопорту» міг утнути подібну дурницю. Втім, на моє уточнююче запитання Гороховський знову почав захищати владу та порадив «звернути увагу на себе».

\[caption id="attachment\_9334" align="aligncenter" width="614" caption="Власник компанії "Бравопорт" Гороховський"\][![](https://mpz.brovary.org/wp-content/uploads/2012/10/goroh4.jpg "Гороховський")](https://mpz.brovary.org/wp-content/uploads/2012/10/goroh4.jpg)\[/caption\]

Інцидент можна було б списати на специфічний стан стомленого бізнесмена у важкий понеділковий вечір. Проте вже наступного ранку екаунти журналіста МПЗ Сергія Іллюхіна (котрий створив відповідну тему обговорення) та мій екаунт був заблокований адміністрацією сайту на термін до… 12 квітня 2014 року. Зайве зазначати, що блокування відбулось без жодного пояснення причин.

[![](https://mpz.brovary.org/wp-content/uploads/2012/10/goroh21.jpg "goroh2")](https://mpz.brovary.org/wp-content/uploads/2012/10/goroh21.jpg)

Це ще більше підігріло цікавість, чому ж Гороховський особисто вдався до подібних радикальних дій. Для того, аби знайти відповідь на це запитання, достатньо було просто порахувати вартість одного «лежачого поліцейського», зробленого з ПВХ (яких у Броварах 9 комплектів), опираючись на офіційні документи, надані броварським міськвиконкомом.

Виявилось, що згідно з розрахунками підлеглих Сапожка, кожен лежачий поліцейський в середньому обійшовся броварським платникам податків в суму – увага! – 71 222 гривень, і це лише вартість встановлення! Майже дев’ять тисяч доларів було витрачено на встановлення кожного комплекту «лежачий поліцейський», котрі, при цьому, встановлені з порушенням ДСТУ, а тому можуть бути демонтовані (зрозуміло, що без будь-якої компенсації) в будь-який момент на абсолютно законних підставах. Уцілому ж на монтаж усіх «мертвих «копів» з ПВХ було витрачено понад 641 тисячу гривень! І згідно документів, це ще без вартості самих поліцейський (вказані витрати пішли лише на встановлення).

[![](https://mpz.brovary.org/wp-content/uploads/2012/10/dead_cops.jpg "dead_cops")](https://mpz.brovary.org/wp-content/uploads/2012/10/dead_cops.jpg)

> Для порівняння: по розрахункам броварського міськвиконкому вартість одного (!) комплекту лежачого поліцейського перевищує річний міський бюджет на допомогу дітям сиротам більше, ніж у два з половиною рази. В 2012 році на допомогу усім броварським сиротам було виділено всього 27200 гривень. На весь рік.

Дуже ймовірно, що левова частка грошей, які з міської казни виділяє Сапожко начебто на встановлення «лежачих поліцейських», ідуть в чиїсь кишені в якості «відкатів». Як запевнили будівельні експерти, один лежачий поліцейський можна з легкістю встановити і за суму близько 30 тисяч гривень (у вартість входить виготовлення, монтажні анкери, встановлення і т.п.). Саме тому місцеві «регіонали» поклали їх десятками де треба, і де заборонено, перетворивши Бровари на місто, де мало не найбільше «лежачих поліцейських» на душу населення. Адже з кожного такого «мертвого правоохоронця» можна «наварити» понад 40 тисяч бюджетних гривень!

Після проведення подібних розрахунків питання, чому власник «Бравопорту» так різко відреагував на «витік» такої інформації, можна була вважати закритим, позаяк компанія «Бравопорт» давно відома тісними зв’язками з міською владою. Даний провайдер є постачальником доступу до Інтернету в будівлю міськвиконкому, а також забезпечує безперебійну роботу сайту міської ради, вимикаючи або утруднюючи доступ до нього в моменти, «коли треба» (так, зокрема, відбувалось під час виборчої кампанії 2010 року, коли кандидати в депутати не могли ознайомитись з постановами міської ТВК через штучне блокування роботи сайту його хостинг-провайдером, яким є компанія «Бравопорт»). А тому навряд чи можна сумніватись в тому, що видалення всієї інформації, котра стосується даної теми з ресурсів компанії "Бравопорт" відбулось за прямою вказівкою з Гагаріна, 15.

Вочевидь, компанія «Бравопорт» та Гороховський особисто є підконтрольними Сапожку та міській владі вцілому. Єдиний конфлікт між ними стався кілька місяців тому, коли [Ігор Васильович намагався розчистити броварський ринок інтернет-комунікацій для безперешкодної діяльності донецької компанії «Тріолан».](https://mpz.brovary.org/na-brovari-nasuvayetsya-internet-katastrofa-foto-video/) Тоді «Бравопорту», як і всім іншим локальним провайдерам, працівники ЖЕКів банально обрізали магістральні кабелі.

Прикметно, що під час тієї ситуації, адміністрація «Бравопорту» [за власною ініціативою передруковувала усі матеріали МПЗ, журналісти якого висвітлювали цю проблему.](http://city.brovary.net/portal/index.php?showtopic=104840&hl=Что+нас+ждет) Проте пізніше, напевно, конфлікт вдалось залагодити, Гороховський із Сапожком «помирились» та знову почали разом «дружити проти» незалежної журналістики у Броварах.

Здавалося б, проблема може вирішитись природно: сайт, який жорстко забороняє «вільнодумство» своїх же користувачів, порушуючи при цьому власні правила, приречений на швидке відмирання. Що, власне, і сталось, щойно у броварчан зявилась альтернатива: з появою «Маєш право знати» значна частина броварчан в пошуках броварських новин перейшла сюди,а інша (не стільки «стурбована» в громадсько-політичному плані) відійшла на портал [«Афіша-Бровари».](http://afisha-brovary.net/) Проте проблема в іншому.

«Форум броварской локальной сети» - це сайт інтернет-провайдера, котрий поки що утримує доволі значну кількість користувачів. Більшою мірою – по інерції (зважаючи на занадто низький рівень надання послуг у порівнянні з конкурентами), але все ж. Контроль та вплив на своїх користувачів «Бравопорт» може здійснювати не лише закриттям тем чи «баном» «юзерів». Провайдер має доступ до величезної кількості персональних даних своїх клієнтів: починаючи від місця їхнього проживання, закінчуючи повною статистикою відвідувань тих чи інших сайтів кожним користувачем та доступом до його особистої переписки ( в тому числі – підробки персональної переписки, зважаючи на необмежений рівень доступу до кожного окремого екаунту) .

> В умовах, коли інтернет-провайдер так відкрито підігрує міській «регіоналівській» владі, а власник компанії особисто «пресує» журналістів, котрі «осмілились» цю владу критикувати, можна лише уявити, що він зробить з даними своїх користувачів за першої ж вимоги влади чи міліції. Це – практично необмежений простір для тиску на кожного свого клієнта. Кожен користувач «Бравопорту» має замислитись про це.
