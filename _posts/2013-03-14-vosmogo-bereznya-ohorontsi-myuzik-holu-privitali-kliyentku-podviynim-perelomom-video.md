---
title: "8 березня охоронці «Мюзік Холу» «привітали» клієнтку подвійним переломом. ВІДЕО"
date: 2013-03-14
author: 
  username: "kachor"
  display_name: "Андрій Качор"
categories: 
  - "rozsliduvannya"
  - "video"
tags: 
  - "8-bereznya"
  - "music-hall"
  - "bagmut"
  - "brovary"
  - "vibir-redaktsiyi"
  - "myuzik-holl"
coverImage: "wp-content/uploads/2013/03/IMG_1304.jpg"
---

_**[![IMG_1304](https://mpz.brovary.org/wp-content/uploads/2013/03/IMG_1304.jpg)](https://mpz.brovary.org/wp-content/uploads/2013/03/IMG_1304.jpg)Броварське кафе «Мюзік Хол», що належить сину начальниці відділу культури Наталії Багмут знову опинилось в центрі скандалу.**_

До журналістів «Маєш право знати» звернулась відвідувачка кафе «Мюзік Хол» **Вікторія Заєць**, котра розповіла, що в Міжнародний жіночий день на неї, її сестру та чоловіка накинулись охоронці закладу та сильно побили, в результаті чого жінка отримала переломи, а її чоловіку розбили голову пивним келихом.

Інцидент стався ввечері в розпал святкування 8 березня. Вікторія разом з близькими сиділи за барною стійкою, очікуючи, доки звільниться бодай один столик в кафе. Дочекавшись такої можливості, клієнти сіли за стіл, проте до них підійшов охоронець закладу та повідомив, що зайняти місце можна лише сплативши 300 гривень депозиту. Компанія молодих людей зауважила, що вже на барі встигла витратити понад 200 гривень, але готова замовити страв та напоїв вже за столиком ще щонайменше на таку ж суму. У цей час до них підійшли інші відвідувачі та заявили, що готові відразу сплатити необхідний депозит за умови, що охорона «звільнить» столик від «конкурентів». Виникла словесна перепалка, яка переросла у бійку: один з відвідувачів вдарив чоловіка Вікторії пивним кухлем по голові, від чого той розбився. За словами броварчанки,  замість того, аби припинити конфлікт і допомогти скривавленому мужчині, котрий вже перебував в запаморочливому стані, охорона разом зі знайомими відвідувачами виволочили Вікторію з її родичами на вулицю та почали бити їх руками і ногами. У якийсь момент один з охоронців «Мюзік Холу» накинувся на жінку та ударом об коліно зламав їй руку.  Під час інциденту був присутній і власник закладу, син начальниці броварського відділу культури, депутатки міської ради Наталії Багмут Роман.

<iframe src="http://www.youtube.com/embed/KLl8VXaiqMc" height="315" width="560" allowfullscreen frameborder="0"></iframe>

У цей час повз кафе проїжджав таксист, котрий, помітивши бійку, зупинився і допоміг постраждалим забратись в машину, щоб їх врятувати. На авто всі разом поїхали до броварського відділу міліції з метою скласти заяву про злочин та повернутись на місце скоєного, аби опізнати та затримати нападників. Однак правоохоронці відмовились виїжджати до місця пригоди та, дізнавшись, де це сталось, відмовили потерпілим у видачі направлення на проходження судово-медичної експертизи. Оцінивши власний стан, постраждалі терміново направились в прийомний покій «швидкої».

Броварські лікарі, зробивши рентген,  констатували у Вікторії подвійний перелом лівої руки з роздробленням кінцівки, а в її чоловіка – забої та травми голови. Наступного дня потерпілі знову приїхали до міліції, утім правоохоронці повідомили, що співробітника, який може їх прийняти, наразі знайти не вдається. Запропонували приїхати іншим разом.

У понеділок на запитання постраждалих міліціянти повідомили, що відповідального за їхню заяву змінили і їм знову треба чекати. Те ж саме повторилось й у вівторок. Обурені люди заявили, що звертатимуться в прокуратуру, де повідомлять про бездіяльність міліції. Після цього правоохоронці пообіцяли, що в середу, 13 березня, о 15:00 їх прийме слідчий.

Проте і цього разу слідчого на місці не виявилось. Черговий броварського міськвідділу сказав, що «з потерпілими зв’яжуться», проте коли – ніхто не знає. Запропонували завітати до міліції знову «завтра». Після цього Вікторія з близькими попрямували до прокуратури для написання скарги.

<iframe src="http://www.youtube.com/embed/MLg5NPyljdY" height="315" width="560" allowfullscreen frameborder="0"></iframe>

У Броварській міськрайонній прокуратурі прийняли заяву від постраждалих та пообіцяли оперативно вирішити проблему.

Нагадаємо, що кафе «Мюзік Хол» вже неодноразово потрапляло в скандальні ситуації через неадекватність адміністрації та безпосередньо власника закладу Романа Багмута. Найрезонанснішим випадком став [напад](http://vikna.stb.ua/news/2011/6/6/63153/) сина начальниці відділу культури у червня 2011 року на журналіста Андрія Качора, коли той проводив кампанію з українізації місцевих закладів громадського харчування. Крім того, кафе «Мюзік Хол», що займає частину приміщення МКЦ «Прометей», систематично порушують договір оренди, згідно з яким заклад має право працювати лише до 23:00 та не має права реалізовувати спиртні напої. Однак «Мюзік Хол» нерідко працює цілодобово, чим викликає обурення мешканців навколишніх будинків, а також вільно продає алкоголь навіть неповнолітнім. Колишні працівники закладу неодноразово заявляли про порушення санітарних норм в кафе, утім будь-які звернення громадян залишається без належного реагування з боку міської влади та правоохоронних органів.

> «Маєш право знати» пильно стежитиме за розслідуванням інциденту в «Мюзік Холі», що стався восьмого березня, та розпочинає масштабне розслідування діяльності закладу, що нелегально працює під прикриттям міської влади.
