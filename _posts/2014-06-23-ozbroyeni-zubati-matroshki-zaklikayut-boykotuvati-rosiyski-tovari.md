---
title: "Озброєні зубаті матрьошки закликають бойкотувати російські товари - ФОТО"
date: 2014-06-23
categories: 
  - "kolonka-avtora"
tags: 
  - "boykot"
  - "vibir-redaktsiyi"
  - "matroshka"
  - "ne-kupuy-rosiyske"
  - "tovari"
---

![Image00007](https://mpz.brovary.org/wp-content/uploads/2014/06/Image00007.jpg)**Символ російської агресії знову з'явився на вулицях Броварів. 22 червня в рамках всеукраїнської кампанії «[Не купуй російське!](https://uk.wikipedia.org/wiki/%D0%9D%D0%B5_%D0%BA%D1%83%D0%BF%D1%83%D0%B9_%D1%80%D0%BE%D1%81%D1%96%D0%B9%D1%81%D1%8C%D0%BA%D0%B5!)» у нашому місті відновилося масове поширення плакатів, листівок та наліпок із зображенням зубатих матрьошок. Тепер вони вбрані у камуфляж та мають у руках автомати Калашникова.**

Матеріали з відповідним змістом почали з’являтися на стовпах, дошках оголошень, у поштових скриньках та у руках людей біля супермаркетів міста. Однак основний акцент активісти зробили на поширенні листівок зі списками російських товарів та брендів. Як зазначають поширювачі, бойкот вже підримали багато людей. Однак українці часто не знають, які саме товари є російськими. Активісти вирішили допомогти громадянам розібратися в цьому.

[![Image00033](https://mpz.brovary.org/wp-content/uploads/2014/06/Image00033.jpg)](https://mpz.brovary.org/wp-content/uploads/2014/06/Image00033.jpg)

[![Image00020](https://mpz.brovary.org/wp-content/uploads/2014/06/Image00020.jpg)](https://mpz.brovary.org/wp-content/uploads/2014/06/Image00020.jpg)

[![PQQQblRR7pE](https://mpz.brovary.org/wp-content/uploads/2014/06/PQQQblRR7pE.jpg)](https://mpz.brovary.org/wp-content/uploads/2014/06/PQQQblRR7pE.jpg)

[![Image00008](https://mpz.brovary.org/wp-content/uploads/2014/06/Image00008.jpg)](https://mpz.brovary.org/wp-content/uploads/2014/06/Image00008.jpg)

Водіям активісти пропонують також відмовитись від купівлі російського бензину, розповсюджуючи серед них листівки із переліком АЗС, які належать росіянам.

[![Image00001](https://mpz.brovary.org/wp-content/uploads/2014/06/Image00001.jpg)](https://mpz.brovary.org/wp-content/uploads/2014/06/Image00001.jpg)

Активісти обіцяють не зупинятися та поширювати листівки у Броварах, а також у районі, протягом тривалого часу, допоки Росія не відмовиться від своїх зазіхань на Україну.

> _Цього дня такі самі плакати, листівки та наліпки учасники кампанії також поширили у Миколаєві, Харкові, Вінниці, Полтаві, Херсоні, Рівному, Луцьку, Києві, Львові, Черкасах, Первомайську, Немирові, Лубнах, Гайсині, Барі, Козятині, Липовці й ще багатьох містечках та селах України._

У такий спосіб активісти прагнуть поінформувати українського покупця, що наші гроші, витрачені на російські товари, можуть і будуть використані Кремлем на війну проти України, окупацію наших територій та фінансування терористів.

Мета ж кампанії \- спонукати споживачів до адекватної реакції на нинішню агресію Російської Федерації проти України, продемонструвати останній, що український народ рішуче налаштований проти будь-яких зазіхань сусідньої держави на свою територію та готовий згуртуватися та дати відсіч окупанту, зокрема й фінансову.

[![Image00023](https://mpz.brovary.org/wp-content/uploads/2014/06/Image00023.jpg)](https://mpz.brovary.org/wp-content/uploads/2014/06/Image00023.jpg)

Ідея бойкоту російських товарів вже отримала в українському суспільстві широку підтримку, про що свідчать соціологічні дані, опубліковані журналістами різних ЗМІ, та зменшення обсягів продажу російських товарів у декілька разів. Доказом цього також є і велика кількість українських містечок та сіл, котрі долучилися до поширення друкованих матеріалів.

Нагадаємо, що кампанія бойкоту російських товарів розпочалася ще у серпні 2013 року під час торговельної війни Росії проти України. Тоді Бровари також стали одним з найперших міст, де [почалося поширення](https://mpz.brovary.org/u-brovarah-poshiryuyut-zubatih-matroshok-iz-zaklikom-ne-kupuvati-rosiyske/). Як зазначають активісти та волонтери, сьогодні броварчани проявляють більше уваги походженню товарів. Такий висновок можна робити із численних позитивних відгуків та реакцій містян на кампанію.
