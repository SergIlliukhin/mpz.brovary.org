---
title: "«Купаву» та броварську районну лікарню хочуть опалювати дровами"
date: 2014-06-10
author: 
  username: "pravoZnaty"
  display_name: "Маєш право знати"
tags: 
  - "alternativni-vidi-paliva"
  - "btsrl"
  - "vibir-redaktsiyi"
  - "gaz"
  - "kotelni"
  - "kupava"
  - "novini"
  - "feliks-treyd"
coverImage: "wp-content/uploads/2014/06/Kotelnya.jpg"
---

**[![Котельня](https://mpz.brovary.org/wp-content/uploads/2014/06/Kotelnya.jpg)](https://mpz.brovary.org/wp-content/uploads/2014/06/Kotelnya.jpg)З 10 по 23 червня на сайті Броварської міської ради [триватиме опитування громадської думки стосовно будівництва нової котельні на біомасі (деревна тріска)](http://www.brovary.kiev.ua/do-uvagi-brovarchan-opituvannya-gromadsko%D1%97-dumki). Планується, що майбутня опалювальна споруда потужністю 8 МВт забезпечуватиме теплом басейн «Купава» та Броварську центральну районну лікарню.**

Як зазначається у повідомленні, потужність існуючої нині газової котельні в 1,7 разів менша за потреби енергоспоживання встановленого в басейні обладнання. Для БЦРЛ наступний опалювальний сезон теж ризиковий: _«після значного зносу залишився лише один котел на природньому газі у 2,9 МВт, потужності якого не вистачає для опалення медичного комплексу (проектна потужність комплексу – 5, 5 МВт)»._

Проект будівництва біокотельні на 8 МВт пропонує **ТОВ «Фелікс Трейд»** – компанія-оператор з обслуговування та випробування котлів до опалювального сезону. За даними інформаційно-ресурсного центру, «Фелікс Трейд» зареєстровано в Броварах, статутний капітал компанії – 200 тис грн. Основний вид діяльності – постачання пари, гарячої води та кондиційованого повітря.

[![фелікс](https://mpz.brovary.org/wp-content/uploads/2014/06/feliks.jpg)](https://mpz.brovary.org/wp-content/uploads/2014/06/feliks.jpg)[![фелікс 1](https://mpz.brovary.org/wp-content/uploads/2014/06/feliks-1.jpg)](https://mpz.brovary.org/wp-content/uploads/2014/06/feliks-1.jpg)

Крім будівництва котельні проектом пропонуюється провести повну реконструкцію футбольного поля на вул. Шевченка, 10. Замість необладнаного спортмайданчика на цьому місці хочуть побудувати або сучасне міні-футбольне поле за всіма стандартами UEFA, або тенісний корт, або мультиспортивний майданчик з міні-футбольними воротами, баскетбольними щитами та волейбольними стійками. Власне в [опитуванні на сайті міськради](http://www.brovary.kiev.ua/do-uvagi-brovarchan-opituvannya-gromadsko%D1%97-dumki) броварчанам пропонують підтримати один з варіантів майбутнього спортивного об’єкта.

[![_купава](https://mpz.brovary.org/wp-content/uploads/2014/06/kupava.jpg)](https://mpz.brovary.org/wp-content/uploads/2014/06/kupava.jpg)

Після введення в експлуатацію, побудований спортивний майданчик планують безплатно передати на баланс басейну «Купава». Як повідомляють на сайті міськради, реалізація проекту відбуватиметься повністю за кошти інвестора без залучення бюджетних грошей. Після будівництва екологічної котельні тариф на тепло для лікарні та «Купави» буде на 15% нижчий, ніж аналогічний показник за газове опалення.

> Взяти участь в онлайн-опитуванні можна [за посиланням.](http://www.brovary.kiev.ua/do-uvagi-brovarchan-opituvannya-gromadsko%D1%97-dumki)

Нагадаємо, що на минулій травневій сесії депутати затвердили [Програму переведення у 2014 – 2017 роках котелень](http://www.brovary.kiev.ua/r%D1%96shennya-m%D1%96sko%D1%97-radi-v%D1%96d-22052014-%E2%84%961231-45-06-pro-zatverdzhennya-programi-perevedennya-u-2014-2017) бюджетних установ м. Бровари на альтернативні види палива.
