---
title: "«Споживач має право»: Недоліки товару неналежної якості має усувати продавець"
date: 2012-06-22
author: 
  username: "serzhov"
  display_name: "Сергій Севрук"
categories: 
  - "kolonka-avtora"
tags: 
  - "batut"
  - "brovary"
  - "vibir-redaktsiyi"
  - "ekspertiza-tovaru"
  - "zahist-prav-spozhivacha"
  - "nedolik-tovaru"
  - "novini"
  - "pokupets"
  - "prodavets"
  - "spozhivach"
  - "spozhivach-maye-pravo"
coverImage: "wp-content/uploads/2012/06/batut.jpg"
---

[![](https://mpz.brovary.org/wp-content/uploads/2012/06/baseyn.jpg "басейн")](https://mpz.brovary.org/wp-content/uploads/2012/06/baseyn.jpg)Днями постійний читач "Маєш право знати" **Максим** [у своєму блозі поділився історією відстоювання власних прав споживача](http://afisha-brovary.net/index.php?option=com_zoo&task=item&item_id=3082&Itemid=77). Коротко суть її полягає в наступному: _Придбавши надувний батут для дітей, вдома під час першої спроби його надути Максим з дружиною з'ясували, що товар не придатний для використання, оскільки має кілька дірок у дні. Наступного ранку сім'я зателефонувала продавцю, розпровіла ситуацію та домовилась, що вони привезуть куплений товар в офіс продавця - компанії "Інтексшоп" ([http://www.intexshop.com.ua](http://www.intexshop.com.ua/)). Однак в офісі компанії спілкування набуло іншої тональності і вже покупця було звинувачено у пошкодженні товару, мовляв, оскільки дірки не на швах, то їх зробив покупець. Лише після тривалої суперечки, дзвінких до служби захисту прав споживачів, продавець погодився відремонтувати пошкоджений товар_.

**У рамках нової рубрики «[Споживач має право](https://mpz.brovary.org/mayesh-pravo-znati-zapochatkovuye-novu-rubriku-spozhivach-maye-pravo/)» пропонуємо вашій увазі коментар-роз'яснення з приводу даної та аналогічних ситуацій, з якого ви дізнаєтесь, які саме недоліки має усувати продавець; як встановити, з чиєї вини товар втатив якість; хто має оплачувати проведення експертизи; у яких випадках можна вимагати повернення коштів та багато іншої корисної інформації.**

Виходячи з викладеного в пості, можемо сказати, що маємо спірну ситуацію, яка вирішується між покупцем і продавцем не так вже й легко, часто навіть в судовому порядку.

Для початку розставимо всі крапки над «і» в даній ситуації.

По-перше, придбаний непродовольчий товар (батут) в даній ситуації був розпакований (втратив товарний вигляд) і вважається таким, що був у використанні, що тягне за собою відмову продавця у поверненні товару відповідно зі ст. 9 Закону України «Про захист прав споживачів».

По-друге, товар (батут) справді входить до переліку товарів належної якості, які відповідно Додатку № 3 Постанови Кабінету Міністрів України від 19 березня 1994 р. № 172 не підлягають обміну (поверненню), яким апелював представник сторони продавця.

А ось тут СТОП! Ви звернули увагу на слово «належної» якості!? В нашому випадку придбаний товар якраз навпаки був неналежної якості, а саме мав механічні пошкодження дна. Саме ці механічні пошкодження Закон трактує як «недолік» або «істотний недолік». Звертаємося до їх визначення:

**\- недолік** – будь-яка невідповідність продукції вимогам нормативно-правових актів і нормативних документів, умовам договорів або вимогам, що пред’являються до неї, а також інформації про продукцію, наданій виробником (виконавцем, продавцем);

**\- істотний недолік товару** – недолік, який робить неможливим чи недопустимим використання товару відповідно до його цільового призначення, виник з вини виробника (продавця, виконавця), після його усунення проявляється знову з незалежних від споживача причин і при цьому наділений хоча б однією з нижченаведених ознак:

а) він взагалі не може бути усунутий;

б) його усунення потребує понад чотирнадцять календарних днів;

в) він робить товар суттєво іншим, ніж передбачено договором.

Виходячи з визначень, в даному випадку маємо **недолік** товару. Ця ситуація законодавчо урегульована ст. 8 Закону України «Про захист прав споживачів», де описані права споживача в цьому випадку:

_«...У разі виявлення протягом встановленого гарантійного строку недоліків споживач, в порядку та у строки, що встановлені законодавством, має право вимагати:_ _1) пропорційного зменшення ціни;_ _2) безоплатного усунення недоліків товару в розумний строк;_ _3) відшкодування витрат на усунення недоліків товару»._

Тому, в першу чергу, необхідно звернутись до продавця з вимогою про усунення вказаного недоліку. Звернутись Ви маєте право усно або викласти своє звернення письмово. У зверненні слід зазначити: дату купівлі товару, наявність розрахункового документу, що підтверджує факт купівлі-продажу, описати дефект, що проявився і викласти свою вимогу.

Якщо продавці відмовляються прийняти заяву, її необхідно відправити поштою рекомендованим листом з повідомленням і описом того, що вкладено в поштовий конверт.

Згідно п. 6 ст. 8 Закону України «Про захист прав споживачів» вимога споживача підлягає **негайному(!)** задоволенню, а якщо у продавця є необхідність в перевірці характеру заявленого дефекту – протягом 14 днів, або за домовленістю.

Тобто у разі, коли під час гарантійного строку необхідно визначити причини втрати якості продукції, продавець зобов’язаний **у триденний строк** з дня одержання від споживача письмової згоди організувати проведення експертизи продукції. Експертиза проводиться за рахунок продавця. Якщо у висновках експертизи буде доведено, що недоліки виникли після передачі продукції споживачеві внаслідок порушення ним встановлених правил використання, зберігання чи транспортування або дій третіх осіб, вимоги споживача не підлягають задоволенню, а споживач зобов’язаний відшкодувати продавцю витрати на проведення експертизи.

Споживач, продавець (виконавець, виробник) мають право на оскарження висновків експертизи у судовому порядку.

Якщо експертиза надасть висновок, що дефект підлягає усуненню, то споживач за своїм вибором має право вимагати від продавця зменшення ціни на товар, безкоштовного ремонту або відшкодування витрат на усунення недоліків товару.

Якщо експертизою буде встановлено, що недолік в товарі не може бути усунутий, усунення цього недоліку потребує більше ніж 14 днів, або після усунення недоліку товар буде суттєво іншим, ніж передбачено супровідними документами, то Ви маєте право вимагати розірвання договору купівлі-продажу та повернення сплаченої за товар грошової суми, вимагати заміни товару на такий же товар або на аналогічний, з числа наявних у продавця.

Також, доцільно відмітити, що згідно п. 3 ст. 8 Закону України «Про захист прав споживачів» вимоги щодо наявності дефекту в товарі можуть пред’являтись на вибір споживача продавцеві за місцем купівлі товару, виробникові, або підприємству, що задовольняє ці вимоги за місцезнаходженням споживача.

Дійсно, процедура повернення коштів чи обміну придбаного товару неналежної якості на новий потребує часу та моральної витримки, крім того знання законодавства щодо захисту прав споживачів в Україні, та все ж реальна!
