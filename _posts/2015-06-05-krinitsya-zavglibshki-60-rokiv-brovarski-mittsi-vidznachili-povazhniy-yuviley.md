---
title: "«Криниця» глибиною 60 років: броварські митці відзначили поважний ювілей"
date: 2015-06-05
categories: 
  - "hromada"
  - "aktsiyi-zahodi"
tags: 
  - "brovary"
  - "krinitsya"
  - "lidiya-strelchenko"
  - "mariya-ovdiyenko"
  - "ovdiyenko"
  - "yuviley"
---

**Мистецтво, як-то кажуть – вічне: без перебільшення найбільшій культурній спільноті Броварів - літературно-мистецькому об’****єднанню «Криниця» - цього року виповнюється 60 років! Минулими вихідними «криничани» відсвяткували свій ювілей у Броварській дитячій школі мистецтв у затишному колі однодумців та шанувальників.**

Святкова зала зібрала друзів та прихильників творчого осередку броварців. Атмосфера нагадувала зустріч близьких людей, яких об’єднує одне захоплення – літературне слово. Те, що «Криниця» виховала цілі покоління, знають, мабуть, усі. Тож не дивно, що лейтмотивом вечора стали літературні досягнення попередників та сучасників об’єднання.

_«Сьогодні подія, яка буває раз на 60 років»,_ - промовисто розпочала вечір **Лідія Стрельченко** - молода очільниця «Криниці». Цього дня особлива роль дісталась берегині об’єднання, яка протягом двох десятків років очолювала «Криницю» - **Марії Григорівні Овдієнко.** Марія Григорівна на початку вечора занурилася в історію «Криниці», згадала поіменно майже всіх, хто був причетний до кола літераторів, а також тих, хто відійшов у вічність.

[![криниця 60 (1)](https://mpz.brovary.org/wp-content/uploads/2015/06/krinitsya-60-1.jpg)](https://mpz.brovary.org/wp-content/uploads/2015/06/krinitsya-60-1.jpg)

За тим слово взяла представниця газети **«Нове життя»**: «_Творче життя «Криниці» було дуже насичене: ми відвідували багато міст і до нас приїжджало багато літераторів. «Нове життя» завжди було другом «Криниці», ми намагалися друкувати вірші кожного учасника»._

[![криниця 60 (4)](https://mpz.brovary.org/wp-content/uploads/2015/06/krinitsya-60-4.jpg)](https://mpz.brovary.org/wp-content/uploads/2015/06/krinitsya-60-4.jpg)

«Криниця», як наголошували чарівні пані, це вільне об’єднання, усі тут на рівних умовах. До того ж, багато учасників долучаються з інших міст реалізовувати свій талант саме на броварській землі.

[![криниця 60 (8)](https://mpz.brovary.org/wp-content/uploads/2015/06/krinitsya-60-8.jpg)](https://mpz.brovary.org/wp-content/uploads/2015/06/krinitsya-60-8.jpg)

З привітальним словом вийшла на сцену і начальниця броварського відділу культури – **Наталія Багмут**. Пафосно і урочисто, як уміє тільки вона, привітала «духовну криницю Броварщини» зі святом, передала вітання від мера міста і наголосила, що про «Криницю» влада пам’ятає «і попередня, і сьогоднішня». Тільки от керівниці літературно-мистецького об’єднання не надто радо приймали вітання.

[![криниця 60 (6)](https://mpz.brovary.org/wp-content/uploads/2015/06/krinitsya-60-6.jpg)](https://mpz.brovary.org/wp-content/uploads/2015/06/krinitsya-60-6.jpg)

Воно то й зрозуміло, бо Марія Овдієнко висловила своє невдоволення: _«В усі часи, в усі віки була в нас літературна сторінка в газеті. Тут присутні редактор, начальник відділу культури. Це Ганьба! Краще зробіть так, як було завжди - раз на місяць літературна сторінка»._ Настрій культурної очільниці міста суттєво погіршився після такого публічного обурення, тому вручивши подяку «за плідну працю на літературній ниві», Наталія Багмут швидко покинула залу.

[![криниця 60 (7)](https://mpz.brovary.org/wp-content/uploads/2015/06/krinitsya-60-7.jpg)](https://mpz.brovary.org/wp-content/uploads/2015/06/krinitsya-60-7.jpg)

Але свято слова продовжувалося. Тепер усі присутні могли насолодитися творчістю учасників «Криниці». Поезії багато не буває: зачитували вірші про найбільш наболіле – про війну та про Україну. Дехто читав про своє «життєве кредо» та, звісно ж, куди без ліричних віршів про кохання.

[![криниця 60 (9)](https://mpz.brovary.org/wp-content/uploads/2015/06/krinitsya-60-9.jpg)](https://mpz.brovary.org/wp-content/uploads/2015/06/krinitsya-60-9.jpg)

[![криниця 60 (22)](https://mpz.brovary.org/wp-content/uploads/2015/06/krinitsya-60-22.jpg)](https://mpz.brovary.org/wp-content/uploads/2015/06/krinitsya-60-22.jpg)

[![криниця 60 (20)](https://mpz.brovary.org/wp-content/uploads/2015/06/krinitsya-60-20.jpg)](https://mpz.brovary.org/wp-content/uploads/2015/06/krinitsya-60-20.jpg)

Було багато й музичних подарунків. Наприклад, **Павло і Юлія Хай** подарували дві музичні композиції. Були і гості з-за кордону – **Володимир Ілемський** приїхав з Америки, щоб привітати рідну «Криницю».

[![криниця 60 (18)](https://mpz.brovary.org/wp-content/uploads/2015/06/krinitsya-60-18.jpg)](https://mpz.brovary.org/wp-content/uploads/2015/06/krinitsya-60-18.jpg)

[![криниця 60 (12)](https://mpz.brovary.org/wp-content/uploads/2015/06/krinitsya-60-12.jpg)](https://mpz.brovary.org/wp-content/uploads/2015/06/krinitsya-60-12.jpg)

Зайшов «на вогник» і колишній мер міста **Віктор Антоненко**, щоправда, недовго порадував кринничан своєю присутністю на святі, бо нині займається військовою підготовкою броварських бійців.

[![криниця 60 (17)](https://mpz.brovary.org/wp-content/uploads/2015/06/krinitsya-60-17.jpg)](https://mpz.brovary.org/wp-content/uploads/2015/06/krinitsya-60-17.jpg)

Дуже хочуть кринничани, щоб до них долучалася молодь, вони мають величезний досвід за плечима, і з великим задоволенням готові ним поділитися.

[![криниця 60 (10)](https://mpz.brovary.org/wp-content/uploads/2015/06/krinitsya-60-10.jpg)](https://mpz.brovary.org/wp-content/uploads/2015/06/krinitsya-60-10.jpg)

Важко осягнути розумом масштаб 60-річчя. Можна говорити багато пафосних слів, втім важко заперечити те, що «Криниця» - це феномен для Броварщини та Броварів. Це не лише мистецтво, література, це перш за все люди, які роками йшли пліч-о-пліч одне з одним. Одружувались, народжували дітей, проводжали у вічність друзів. На завершення хочеться сказати "криничанам": «Так тримати!» й побажати нових звершень та натхнення.

**Фото - Діана Дорошенко**
