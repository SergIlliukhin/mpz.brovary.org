---
title: "Броварські депутати планують ліквідувати міське телебачення"
date: 2014-07-22
author: 
  username: "pravoznaty"
  display_name: "Маєш право знати"
tags: 
  - "igor-sapozhko"
  - "irina-kulish"
  - "vibir-redaktsiyi"
  - "ekta"
  - "likvidatsiya"
  - "miska-rada"
  - "nashe-misto"
  - "novini"
  - "propaganda"
  - "sesiya"
  - "telestudiya"
  - "tsenzura"
coverImage: "wp-content/uploads/2014/07/foto-1-23.jpg"
---

**[![фото 1 (2)](https://mpz.brovary.org/wp-content/uploads/2014/07/foto-1-23.jpg)](https://mpz.brovary.org/wp-content/uploads/2014/07/foto-1-23.jpg)Під час наступної сесії Броварської міської ради, що [має відбутися 14 серпня 2014 року,](https://brovary-rada.gov.ua/rozporyadzhennya-m%D1%96skogo-golovi-%E2%84%96-133-od-v%D1%96d-10072014) місцеві депутати планують розглянути питання про ліквідацію комунального підприємства «Телестудія «Наше місто», що впродовж останніх років була єдиною студією місцевих теленовин.**

З ініціативою ліквідувати підприємство до міської ради звернулась директор телестудії **Ірина Куліш.** Як сказано у [проекті рішення міської ради](https://brovary-rada.gov.ua/proekt-r%D1%96shennya-m%D1%96sko%D1%97-radi-375) причиною для ліквідації «Нашого міста» є неприбутковість діяльності підприємства та відсутність бюджетного фінансування.

Проектом рішення пропонується створити ліквідаційну комісію по припиненню комунального підприємства Броварської міської ради «Телестудія «Наше місто» та затвердити її склад.

\[spoiler title="**Пропонований склад ліквідаційної комісії:**" open="0" style="2"\] **Андрєєв Василь Олександрович** - заступник міського голови **Данюк Тетяна Іванівна** - начальник управління комунальної власності Броварської міської ради **Куліш Ірина Миколаївна** - директор комунального підприємства Броварської міської ради «Телестудія «Наше місто» Бухгалтер комунального підприємства Броварської міської ради «Телестудія «Наше місто» **Баба-Мірзоєва Альбіна Валентинівна** - начальник юридичного відділу виконавчого комітету Броварської міської ради **Постернак Наталія Іванівна** - начальник фінансового управління Броварської міської ради **Поліщук Тетяна Григорівна** - заступник начальника управління економіки Броварської міської ради **Бобко Анатолій Миколайович** - депутат Броварської міської ради, голова постійної депутатської комісії з питань комунальної власності та приватизації\[/spoiler\]

Крім того, депутати мають затвердити [Порядок припинення комунального підприємства](https://onedrive.live.com/redir?resid=72571393D4771099!1936&authkey=!AEJWlkdJkTyXf1o&ithint=file%2c.doc) «Телестудія «Наше місто» шляхом ліквідації. Ліквідаційна комісія має провести ліквідаційну процедуру згідно з вимогами чинного законодавства протягом шести місяців з дати прийняття рішення про ліквідацію підприємства.

Нагадаємо, наприкінці лютого броварська телестудія «Наше місто» без попередження припинила мовлення та вихід в ефір випусків новин. Щоб з’ясувати ситуацію та не допустити припинення міського мовлення в революційний період, студію «Наше місто» [взяли під контроль](https://mpz.brovary.org/brovarchani-perezavantazhili-miske-telebachennya/) активісти Броварської Народної Ради, які з’ясували, що зі студії було вилучено т.зв. модуль мовлення – технічну деталь, без якої неможливо здійснювати прямий вихід в ефір з приміщення студії. Громадська редколегія зробила кілька спроб [налагодити онлайн-мовлення](https://www.ustream.tv/channel/brovary-tv), однак з технічних причин не змогла організувати регулярні ефіри.

Через деякий час працівники телестудії почали готувати новинні сюжети та розміщувати їх на сайті Броварської міської ради через свій [Youtube-канал](https://www.youtube.com/user/brovaryrada). Громадська редколегія кілька разів зустрічалась з колективом "Нашого міста" та пропонувала змінити принципи роботи телестудії, щоб жорстко дотримувались об'єктивності, збалансованості та незаангажованості у подачі інформації. Громадськістю була розроблена нова концепція міського телебачення, велись перемовини щодо запуску роботи телестудії у новому форматі, зокрема до щоденного випуску новин пропонувалось додати 20-хвилинний блок "Гість у студії". Громадська редколегія планувала залучити спонсорські кошти для технічного переоснащення телестудії й вже розробляла новий дизайн і графіку. Однак наприкінці травня перемовини раптово обірвались, телестудія нібито закрилась на ремонт, а тепер на сайті міської ради з'явився проект рішення про ліквідацію комунального підприємства "Телестудія "Наше місто".
