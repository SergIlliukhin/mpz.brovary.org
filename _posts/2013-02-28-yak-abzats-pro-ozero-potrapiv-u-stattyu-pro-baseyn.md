---
title: "Як абзац про озеро потрапив у статтю про басейн…"
date: 2013-02-28
author: 
  username: "aleechka"
  display_name: "Аліна Дяченко"
categories: 
  - "kolonka-avtora"
tags: 
  - "brovary"
  - "gazeta"
  - "mayesh-pravo-znati"
  - "pershiy-vipusk"
---

[![Роздача газет_12](https://mpz.brovary.org/wp-content/uploads/2013/02/Rozdacha-gazet_12.jpg)](https://mpz.brovary.org/wp-content/uploads/2013/02/Rozdacha-gazet_12.jpg)**Історія виходу в світ першого справжнього випуску газети «Маєш право знати» [почалась](https://mpz.brovary.org/zareyestrovano-gazetu-mayesh-pravo-znati-gotuyetsya-pershiy-nomer-2/) майже рік тому. Це був захоплюючий шлях, сповнений пригод та несподіванок.** Ми, певно, стали першою в Україні газетою, яку [сфальшували](https://mpz.brovary.org/prodovzhennya-falsifikatsiy-u-brovarah-viyshla-falshiva-gazeta-mayesh-pravo-znati/) ще до дебютного випуску. Наших журналістів [з боєм пускали](https://mpz.brovary.org/pratsivniki-vikonkomu-ne-zmogli-pereshkoditi-potrapiti-zhurnalistam-na-sesiyu-video/) на сесії, на нашу знімальну групу регулярно нападали «охоронці» місцевих посадовців, нашим кореспондентам били телефони та ламали камери.  Ми писали про це [скарги в міліцію](https://mpz.brovary.org/zayava-do-militsiyi-maye-ubezpechiti-redaktsiyu-vid-vidpovidalnosti-za-chiyus-hvoru-uyavu-ta-fantaziyi/) та прокуратуру, але правоохоронці замість того, щоб шукати злочинців, [перевіряли](https://mpz.brovary.org/zamist-poshuku-falsifikatoriv-gazeti-militsiya-perevirila-fakt-yiyi-reyestratsiyi/), чи дійсно ми маємо свідоцтво про державну реєстрацію ЗМІ, та брали у нас численні пояснення. Словом, було весело, однак зовсім не лишалось часу на роботу над газетою…

І все ж, у лютому цього року ми нарешті знайшли можливість підготувати та випустити нашого [друкованого первістка](https://mpz.brovary.org/zhurnalisti-mayesh-pravo-znati-vlasnoruch-rozpovsyudili-pershiy-nomer-svoyeyi-gazeti/). Звісно, не обійшлось без «млинця» :-) Робота над першим номером газети збіглась в часі з [відстоюванням права броварських школярів безкоштовно відвідувати громадський басейн на уроках фізкультури](https://mpz.brovary.org/tag/kp-orts/). І наші журналісти у цій громадській кампанії виступали не лише як спостерігачі, а як активні учасники акцій протесту. Тому досить символічно, що одруківка закралась саме у статтю про намір депутатів міськради відібрати у дітей басейн…

Остання правка, яку ми вносили в макет газети, підготовлений для друкарні, стосувалась статті про парк «Приозерний». Замість речення «_Вже у лютому цього року працівник станції Іван Сергієнко у телефонній розмові заявив, що покращення якості води у водоймах взимку – загальновідома і загальнодоступна інформація з літератури,_ **_однак запевнив, що озеро не придатне купання, а вода для пиття_**» замість останньої фрази мали намір надрукувати інформацію дещо іншого змісту: «**_Тому він запевнив, що вода в озері взимку придатна для купання і не потребує додаткових досліджень_**». Проте стомлений напруженою роботою над 8 шпальтами газети верстальник додав це речення в іншу статтю, забравши звідти не менш важливе речення «_Однак замість того, щоб виправитись та діяти згідно закону, Людмила Жеребцова – директор КП «ОРЦ», у грудні 2012 року направляє подання до Броварської міської ради щодо затвердження нового статуту підприємства»._ Я ж, як редактор, мала б простежити за тим, як було внесено правку, проте не зробила цього, бо вже рахувала хвилини до того, щоб пошвидше надіслати макет в друк…

Те, що ми припустились помилки, ми помітили лише тоді, коли 5-тисячний наклад газети вже було віддруковано і ми готувались його розповсюджувати.

Тому просимо вважати цю публікацію спростуванням надрукованого на 6-й сторінці випуску № 1 газети «Маєш право знати», а також розміщуємо тут PDF-версію нашого видання у тому вигляді, у якому воно мало б вийти, якби редакторка газети була б уважнішою та пильнішою, тобто з правильно внесеними правками:

[![Gazeta MPZ 1](https://mpz.brovary.org/wp-content/uploads/2013/02/Gazeta-MPZ-1.png)](https://mpz.brovary.org/wp-content/uploads/2013/02/Gazeta_MPZ_1_correct.pdf)

> P.S: сьогодні виповнюється рівно рік, як газету «Маєш право знати» було [офіційно зареєстровано](https://mpz.brovary.org/zareyestrovano-gazetu-mayesh-pravo-znati-gotuyetsya-pershiy-nomer-2/) в Головному управлінні юстиції у Київській області, то ж у нас – символічне свято. І ми раді, що відзначаємо його з першим справжнім випуском нашого видання.
