---
title: "У Броварах за день до виборів змінився голова ОВК"
date: 2014-05-24
author: 
  username: "pravoZnaty"
  display_name: "Маєш право знати"
tags: 
  - "brovary"
  - "vibir-redaktsiyi"
  - "vibori-prezidenta"
  - "vibori-prezidenta-2014"
  - "golova-ovk"
  - "zamina"
  - "kishhuk"
  - "novini"
  - "ovk"
  - "ovk-98"
---

**[![Вибори 2012 скринька](https://mpz.brovary.org/wp-content/uploads/2012/08/Vibori-2012-skrinka.jpg)](https://mpz.brovary.org/wp-content/uploads/2012/08/Vibori-2012-skrinka.jpg)Сьогодні окружну виборчу комісію № 98, яка проводить вибори Президента України в Броварах, Броварському районі, Березані, Баришівці та Баришівському районі, очолив новий голова - Стогов Володимир Сергійович. Відтак у кульмінаційний електоральний момент - День виборів - членам ОВК доведеться не лише підбивати підсумки голосування в окрузі, а й адаптовуватись до керівництва нового очільника.**

Варто сказати, що ОВК № 98 почало лихоманити ще кілька днів тому: 20 травня ЦВК несподівано [припинила](http://cvk.gov.ua/pls/acts/getd?id=37555&ptext=%B9+98) повноваження голови комісії **Клавдії Ковбаси** та призначила керувати виборами **Юрія Ткача**. Наступного дня чоловік прийшов до приміщення окружкому на вул. Кірова, 92 (Центр зайнятості) та став вимагати надати йому доступ до документів. Йому одразу пояснили, що поки він не прийме присягу, він не має повноважень голови ОВК та запросили на вечірнє засідання.

Схвильовані несподіваною заміною члени ОВК, які не мали жодних претензій чи зауважень до роботи Клавдії Ковбаси, забили на сполох. У результаті на засідання ОВК 21 травня прийшла громадскість та ЗМІ, щоб розібратись в ситуації та з'ясувати причини кадрових перестановок. З запізненням на годину з'явився і Юрій Ткач з довіреною особою кандидата в Президенти Зоряна Шкіряка, за поданням якого й відбулась ця ротація.

Чоловіки так і не змогли пояснити, у зв'язку з чим було припинено повноваження людини, яка вже понад місяць керувала роботою ОВК № 98. Натомість світло у цій історії пролила сама Клавдія Семенівна Ковбаса. Виступаючи перед членами комісії, вона розповіла, що напередодні їй зателефонував керівник броварського штабу Юлії Тимошенко Олег Кищук та повідомив, що не вважає Ковбасу «своєю людиною в ОВК», а тому проведе ротацію, щоб поставити на пост голови комісії більш лояльну фігуру. З цього приводу члени комісії прямо на засіданні прийняли звернення до генпрокуратури, у якому подібні спроби вплинути на роботу комісії назвали тиском на ОВК та намагання зірвати проведення виборів в нашому окрузі.

У той час, як працівники ОВК не розуміли, чому голову комісії замінюють за п'ять днів до виборів та створюють їм додаткові труднощі у роботі, пресу та громадськість більше цікавило питання, на яких підставах керівник штабу кандидата Тимошенко вирішує, хто має очолювати комісію. На це у чоловіків була лише одна відповідь: згідно з законом кандидат в Президенти має право без жодних причин та пояснень у будь-який момент замінити члена виборчої комісїі. От тільки залишилось не зрозумілим, чому долею члена ОВК від кандидата Зоряна Шкіряка розпоряджається представник іншого кандидата.

У результаті бурхливої дискусії "новопризначений" голова ОВК Юрій Ткач так і не зміг прийняти присягу та вступити у повноваження, оскільки у нього не було при собі відповідної постанови ЦВК з мокрою печаткою. Більше того, такий документ та посвідчення нового голови не надходили й поштою.

Наступного дня стало відомо, що пан Ткач добровільно відмовився від посади голови ОВК. Певним чином це зняло напругу, однак призвело до того, що на два дні комісія залишилась без керівника, а головувати на засіданнях довелось заступнику, в тому числі й під час прийому бюлетенів для голосування.

Сьогодні на ранковому засіданні ОВК з'явився новий голова **Володимир Стогов**, 1977 року народження, юрист за освітою. Він прийняв присягу та вступив у свої повноваження менше ніж за добу до початку Дня виборів.

> З [інформацією](http://oporaua.org/news/5485-u-kyjivskij-oblasti-v-semy-ovk-z-deva39jaty--zminy-u-skladi-komisij) громадянської мережі "ОПОРА", у Київській області у переддень виборів відбулись масові і масштабні зміни у складі семи окружних комісій з дев'яти наявних.
