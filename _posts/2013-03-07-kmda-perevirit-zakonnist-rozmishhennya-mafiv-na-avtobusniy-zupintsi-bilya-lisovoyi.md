---
title: "КМДА перевірить законність розміщення МАФів на автобусній зупинці біля \"Лісової\""
date: 2013-03-07
author: 
  username: "aleechka"
  display_name: "Аліна Дяченко"
tags: 
  - "brovary"
  - "vibir-redaktsiyi"
  - "zvernennya"
  - "kmda"
  - "koda"
  - "lisova"
  - "marshrutka"
  - "novini"
  - "sauk"
coverImage: "wp-content/uploads/2013/03/Lesnaja-2.jpg"
---

**[![Lesnaja-2](https://mpz.brovary.org/wp-content/uploads/2013/03/Lesnaja-2.jpg)](https://mpz.brovary.org/wp-content/uploads/2013/03/Lesnaja-2.jpg)У відповідь на письмове прохання броварчан розширити місце для очікування пасажирів маршруток сполученням "Київ-Бровари" біля станції метро "Лісова" Київська міська державна адміністрація пообіцяла провести перевірку законності кіосків, які стоять вздовж усієї зупинки.**

У грудні 2012 року понад сотня броварчан [підписалась під колективним зверненням](https://mpz.brovary.org/brovarski-pasazhiri-prosyat-koda-rozshiriti-avtobusnu-zupinku-na-lisoviy/) до Київської обласної державної адміністрації, у якому громадяни скаржились на незадовільні умови для очікування пасажирів дев'яти приміських маршрутів та просили чиновників забезпечити комфортні та безпечні умови для тих, хто користується автобусною зупинкою біля метро "Лісова".

У січні 2013 року на адресу, вказану у зверненні, надійшла відповідь від Управління промисловості, транспорту та зв'язку КОДА про те, що прохання мешканців було перенаправлене до Київської міської державної адміністрації, зокрема начальнику Головного управління транспорту та зв'язку КМДА.

[![Відповідь по зупинці на Лісовій КОДА](https://mpz.brovary.org/wp-content/uploads/2013/03/Vidpovid-po-zupintsi-na-Lisoviy-KODA.jpg)](https://mpz.brovary.org/wp-content/uploads/2013/03/Vidpovid-po-zupintsi-na-Lisoviy-KODA.jpg)

 У лютому 2013 року озвався Департамент транспортної інфраструктури КМДА, який у своїй відповіді  повідомив, що опрацював звернення, та зазначив, що він - у свою чергу - звернувся до Департаменту міського благоустрою та збереження природного середовища КМДА з проханням опрацювати колективне звернення та _**в****становити законність розміщення МАФів поблизу місць посадки пасажирів на приміські автобусні маршрути та у разі виявлення порушень норм чинного законодавства, здійснити демонтаж вищезазначених МАФів.**_

[![Відповідь по зупинці на Лісовій КМДА](https://mpz.brovary.org/wp-content/uploads/2013/03/Vidpovid-po-zupintsi-na-Lisoviy-KMDA.jpg)](https://mpz.brovary.org/wp-content/uploads/2013/03/Vidpovid-po-zupintsi-na-Lisoviy-KMDA.jpg)

Чи призведе цей чиновницький "пінг-понг" з пересилкою звернення броварчан по різних кабінетах до якихось позитивних зрушень, покаже лише час та... наступна відповідь від тепер уже спеціалістів з благоустрою. Саме вони тепер мають визначити, чи погіршила поява численних кіосків та торгівельних павільйонів вдовж автобусної зупинки на "Лісовій" умови для пасажирів броварських маршруток та чи потрібно їх демонтувати, щоб розширити площу для безпечного очікування та посадки цих пасажирів в автобуси.

Нагадаємо, два року тому, у березні 2011 року, з протилежного боку біля станції метро "Лісова"  уже [проводився демонтаж незаконно встановлених малих архітектурних форм](http://segodnya.novostimira.com/n_946179.html) у рамках реалізації проекту «Зробимо Київ чистим», який викликав [спротив у працівників та власників МАФів](http://www.umoloda.kiev.ua/print/84/45/66842/).

> "Маєш право знати" продовжує стежити за розвитком подій у цій переписці та разом з читачами вболіває за реальне вирішення проблеми броварських пасажирів, а також дякує громадському активісту Андрію Сауку за надані копії листів.
