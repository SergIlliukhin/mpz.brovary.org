---
title: "Цієї суботи у Броварах покажуть казку-виставу про те, як депутати у дітей басейн забирають"
date: 2013-02-14
author: 
  username: "pravoZnaty"
  display_name: "Маєш право знати"
categories: 
  - "announce"
tags: 
  - "aktsiya"
  - "baseyn"
  - "baseyn-dityam"
  - "vibir-redaktsiyi"
  - "zherebtsova"
  - "kp-orts"
  - "novini"
  - "fedorenko"
  - "shkolyari"
coverImage: "wp-content/uploads/2013/02/Baseyn.jpg"
---

**[![Басейн](https://mpz.brovary.org/wp-content/uploads/2013/02/Baseyn.jpg)](https://mpz.brovary.org/wp-content/uploads/2013/02/Baseyn.jpg)У суботу, 16 лютого, о 12:00 у Броварах відбудеться театралізована акція протесту проти намірів місцевої влади «прихватизувати» громадський басейн та остаточно забрати у школярів можливість займатись плаванням безкоштовно. Про це "Маєш право знати" повідомили активісти броварської громадської ініціативи "Басейн - дітям"!**

Громадські активісти прямо перед басейном (вул. Возз’єднання, 13а) обіцяють показати виставу-казку «**Як депутати у дітей басейн забирають**?» та у жартівливий спосіб продемонструвати присутнім схему, за якою єдиний у місті діючий громадський басейн фактично перетворюють у «приватну власність» кількох місцевих «регіоналів».

"_Цей басейн вже давно є об’єктом «посиленого інтересу» окремих броварських можновладців. І хоч формально він числиться на балансі комунального підприємства «Оздоровчо-реабілітаційний центр», проте всією інфраструктурою закладу, в яку свого часу було вкладено десятки мільйонів бюджетних коштів, сьогодні розпоряджається приватне підприємство «Феско». Директор підприємства, голова місцевої депутатської земельної комісії Сергій Федоренко також є очільником броварського осередку Партії регіонів, проте більш відомий як особистий масажист Миколи Азарова_", - сказано у повідомленні.

Як відомо, на найближчий сесії Броварської міської ради, що відбудеться 21 лютого, депутати [планують](https://mpz.brovary.org/deputati-planuyut-ostatochno-zabrati-baseyn-u-shkolyariv/) внести зміни до статуту КП «ОРЦ», згідно з якими "_колишній шкільний басейн остаточно буде закрито для школярів та юних спортсменів, а всім майном та доходами одноосібно розпоряджатиметься колишня підлегла Федоренка, а нині депутатка-«регіоналка» Людмила Жеребцова_".

Наприкінці повідомлення зазначено, що "_акція організована незалежними громадськими активістами, тому відбудеться без використання партійної символіки_".
