---
title: "Жеребкування складу ДВК не дало результатів. Громадськість зробила власний підрахунок + ВІДЕО"
date: 2012-09-21
author: 
  username: "Aleechka"
  display_name: "Аліна Дяченко"
tags: 
  - "batkivshhina"
  - "brovary"
  - "vibir-redaktsiyi"
  - "vibori-2012"
  - "zherebkuvannya"
  - "zasidannya-ovk"
  - "novini"
  - "ovk"
  - "okrug-97"
  - "okruzhna-viborcha-komisiya"
  - "sazikin"
  - "sityenkov"
  - "sklad-ovk"
  - "udar"
  - "shherba"
coverImage: "wp-content/uploads/2012/09/DSC_2582.jpg"
---

[![](https://mpz.brovary.org/wp-content/uploads/2012/09/DSC_2558.jpg "DSC_2558")](https://mpz.brovary.org/wp-content/uploads/2012/09/DSC_2558.jpg)Вчора в роботі броварської ОВК був особливий день. Такого напливу громадськості – журналістів, спостерігачів, кандидатів, їх довірених осіб та уповноважених партій – як було на 10-му засіданні ОВК, ще жодного разу у приміщенні на Кірова, 92 не було. Майже півсотні людей прийшло спостерігати за перебігом жеребкування з обрання складу дільничних виборчих комісій. І навіть те, що засідання розпочалось із запізненням на 2,5 години не зупинило охочих переконатись у чесності проведення процедури витягування жеребків. Однак затримка із початком засідання стала не єдиною перешкодою для громадських контролерів за виборами-2012 у Броварах: ОВК № 97 підготувала для них цілу низку випробувань...

**Модифікація приміщення: загадкова загорожа та погане освітлення**

Маючи ще один день в запасі для проведення жеребкування та ретельної обробки усіх подань, секретар та голова ОВК "чомусь" вирішили скликати засідання на день раніше. Це "чомусь" перестало бути загадкою, щойно члени комісії прийшли до будівлі Центру зайнятості. Інформаційні намети та стенди, сотні амбітних безробітніх, школярів та студентів яскраво свідчили про те, що у цей день Центр занятості вирішив взятись за свою профільну діяльність та проводив ярмарку вакансій, до якої готувався не один місяць. У залі, де з приходом нового голови ОВК **Максима Ситєнкова** стала засідати окружна комісія, проходило навчання на тему, як розпочати власну справу. Було очевидно, що жеребкування у просторій та добре освітленій залі відбуватись не буде.

<iframe src="https://www.youtube.com/embed/2IxmS3-DmTw" frameborder="0" width="560" height="315"></iframe>

Відтак начебто з технічних причин засідання ОВК "довелось" проводити на старому місці, тобто у значно гірших умовах: у тісному напівосвітленому приміщенні. Більше того, спеціально для проведення жеребкування у і без того малому приміщенні було обладнано дивну загорожу заввишки 1,5 метра, яка мала відокремити членів комісії та інших присутніх на засіданні осіб. Ця конструкція майже повністю унеможливлювала спостереження за процесом витягуванням жеребків з барабану: людина середнього зросту могла бачити, що відбувається за загорожею, лише стоячи у першому ряду. Та й територія, відведена для присутніх, яких було майже півсотні, заледве могла вмістити кілька десятків людей. Попри заперечення громадськості, головуючий наполіг на тому, щоб ця загорожа виконувала свою функцію. То ж присутні практично не бачили, що відбувалось протягом засідання та були змушені часто виходити на свіже повітря, якого у приміщенні явно бракувало.

![](https://mpz.brovary.org/wp-content/uploads/2012/09/DSC_2504.jpg "DSC_2504")

**Пошук можливих фальсифікацій... за 15 секунд** 

Після того, як головуючий озвучив перелік вакантних місць в усіх 135 дільничних виборчих комісіях, технічний працівник принесла конверти та розклала їх на столі. Зрозуміло, що присутні кандидати у народні депутати та уповноважені особи партій захотіли оглянути жеребки та переконатись, що не відбудеться жодних фальсифікацій. Однак попри те, що на засіданні № 8 члени комісії пообіцяли надати таку можливість усім бажаючим у законний спосіб, голова запропонував встановити порядок ознайомлення з конвертами: особи заходитимуть за огорожу по одному і на огляд матимуть по 15 секунд кожен. На заперечення з боку уповноважених осіб партій "**Батьківщина**" та "**Собор**" Ситєнков відреагував тим, що поставив свою пропозицію на голосування. Звісно, більшість підтримала це протиправне рішення. Близько 10 осіб наважились пройти це "випробування" і визначити можливі способи фальсифікації жеребкування за 15 секунд, однак особливих підстав для сумнівів ніхто не знайшов. Лиш уповноважений від "**УДАРу**" засумнівався, чи всі конверти виготовлено з паперу однакової щільності.

_Уповноважений від "Батьківщини" Сергій Батюк оглядає "жеребки"_ 

[![](https://mpz.brovary.org/wp-content/uploads/2012/09/DSC_2582.jpg "DSC_2582")](https://mpz.brovary.org/wp-content/uploads/2012/09/DSC_2582.jpg)

**Жеребки без значення: приховані списки**

Та ось конверти покладено у прозорий барабан та перемішано. Член ОВК **Інна Бабак**, яку більшість обрала для ролі "щасливої руки", стала по черзі витягати жеребки у наступній послідовності: 13, 26, 9, 21, 16, 12, 28, 4, 31, 40, 46, 22, 27, 25, 20, 23, 43, 53, 8, 18, 32, 54, 11, 33, 17, 35, 48, 37, 34, 10, 38, 6, 56, 19, 44, 5, 2, 30, 45, 50, 57, 52, 36, 1, 24, 55, 14, 7, 39, 41, 15, 3, 49, 42, 29, 51, 47. У підсумку було витягнуто всі 57 конвертів – саме такою є максимальна кількість подавників на кількох ДВК.

[![](https://mpz.brovary.org/wp-content/uploads/2012/09/DSC_2635.jpg "DSC_2635")](https://mpz.brovary.org/wp-content/uploads/2012/09/DSC_2635.jpg)

Здавалося б, долю членів дільничних комісій було визначено, та на остаточні результати доведеться почекати ще один день. Так вирішив голова комісії, а більшість членів, звісно, його підтримали. Мотивація була наступна: засідання триває понад 2 години, технічні працівники кілька днів поспіль працювали без відпочинку, а тому потрібна перерва. Новий заступник голови **Олександр Щерба**, який на початку засідання прийняв присягу разом з іншим членом комісії **Володимиром Сазикіним**, запропонував оголосити перерву на кілька годин, а потім знову приступити до роботи, щоб встановити результати. Та голова був невблаганний, а тому за підтримки своїх членів ОВК оголосив перерву до завтра до 13:00.

[![](https://mpz.brovary.org/wp-content/uploads/2012/09/DSC_2538.jpg "DSC_2538")](https://mpz.brovary.org/wp-content/uploads/2012/09/DSC_2538.jpg)

Слід сказати, що підготовка до жеребкування відбувалась за принципом "все в останній момент", тому нікому не здалось дивним те, що список кандидатур у члени ДВК протягом усього жеребкування був лише один і лежав він у головуючого. Жодному іншому члену ОВК не було роздано цих списків, тому номери витягнутих жеребків ні про що не говорили. Помітивши це, кілька членів ОВК наполягли на тому, щоб їм надали бодай одну копію списків. Її виготовили та принесли уже наприкінці жеребкування та дали заступнику голови. Ці списки було роздруковано зі спеціальної програми і містили вони близько 320 сторінок. По завершенні засідання Олександр Щерба вирішив завірити свою копію списків у секретаря або голови, однак жоден з них не погодився підписувати цей стос паперів.

**Результати жеребкування від громадськості**

На основі цих списків та послідовності витягнутих жеребків представники різних політичних сил та довірені особи кандидатів підрахували результати сьогоднішнього жеребкування. Найбільше місць у ДВК отримали партія Наталії Королевської  "**Україна - вперед**", кандидати у народні депутати **Павло Різаненко** та **Ольга Єрухимович**, а також партії "**Вітчизна**" і "**Соціал-патріотична асамблея слов'ян**". Усі вони отримали понад 100 місць. Також чимало місць набрали **Радикальна партія Олега Ляшка**, **Аграрна партія України**, кандидат **Сергій Федоренко**, **Партія пенсіонерів України,** **Українська морська партія** та інші. Також у першу двадцятку увійшли **ВО "Свобода"** та **Партія регіонів**. Найменше представників у ДВК отримали партія "**УДАР**" та "**Народний порядок**", також менше 10 членів ДВК матимуть низка кандидатів - **Супрун, Розуменко, Куліченко, Остапенко, Бакал, Аскєров** та **Василенко**.

Детальний розрахунок результатів жеребкування [можна переглянути за посиланням](https://docs.google.com/spreadsheet/ccc?key=0AhE2NQlPHqm_dHllZDBTdFR4b1dCWFNxRE9qR1JkRnc "Жеребкування місць у ДВК").

\[table\]

| **Суб'єкт подання** |   **Кількість місць в ДВК**   |   **Відсоток представництва**   |
| --- | --- | --- |
| "Україна – вперед!" |   113   |   83,7%   |
| Різаненко П. О. |   110   |   81,5%   |
| Єрухимович О. Л. |   110   |   81,5%   |
| "Вітчизна" |   110   |   81,5%   |
| "Соціал-партіотична асамблея слов’ян" |   104   |   77,0%   |
| "Рідна Вітчизна" |   99   |   73,3%   |
| "Соціалістична Україна" |   96   |   71,1%   |
| Радикальна партія Олега Ляшка |   94   |   69,6%   |
| "Союз" |   81   |   60,0%   |
| Ліберальна Україна |   76   |   56,3%   |
| Аграрна партія України |   71   |   52,6%   |
| Слов’янська партія |   69   |   51,1%   |
| Федоренко С. М. |   66   |   48,9%   |
| Партія пенсіонерів України |   63   |   46,7%   |
| Українська морська партія |   56   |   41,5%   |
| "Єдина родина" |   56   |   41,5%   |
| ВО "Свобода" |   55   |   40,7%   |
| "Справедлива Україна" |   47   |   34,8%   |
| Партія регіонів |   45   |   33,3%   |
| Коханівський М. М. |   41   |   30,4%   |
| Рокоман О. Г. |   38   |   28,1%   |
| Петров В. Г. |   37   |   27,4%   |
| СДПУ (о) |   36   |   26,7%   |
| Європейська партія України |   35   |   25,9%   |
| "Союз. Чорнобиль. Україна" |   33   |   24,4%   |
| Мотрич Л. М. |   28   |   20,7%   |
| Семеняка М. М. |   28   |   20,7%   |
| "Реформи і порядок" |   28   |   20,7%   |
| Ратніков Д .Г. |   28   |   20,7%   |
| "Держава" |   27   |   20,0%   |
| "Зелена планета" |   27   |   20,0%   |
| Рибачук Ю. І. |   25   |   18,5%   |
| Молодіжна партія України |   25   |   18,5%   |
| "Союз анархістів України" |   25   |   18,5%   |
| Кищук О. Є. |   22   |   16,3%   |
| Конгрес українських націоналістів |   20   |   14,8%   |
| Українська національна асамблея |   19   |   14,1%   |
| Коробчинський А. В. |   19   |   14,1%   |
| Українська народна партія |   18   |   13,3%   |
| "Віче" |   15   |   11,1%   |
| Мельник О. М. |   14   |   10,4%   |
| "Громадянська позиція" |   13   |   9,6%   |
| Дякевич О. М. |   13   |   9,6%   |
| Шокун М. А. |   12   |   8,9%   |
| Шапран С. В. |   12   |   8,9%   |
| "Русь Єдина" |   11   |   8,1%   |
| Супрун А. В. |   9   |   6,7%   |
| Розуменко М. В. |   9   |   6,7%   |
| Куліченко О. Ю. |   8   |   5,9%   |
| Остапенко Я. Г. |   4   |   3,0%   |
| Бакал С. М. |   4   |   3,0%   |
| Аскєров Х. Д. О. |   4   |   3,0%   |
| Василенко О. Г. |   3   |   2,2%   |
| "Народний порядок" |   2   |   1,5%   |
| УДАР |   2   |   1,5%   |

\[/table\]

> Детальнішу аналітику по результатах жеребкування "Маєш право знати" планує зробити вже після встановлення та оприлюднення офіційних результатів на засіданні ОВК, яке має продовжитись 21 вересня. Стежте за нашими новинами.
