---
title: "Сусід для сусіда: мешканці будинку на «гарячому» затримали грабіжників автівок"
date: 2016-02-15
categories: 
  - "brovary"
  - "novyny"
tags: 
  - "brovary"
  - "brovarskyj-mv-politsiyi"
  - "zlochyntsi"
  - "kradizhka-avtivok"
  - "novini"
---

**У ніч із 11 на 12 лютого в дворі будинку, що по вул.  Героїв Небесної сотні, 11, мешканці  багатоповерхівки затримали «на гарячому» двох грабіжників, які  «чистили» автівки, і тримали їх «під вартою» до приїзду поліції. Ця «операція»  пересічним броварчанам вдалася лише завдяки пильності та небайдужості, адже живуть вони за принципом: сьогодні ти допоможеш сусіду, завтра – він тобі.**

 «У вашій машині розбили  вікно», - таке смс-повідомлення  отримав о 2 год ночі  власник «Шкоди» Андрій. _«Перед тим, як я лягав спати, а це було хвилин 20 на  другу, бачив із вікна компанію, яка стояла біля нашого під’їзду,_ - розповідає Андрій. -  _На них уваги особливої не звернув, адже  біля будинку часто тусуються групи людей. Те, що можуть пограбувати, навіть не думав, адже навпроти під’їзду горить ліхтар»._

Та  ліхтар злочинцям зовсім не заважав. Першим  грабіжники «розпотрошили» мікроавтобус. Пожива  виявилася не значною: панель від магнітоли, зарядний пристрій для телефону, ліхтарик, набір голок для шиття та баночка морської солі. Тож за старим сценарієм крадії взялися за наступну жертву -  Андрієву «Шкоду»: розбили вікно та проникли в середину. Та в салоні лише наробили безлад, а знайдена коробка серветок тільки розпалила  їхні апетити.

Поки злочинці орудували в автівках, за ними із третього поверху пильно спостерігав 30-річний [Олександр](http://www.facebook.com/alex.rzhanitsyn.9). Побачивши неладне, молодий чоловік  сфотографував крадіїв та зателефонував сусіду [Іллі.](http://www.facebook.com/shkodnikov)

\[caption id="attachment\_51747" align="aligncenter" width="600"\]![ пограбування автівок](https://mpz.brovary.org/wp-content/uploads/2016/02/1-4.jpg) У момент крадіжки\[/caption\]

\[caption id="attachment\_51748" align="aligncenter" width="450"\]![ пограбування автівок](https://mpz.brovary.org/wp-content/uploads/2016/02/2-4.jpg) Фоторобот зайвий\[/caption\]

\[caption id="attachment\_51749" align="aligncenter" width="600"\]![ пограбування автівок](https://mpz.brovary.org/wp-content/uploads/2016/02/3-4.jpg) Крадії власною персоною\[/caption\]

_«Виглянувши у вікно, я побачив мерехтіння ліхтариків, -_ розповідає 28-річний Ілля.- _Злодії хазяйнували всередині мікроавтобуса, що належав моєму сусідові по поверху.  Я почав телефонувати йому на мобільний, а потім побіг стукати  в двері»._

Усе відбувалося дуже швидко, згадує Ілля: Олександр тримав у полі зору злодіїв, а він викликав поліцію та розбудив іншого сусіда – Андрія, у машині якого злочинці вже встигли  вибити вікно та зламати бокове дзеркало.  Поки сусіди оговтувалися від шоку, Олександр та Андрій вирішили не зволікати і самотужки затримати злочинців.

> [У Броварах різко почастішали крадіжки з автомобілів. Як вберегтися від зловмисників?](https://mpz.brovary.org/u-brovarah-strimko-zrostaye-kilkist-pograbuvan-avtomobiliv-yak-vberegti-svoye-poradi-militsiyi-ta-strahovoyi/)

 «_Про те, що невідомі можуть нас покалічити - не думали,_ - каже Ілля, – _адже на черзі для пограбування стояла моя автівка. Коли я збігав по сходах, помітив, що крадії вже готуються бити вікно в моїй машині, тоді  ввімкнув сигналізацію. Це їх і злякало»._

\[caption id="attachment\_51752" align="aligncenter" width="600"\]![ пограбування автівок](https://mpz.brovary.org/wp-content/uploads/2016/02/7-3.jpg) Власниця мікроавтобуса Надія: "Наші машини стояли в ряд під самими вікнами".\[/caption\]

Олександр та Ілля злочинців «заламати» відразу. Ті особливого опору не чинили, адже були добряче напідпитку, особливо молодший. Однак всіляко намагалися «відмазатися»: мовляв, йдемо додому, п’ємо пиво і нічого не знаємо. Та у  їхніх кишенях мешканці будинку знайшли речові докази злочину - практично весь «улов» із 2 машин. А от магнітолу грабіжники встигли викинути.

\[caption id="attachment\_51754" align="aligncenter" width="600"\]![викрадення автівок](https://mpz.brovary.org/wp-content/uploads/2016/02/4-3.jpg) Результат нічної крадіжки\[/caption\]

\[caption id="attachment\_51750" align="aligncenter" width="600"\]![ пограбування автівок](https://mpz.brovary.org/wp-content/uploads/2016/02/5-4.jpg) Андрій: "Вікно поки що "засклив" целофаном. Ремонт машини обійдеться мені щонайменше в тисячу гривень".\[/caption\]

За свідченнями очевидців, група реагування патрульної поліції приїхала за 20 хв. За ними через півгодини примчали і оперативники. Діям поліції очевидці дають неоднозначну оцінку: одні звинувачують їх у надмірній лояльності й терпимості до злочинців, які поводилися зухвало та нецензурно лаялися, інші – навпаки хвалять за «європейську» витримку і вміння спілкуватися.

> [Як вдбуваються крадіжки з автомобілів у Броварах: історії чотирьох постраждалих](https://mpz.brovary.org/kradizhki-z-avto-yak-tse-vidbuvayetsya-istoriyi-chotiroh-postrazhdalih/)

У групі «Бровари» на  «Фейсбук»  броварчани [активно обговорюють](https://www.facebook.com/groups/brovary/permalink/1191921440837820/) нічну пригоду: одні радять у подібних випадках на місці злочину відбивати грабіжникам нирки чи відрубувати пальці, інші – за більш гуманні методи покарання. Розділилися в своїх думках із цього приводу і самі потерпілі. Та зійшлися на одному: головне -  злочинці мають понести заслужене покарання, адже минулоріч  грабіжників, які почистили  цей самий мікроавтобус, міліція так і не знайшла.

> [Міліція спіймала молодиків, які крали з автівок у Броварах](https://mpz.brovary.org/militsiya-spiymala-molodikiv-yaki-krali-z-avtivok-u-brovarah/)

За даними Броварського МВ поліції, проти  місцевих мешканців: раніше судимого за майнові злочини 24-річного громадянина Х.  та  49-річного громадянина У, відкрито кримінальне провадження за ст. 185 ККУ  «Крадіжка». Наразі затриманих перевіряють на причетність до аналогічних злочинів.

\[caption id="attachment\_51756" align="aligncenter" width="450"\]![Пограбування автівок](https://mpz.brovary.org/wp-content/uploads/2016/02/9-1.jpg) Надія: "Я рада, що маю таких сусідів"\[/caption\]

\[caption id="attachment\_51753" align="aligncenter" width="600"\]![ пограбування автівок](https://mpz.brovary.org/wp-content/uploads/2016/02/8-2.jpg) Будинок на Героїв Небесної сотні, 11, де живуть дружні сусіди\[/caption\]

Потерпілі раді, що мають таких пильних та не байдужих сусідів, як Олександр та Ілля. Молоді чоловіки своїм геройством не хизуються, кажуть, так вчинив би кожен із їхнього будинку, адже сусіди між собою дружать і звикли допомагати один одному та спільно вирішувати всі проблеми. Для цього понад рік тому [«В Контакті»](http://vk.com/voz11)  для мешканців свого будинку створили групу, де і обговорюють нагальні питання. Так спільними зусиллями вдалося домогтися від влади міста ремонту в під’їздах та прибудинкової дороги. Самі ж мешканці організувалися на вхідні «кодовані» металеві двері та освітлення біля будинку. Наразі, кажуть, актуальне питання встановлення в під’їздах системи відеоспостереження.

Усім броварчанам радять також із сусідами дружити та об’єднуватися, адже тільки гуртом можна протистояти злочинам та зрушити з місця, здавалося б, зовсім "мертві" справи.

**Фото - автора та з архіву Олександра**
