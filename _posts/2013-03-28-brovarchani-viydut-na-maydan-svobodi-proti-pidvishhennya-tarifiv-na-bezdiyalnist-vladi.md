---
title: "Броварчани вийдуть на Майдан Свободи проти «підвищення тарифів на бездіяльність влади»"
date: 2013-03-28
author: 
  username: "kachor"
  display_name: "Андрій Качор"
categories: 
  - "announce"
tags: 
  - "komunalni-tarifi"
  - "udar"
---

[![OLYMPUS DIGITAL CAMERA](https://mpz.brovary.org/wp-content/uploads/2013/03/tarif.jpg)](https://mpz.brovary.org/wp-content/uploads/2013/03/tarif.jpg)Цієї суботи, 30 березня о 13:00 розпочнеться загальноміська акція протесту проти незаконного підвищення тарифів на житлово-комунальні послуги у Броварах. Про це повідомила прес-служба броварського осередку партії "УДАР".

Днями міський виконком на таємному засіданні [змінив тарифи](https://mpz.brovary.org/brovarska-vlada-tayemno-pidvishhila-tarifi-na-zhkg/) на комунальні послуги, проігнорувавши пропозиції громадськості та розпорядження уряду. Мешканців міста обурює той факт, що під час інфраструктурного колапсу, спричиненого аномальним снігопадом, влада замість того, аби долати наслідки негоди, вирішила безпідставно підвищити тарифи.

Як зазначили в місцевому "УДАРі", на тлі й без того складної ситуації чиновники вирішили провести так звану «комунальну реформу», суть якої звелась до радикального скорочення працівників ЖЕКів та інших працівників комунальної сфери. Через це зараз немає кому ліквідувати наслідки підтоплень цілих мікрорайонів та навіть [вивозити сміття із дворів.](https://mpz.brovary.org/kudi-vtik-supermer-sapozhko/) Останньою краплею для броварчан стала «втеча» з міста його мера – міський голова Ігор Сапожко в скрутні для Броварів часи просто пішов у відпустку.

Акція відбудеться цієї суботи, 30 березня о 13:00 на центральному броварському Майдані Свободи.
