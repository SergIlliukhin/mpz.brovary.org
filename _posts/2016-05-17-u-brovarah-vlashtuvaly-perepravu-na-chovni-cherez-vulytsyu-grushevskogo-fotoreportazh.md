---
title: "У Броварах влаштували переправу на човні через вулицю Грушевського – ФОТОРЕПОРТАЖ"
date: 2016-05-17
author: 
  username: "pravoZnaty"
  display_name: "Маєш право знати"
categories: 
  - "aktsiyi-zahodi"
tags: 
  - "brovary"
  - "vibir-redaktsiyi"
  - "grushevskogo"
  - "zaplyv"
  - "novini"
  - "pidtoplennya"
  - "plahov"
  - "choven"
---

**Сьогодні громадський активіст Олександр Плахов організував переправу на надувному човні через підтоплену частину вулиці Грушевського. Пропозицією безкоштовно поплавати радо скористалися діти. Як зазначив чоловік, таким чином він висловив  невдоволення бездіяльністю чиновників у вирішенні проблеми підтоплення у Броварах.**

Як зазначає Олександр Плахов, на початку «запливу» діти навіть ставали у чергу – так багато було охочих. Активіст не менш радо переправляв їх «на той берег».

[![Човен_00002](https://mpz.brovary.org/wp-content/uploads/2016/05/CHoven_00002.jpg)](https://mpz.brovary.org/wp-content/uploads/2016/05/CHoven_00002.jpg)

[![Човен_00008](https://mpz.brovary.org/wp-content/uploads/2016/05/CHoven_00008.jpg)](https://mpz.brovary.org/wp-content/uploads/2016/05/CHoven_00008.jpg)

[![Човен_00004](https://mpz.brovary.org/wp-content/uploads/2016/05/CHoven_00004.jpg)](https://mpz.brovary.org/wp-content/uploads/2016/05/CHoven_00004.jpg)

Деякі автомобілісти, що рухались вулицею, сигналили та махали руками чоловікові та дітлахам.

[![Човен_00011](https://mpz.brovary.org/wp-content/uploads/2016/05/CHoven_00011.jpg)](https://mpz.brovary.org/wp-content/uploads/2016/05/CHoven_00011.jpg)

Однак, через деякий час охочі поплавати скінчилися. Тож Олександр Плахов «згорнув діяльність» і почав здувати свій плавзасіб.

[![Човен_00012](https://mpz.brovary.org/wp-content/uploads/2016/05/CHoven_00012.jpg)](https://mpz.brovary.org/wp-content/uploads/2016/05/CHoven_00012.jpg)

Активіст обрав для «запливу» ділянку по вулиці Грушевського, неподалік кінцевої зупинки броварських маршруток № 403-А. Це місце [заводнюється](https://mpz.brovary.org/chomu-brovari-pislya-kozhnoyi-zlivi-peretvoryuyutsya-u-venetsiyu/) після кожної зливи вже протягом років.

Як зазначає активіст, своєю раптовою ініціативою він прагнув привернути увагу відповідальних за підтоплення чиновників, щоби вони нарешті почали вирішувати проблему.

Нагадаємо, що у Броварах цієї ночі лили дощі. Зранку міський голова Ігор Сапожко на своїй сторінці у Фейсбуку [закликав](https://mpz.brovary.org/sapozhko-prosyt-povidomlyaty-pro-pidtoplennya-u-brovarah-na-jogo-fejsbuk-storintsi/) містян повідомляти про наявні підтоплення задля оперативного реагування. Протягом перших двох годин місцеві мешканці повідомили меру про низку таких місць, демонструючи фотографіями.

_Фото - Дмитро Карпій_
