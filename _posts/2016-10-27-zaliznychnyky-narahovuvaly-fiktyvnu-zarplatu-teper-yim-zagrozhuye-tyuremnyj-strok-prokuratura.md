---
title: "Залізничники нараховували фіктивну зарплату, тепер їм загрожує тюремний строк, - прокуратура"
date: 2016-10-27
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "brovarska-prokuratura"
  - "novini"
---

**Броварською місцевою прокураторою завершено досудове розслідування та скеровано до суду обвинувальний акт щодо чотирьох службовців залізниці, - [повідомляє](http://kobl.gp.gov.ua/ua/news.html?_m=publications&_c=view&_t=rec&id=195054) прес-служба прокуратури Київської області. Злочинці привласнили та розтратили службові кошти в сумі 224 тис грн, призначені для виплати заробітної плати працівникам підрозділу.**

Як ідеться в повідомленні, правоохоронці встановили, що в результаті незаконних дій службових осіб відокремленого підрозділу головного матеріального складу Державного територіально-галузевого об’єднання «Південно-Західна залізниця» (правонаступник-публічне акціонерне товариство «Українська залізниця») на підставі завідомо підроблених документів, **8** співробітникам Головного матеріального складу, які фактично не працювали, за період часу з **лютого 2012** по **липень 2015** була незаконно нарахована заробітна плата та обов’язкові внески до державних фондів на загальну суму **224 тисячі гривень**, які в подальшому незаконно привласнили.

Дії службовців кваліфіковано за **ч. 4 ст. 191** (привласнення чи розтрата чужого майна, шляхом зловживання службовою особою своїм службовим становищем, вчинені за попередньою змовою групою осіб  у великих розмірах) та **ч. 1 ст. 366** (складання службовою особою завідомо неправдивих офіційних документів та внесення до офіційних документів завідомо неправдивих відомостей) КК України. Зловмисникам загрожує покарання у вигляді позбавлення волі строком від **5** до **8** років з позбавленням права обіймати певні посади чи займатися певною діяльністю на строк до трьох років, - повідомляють у прокуратурі.
