---
title: "Громадська рада при управлінні освіти Броварів визначила «найгарячіші» напрямки роботи"
date: 2015-05-29
author: 
  username: "tatuuum"
  display_name: "Тетяна Панкратьєва"
categories: 
  - "hromada"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "gromadska-rada-pri-upravlinni-osviti"
  - "osvita"
  - "upravlinnya-osviti"
---

[![громадська рада управління освіти (17)](https://mpz.brovary.org/wp-content/uploads/2015/05/gromadska-rada-upravlinnya-osviti-17.jpg)](https://mpz.brovary.org/wp-content/uploads/2015/05/gromadska-rada-upravlinnya-osviti-17.jpg)**Перше засідання новоствореної Громадської ради при управлінні освіти та науки Броварської міської ради відбулося 26 травня - рівно через два тижні після [установчих зборів](https://mpz.brovary.org/brovarsku-osvitu-vzyato-pid-gromadskiy-kontrol-aktivisti-ta-batki-stvorili-gromadsku-radu/). Тоді, 12 травня, активісти познайомились між собою та сформували склад Громадської ради. Тепер же вони обрали керівництво, обговорили Положення і структуру ради та окреслили "найгарячіші" питання, якими планують зайнятись вже найближчим часом.**

На засідання прийшло 15 осіб, у тому числі представник управління освіти та науки Спичак Марія Дмитрівна. Начальник управління пан Онищенко знову не відвідав засідання через службове відрядження.

Порядок денний цього засідання був насиченішим, ніж на установчих зборах: присутні розглянули близько 11 питань. Зокрема обрали Голову Громадської ради - ним став **Ігор Романенко**, голова «Асоціації батьків міста Бровари». А також визначили заступника та секретаря: **Надія Лещик** ([ГО «Броварський народний контроль»](http://nk.mybrovary.com/)) та **Ольга Лук’яненко** (ДНЗ «Катюша») відповідно. Обрали й лічильну комісію.

[![громрада_освіта 3](https://mpz.brovary.org/wp-content/uploads/2015/05/IMAG1263-kopiya.jpg)](https://mpz.brovary.org/wp-content/uploads/2015/05/IMAG1263-kopiya.jpg)

Під час обговорення питання щодо Положення про Громадську раду, вирішили прийняти проект за основу, однак поки остаточно не затверджувати, оскільки до нього ще додаються правки, а також планується його погодженні управлінням освіти. Затвердили регламент зборів: виступ має тривати 5-10 хвилин в залежності від складності промови.

Щодо організаційної структури Громадської ради, то на даний момент вирішили не створювати комітети, оскільки формування ради ще продовжується (нових членів будуть приймати до грудня 2015 року). Тож постановили це питання відкласти і повернутися у вересні-жовтні.

Також склад ради доповнився новими членами. Цього разу на засіданні були присутні представники ЗОШ №10, ДНЗ «Джерельце» та ГО «Особлива родина». Всіх новоприбулих включили до складу Громради.

[![громрада_освіта 2](https://mpz.brovary.org/wp-content/uploads/2015/05/IMAG1261.jpg)](https://mpz.brovary.org/wp-content/uploads/2015/05/IMAG1261.jpg)

Визначалася рада й з робочими - «гарячими» - питаннями. Присутні вирішили, що окреслення ряду таких тем допомогло би сформувати план, згідно з яким будуть працювати і Громадська рада, і управління освіти.

«Гарячими» виявилися питання, звісно ж, ремонтів у школах та нагляду над ними. Знову обговорювали, що конче потрібна людина, яка буде контролювати та «приймати» ремонти у школах та садках. У складі управління освіти такої штатної одиниці немає, а у відділі капітального будівництва спеціалісти є, проте немає коштів на проведення такої роботи.

Згадували і про кричущу нестачу шкіл та садків у Броварах. Вирішили піднімати питання про переведення ДНЗ «Трембіта» (бульв. Незалежності, 8а) у державну власність, а також з'ясувати ситуацію із [колишнім садочком](https://mpz.brovary.org/vid-partiyi-regioniv-do-batalyonu-donbas-hto-sogodni-vselivsya-v-kolishniy-ditsadok-na-kiyivskiy/) по вул.Київській, 298, який слугував офісом Партії регіонів, а зараз нібито належить громадській організації "Справедливість".

Марія Дмитрівна повідомила, що Будинок дитячої та юнацької творчості (вул.М.Лагунової, 18а) невдовзі звільнить приміщення та переїде на вулицю Грушевського, також звільнить місце Дитячий естетико-натуралістичний центр «Камелія». Тож на Масиві має з’явитися трохи більше місця для навчання дітей. Також пані Спичак розповіла, що за магазином «Епіцентр» будується садочок на 180 осіб. До новини присутні поставили скептично, мовляв, чи допоможе ця крапля в морі при такому швидкому будівництві та наповненню міста новими жителями? Цілком зрозуміло, питання побудови нових навчальних закладів стоїть досить гостро.

Розмовляли присутні і про можливість впливати на якість роботи освітян. Зокрема, пролунала пропозиція до звичайних офіційних атестаційних заходів додавати результати опитування батьків. Пряма взаємодія двох безпосередніх сторін освітнього процесу повинна більш досконало виявляти гарних та непридатних вчителів і вихователів.

[![громрада_освіта 1](https://mpz.brovary.org/wp-content/uploads/2015/05/IMAG1259.jpg)](https://mpz.brovary.org/wp-content/uploads/2015/05/IMAG1259.jpg)

Значну частину часу засідання зайняли розповіді жінок-членкинь «Особливої родини» - організації, яка опікується питаннями захисту прав дітей-інвалідів. Вони питали, які умови створюються для їх дітей - для дітей з особливими потребами, пропонували створення спеціалізованого класу для дітей-аутистів. Вони готові навіть фінансувати створення такого класу, тому що існуючі умови навчання таких дітей їх геть не влаштовують. Аутисти потребують соціалізації (а не індивідуального навчання), у той же час особливого підходу – а звичайна школа цього їм дати не може. Діалог між представницями «Особливої родини» та пані Спичак проходив бурхливо і на підвищених тонах. Навіть після закінчення засідання жінки-матері «аутиків» не спинялись й ділилися з іншими членами Громради своїми проблемами.

Загалом ці жінки були найбільш активними на цьому засіданні. Всі дуже добре почули про їхні проблеми. Було помітно, що люди вперто і рішуче налаштовані вирішувати питання. У той же час представники деяких інших навчальних закладів взагалі ніяк не брали участі у дискусіях: чи то їх долучення до Громадській раді є формальністю, чи то у їхніх закладів немає проблем – це залишилося наразі невідомим. Будемо чекати, коли Громадська рада "розкачається" і нарешті приступить до конкретної роботи.

> Наступне засідання Громадської ради заплановане на **23 червня**, вівторок, о **9:00** за адресою: Гагаріна, 18, Управління освіти і науки.
