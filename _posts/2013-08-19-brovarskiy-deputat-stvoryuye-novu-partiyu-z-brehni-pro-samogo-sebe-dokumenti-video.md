---
title: "Броварський депутат створює нову партію з брехні про самого себе - ДОКУМЕНТИ, ВІДЕО"
date: 2013-08-19
categories: 
  - "rozsliduvannya"
tags: 
  - "vibir-redaktsiyi"
  - "vsya-ukrayina"
  - "pogarskiy"
---

\[caption id="attachment\_20273" align="alignleft" width="300"\][![Білборди з Погарським заполонили Київ](https://mpz.brovary.org/wp-content/uploads/2013/08/IMAG0037.jpg)](https://mpz.brovary.org/wp-content/uploads/2013/08/IMAG0037.jpg) Білборди з Погарським заполонили Київ\[/caption\]

**Змучені постійними скандалами навколо власних персон, броварські депутати вирішили сховатись якомога далі від своїх виборців, аби за сотні кілометрів від «міста свободи» презентувати нові політичні проекти. Проте навіть в Тернополі «покращувачам» з броварського депутатського корпусу не вдалось уникнути звичних для себе конфузів та відвертих «ляпів».**

**«Вся Україна»** - з такою пафосною назвою у «файному місті» Тернопіль 8 серпня [було презентовано нову партію](http://provse.te.ua/2013/08/ternopoljan-ahituvaly-za-jevropu-z-falshyvym-brendom/), яка лише кілька місяців як з’явилась на політичній мапі Батьківщини. З «Усією Україною» західні її області вирішив познайомити **Ярослав Погарський:** колись відомий в певних колах євроінтегратор, а сьогодні – рядова регіоналівська «тушка» під контролем Партії регіонів у Броварській міській раді. Ще в 2010-му році Ярослав Адамович проміняв статус політика загальнонаціонального масштабу на участь в дерибані броварської землі, влившись в провладну більшість БМР, контрольовану «регіоналами» Сапожком, Трощенком та особистим масажистом Азарова Сергієм Федоренком.

Проте під завісу політичного сезону 2012\\2013 пан Погарський вирішив згадати «буремне минуле» та взявся за реалізацію амбітного політпроекту: створення нової політичної партії, завданням якої є не багато не мало – сприяння євроінтеграційним процесам України. Вирішено, що лідером цієї партії буде, звісно, сам Ярослав Адамович.

[![pres-club-vsja-Ukr-08.09.2013](https://mpz.brovary.org/wp-content/uploads/2013/08/pres-club-vsja-Ukr-08.09.2013.jpg)](https://mpz.brovary.org/wp-content/uploads/2013/08/pres-club-vsja-Ukr-08.09.2013.jpg)

_«Ми обрали Захід України для презентації нашої політичної сили, тому що вважаємо цей регіон найбільш сприятливим для пропаганди ідеї євроінтеграції»,_ - сказав Погарський під час прес-конференції в Тернополі. Відповідаючи на запитання тамтешніх журналістів, броварський депутат не скупився на критику як влади, так і опозиції, часом послуговуючись мало не поетичними порівняннями. _«Мені подобається фраза з пісні Святослава Вакарчука,  - ділиться власними музичними вподобаннями Погарський, - де мовиться, що «і Монтекі, й Капулетті вже давно одна сім’я». Ось це – про нашу владу й опозицію»._ Ярослав Адамович, вочевидь, сподівався овацій присутніх на такий шикарний ораторський випад, проте їх так і не дочекався.

<iframe src="//www.youtube.com/embed/JDIH8y82FEI" height="315" width="560" allowfullscreen frameborder="0"></iframe>

**Одним броварським депутатом стало менше?**

Зате отримав цілком слушні та прагматичні запитання від представників місцевих ЗМІ. Зокрема, останні цікавились джерелами фінансування новоствореної партії, кількості її персонального складу, та й, врешті-решт, заради чого та створена. На превеликий жаль та на не менше здивування журналістів, досвідчений експерт і тертий політичний калач Погарський так і не зміг вичерпно відповісти на жодне з них. Окрім останнього: виявилось, що партія створюється заради… збору підписів співвітчизників на підтримку підписання Угоди про асоціацію між Україною та ЄС. Питання про те, яким чином зібрані підписи можуть допомогти євроінтеграційним перспективам України, так і повисло в повітрі та, здавалося, навіть дещо образило броварського депутата.

Утім, найцікавіше для броварчан відбулось вже під завісу прес-конференції. Журналіст тернопільського сайту **provse.te.ua** вирішив уточнити, як корелюється лідерство Погарського в новій політичній партії з його депутатством в броварській міськраді, куди він обирався за списками УДАРу. На це Ярослав Адамович відповів мало не сенсаційно: за його словами, він вже написав заяву про складання депутатських повноважень у Броварах, позаяк вважає неприпустимим та нелогічним збереження свого депутатського статусу в наявних умовах.

<iframe src="//www.youtube.com/embed/C3x42vm2FmQ" height="315" width="560" allowfullscreen frameborder="0"></iframe>

«Маєш право знати» вирішило з’ясувати правдивість даної інформації документально та надіслало відповідний запит в Броварську міську раду. Утім, міський голова **Ігор Сапожко** сказав, як відрізав: **Ярослав Погарський є діючим депутатом міської ради, повноважень народного обранця з себе не складав і жодної подібної заяви станом на 13 серпня поточного року в апарат ради не подавав.**

[![[Scanned]001 (2)](https://mpz.brovary.org/wp-content/uploads/2013/08/Scanned001-2.jpg)](https://mpz.brovary.org/wp-content/uploads/2013/08/Scanned001-2.jpg)

Підкреслимо, що презентаційна прес-конференція «Всієї України» у Тернополі відбулась на 5 днів раніше, і саме тоді Погарський однозначно заявив, що вже подав відповідну заяву.

**Як швидко знищити політичний бренд: майстер-клас від Ярослава Погарського**

У цій ситуації найбільше дивує, чому досвідчений політик надав перевагу відвертій брехні замість завуальованої відповіді «ні про що», що так добре вміють і люблять українські політики. Вочевидь, для Ярослава Адамовича стало повної несподіванкою питання тернопільського журналіста про своє броварське депутатство. Тим більше Погарський не очікував, що ця інформація стане відомою «Маєш право знати», і що видання виведе депутата на чисту воду. Іншими словами, лідер «Усієї України» просто недооцінив суперника в обличчі вітчизняних медійників, адже в іншому разі навряд чи б здійснив подібне «політичне харакірі» прямо на старті власного масштабного політичного проекту.

Ярослав Адамович прекрасно розумів, що у випадку, коли інформація про його броварське депутатство вийде назовні, йому буде дуже складно пояснити проєвропейському електорату, чому ж він, лобіст західного вектору розвитку України, протягом кількох останніх років активно займався дерибаном броварської землі, постійно голосуючи за всі ініціативи своїх колег з фракції Партії регіонів. Проте коли така правда вже спливла і на самому початку нового витка політичної кар’єри обтяжується брехнею на ту ж тему, про будь-які перспективи «Всієї України» та її лідера Ярослава Погарського говорити стане доволі складно. Єдине, що в цій ситуації заспокоює – «Вся Україна», яка "ще не вмерла", але все для того робить, у даному разі пишеться в лапках і є лише назвою чергової політичної афери.

**"Маєш право знати" щиро дякує нашим тернопільським колегам за допомогу в отриманні інформації!**
