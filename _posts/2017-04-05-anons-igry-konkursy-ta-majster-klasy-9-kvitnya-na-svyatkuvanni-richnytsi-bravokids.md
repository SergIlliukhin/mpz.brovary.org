---
title: "АНОНС: Ігри, конкурси та майстер-класи 9 квітня на святкуванні річниці «БравоKids»"
date: 2017-04-05
author: 
  username: "pravoznaty"
  display_name: "Маєш право знати"
categories: 
  - "announce"
  - "novyny"
tags: 
  - "anons"
  - "bravokids"
  - "brovary"
  - "novini"
  - "terminal"
  - "festival"
coverImage: "wp-content/uploads/2017/02/bravokids-5.jpg"
---

**9 квітня у Броварах [вчетверте](https://mpz.brovary.org/svyato-zhyvyh-emotsij/) проведуть дитячий фестиваль «БравоKids». Цього разу організатори планують відсвяткувати першу річницю від заснування. Обіцяють вільний вхід та насичену програму для дітей та батьків.**

Як зазначають організатори, захід [«БравоKids. 1st Birthday Party»](https://www.facebook.com/events/244275766037416/) традиційно відбудеться в **ТРЦ «Термінал»,** що по **вул. Київській, 316**. Захід розпочнеться об **11:00** в інтерактивному кварталі (сцена фестивалю). Тут проведуть більшість шоу-програм, хореографічних номерів тощо.

[![](https://mpz.brovary.org/wp-content/uploads/2017/03/bravokids-afisha-anons.jpg)](https://mpz.brovary.org/wp-content/uploads/2017/03/bravokids-afisha-anons.jpg)

_Серед запланованих у програмі заходів:_

- конкурс талантів BRAVOMAMA-2017, який відбудеться вперше;
- «Ігрова галявина», де на малечу чекають  м’який конструктор, створення хмарочосів зі стаканчиків, місто крафтових будівель, велетенська вежа «Дженга», а також пірнання до сухого басейну;
- майстер-класи із креативного створення бутербродів та класичного швейцарського фондю, а також незліченні творчі справи: малювання, ліплення, розфарбовування та аплікації;
- дитячий ярмарок маленьких підприємців міста BRAVOKIDS.FAIR.Vol.3, який відбудеться вже втретє;
- «Дитяча платформа», призначена для найменших гостей, де обіцяють одночасно затишок, комфорт і нестримні веселощі;
- ярмарок HANDMADE – розмаїтий вибір товарів від броварських майстрів;
- квест «У пошуках пасхального кролика», до якого зможуть долучитися всі охочі;
- завершить свято кольорова паперова дискотека.

«Родзинкою» заходу організатори обіцяють зробити CANDY BAR (бар солодощів). Іменинного торту запланували близько 10 кг. Окрім того, гостям обіцяють  екзотичну фруктову пальму, розкішний шоколадний фонтан, яскравий дитячий бар з напоями та бармен шоу.

Як для малечі, так і дорослих обіцяють подарунки. Поки діти з користю проводитимуть час, батьки зможуть взяти участь у лотереї та розіграші призів.
