---
title: "Міліція ігнорує судове рішення у резонансній «журналістській» справі"
date: 2013-03-12
author: 
  username: "pravoZnaty"
  display_name: "Маєш право знати"
tags: 
  - "vibir-redaktsiyi"
  - "dyachenko"
  - "zhurnalisti"
  - "kachor"
  - "militsiya"
  - "mayesh-pravo-znati"
  - "napad-na-zhurnalistiv"
  - "novini"
  - "chepura"
coverImage: "wp-content/uploads/2013/03/ignor-milicii.jpg"
---

[![ignor-milicii](https://mpz.brovary.org/wp-content/uploads/2013/03/ignor-milicii.jpg)](https://mpz.brovary.org/wp-content/uploads/2013/03/ignor-milicii.jpg)Попри рішення суду правоохоронці броварського міськвідділу не здійснили жодних слідчих дій по відношенню до фігурантів [резонансної справи](https://www.youtube.com/watch?feature=player_embedded&v=wT7SeNc1I4k#!) перешкоджання місцевим журналістам та пошкодження їх знімальної техніки 20 жовтня у Броварах.

Нагадаємо, що за заявою журналістів «Маєш право знати» **Андрія Качора** та **Аліни Дяченко** броварська прокуратура [винесла постанову](https://mpz.brovary.org/u-brovarah-ne-diye-st-171-kriminalnogo-kodeksu-prokuratura/) про відмову в порушенні кримінальної справи проти броварських чиновників за статтею 171 УКК («Перешкоджання професійній діяльності журналіста») з формулюванням «за відсутності складу злочину». Не побачила складу злочину у подіях 20 жовтня і броварська міліція. Проте 8 січня 2013 року Качор оскаржив дане міліцейське рішення в суді, в результаті чого суддя **Тамара Міхієнкова** винесла ухвалу: постанову броварських правоохоронців [скасувати як незаконну](https://mpz.brovary.org/sud-vidpraviv-spravu-vizitu-azarova-na-dorozsliduvannya/), а справу направити на додаткове розслідування.

Утім, станом на 11 березня жодних дій броварські міліціонери у цій справі досі не вчинили.  Так само, як до цього часу не затримано безпосереднього нападника на журналістів Качора та Дяченко **Павла Чепуру**, який, крім іншого, з 22 серпня 2012 року перебуває [у всеукраїнському розшуку](https://mpz.brovary.org/napadnika-na-brovarskih-zhurnalistiv-ogolosheno-v-rozshuk/) за скоєння іншого злочину.

[![4epura_rozsh3](https://mpz.brovary.org/wp-content/uploads/2013/03/4epura_rozsh3.jpg)](https://mpz.brovary.org/wp-content/uploads/2013/03/4epura_rozsh3.jpg)

Як вдалося з’ясувати, слідчий в даній справі, співробітник броварського МВ **Сергій Шипіцин** вже тривалий час начебто перебуває на лікарняному, через що не може нести службу. Як довго слідчий «хворіє» та коли планує повернутись на роботу, броварські міліціянти повідомити журналістам "Маєш право знати" відмовились.

Зважаючи на те, що місцева міліція свідомо затягує розслідування резонансного злочину вже протягом п’яти місяців, Андрій Качор вирішив звернутись з офіційними заявами та роз’ясненням ситуації в ГУ МВС України в Київській області, Київську обласну прокуратуру та Департамент внутрішньої безпеки МВС України, де звертає увагу на халатність та, на його думку, злочинну недбалість відповідальних співробітників броварського міськвідділу.

[![DSC_0187](https://mpz.brovary.org/wp-content/uploads/2013/03/DSC_0187.jpg)](https://mpz.brovary.org/wp-content/uploads/2013/03/DSC_0187.jpg)[![DSC_0189](https://mpz.brovary.org/wp-content/uploads/2013/03/DSC_0189.jpg)](https://mpz.brovary.org/wp-content/uploads/2013/03/DSC_0189.jpg)

[Нагадаємо**,**](https://mpz.brovary.org/brovarska-prokuratura-zatyaguye-rozsliduvannya-spravi-pro-pereshkodzhannya-zhurnalistam-pid-chas-vizitu-azarova/) що 20 жовтня 2012 року на виборчу дільницю в МКЦ «Прометей» намагались потрапити журналісти «Маєш право знати» та «Громадського захисту Київщини» разом з довіреними особами кандидатів в народні депутати. Утім, присутні поблизу чиновники броварського міськвиконкому, броварської РДА разом з людьми кримінальної зовнішності грубо перешкодили роботі працівників преси, знищивши при цьому техніку, за допомогою якої журналісти здійснювали відеозйомку.

<iframe src="https://www.youtube.com/embed/-9qmLAiHtV0" height="315" width="560" allowfullscreen frameborder="0"></iframe>

Безпосередньо камери журналістам розбив водій голови Броварської РДА Павло Чепура, котрий ще з серпня минулого року перебуває у всеукраїнському розшуку за скоєння іншого злочину. За кілька днів після цього до Броварів з метою висвітлити даний інцидент прибула знімальна група телеканалу «Інтер». Утім і на столичних журналістів був скоєний напад прямо в приміщенні Броварської РДА: заступник голови райдержадміністрації Миронець [зіштовхнув зі сходів](https://podrobnosti.ua/podrobnosti/2012/10/22/865579.html) журналіста **Романа Бочкалу**, в результаті чого той отримав травми. Розслідування обох справ перебуває під [особистим контролем](https://mpz.brovary.org/ukrayinskiy-ombudsmen-vidkrila-provadzhennya-za-skargami-brovarskih-zhurnalistiv-ta-oglyadacha-intera/) Уповноваженої з прав людини Верховної Ради України.
