---
title: "Протест проти будівництва офісного центру на Гагаріна: мер пообіцяв створити робочу групу – ФОТО"
date: 2017-06-26
categories: 
  - "vlada"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "gagarina"
  - "dereva"
  - "zabudova"
  - "zrizannya"
  - "zrubuvannya"
  - "novini"
  - "operatyvna-narada"
  - "protest"
  - "sapozhko"
---

**Ранок понеділка 26 червня виявився бурхливим: до початку традиційної щотижневої оперативної наради за участі міського голови до Ігоря Сапожка прийшов десяток протестувальників. Активісти вимагали припинити незаконні, на їхню думку, роботи на ділянці біля 7-ї школи. Там днями під будівництво 6-поверхового офісного центру зрізали декілька десятків дерев. Розмова з мером тривала хвилин 10 та закінчилась стандартно: задля вирішення питання сьогодні мають офіційно створити робочу групу у складі чиновників і депутатів. Група має зібратися вже за декілька днів.**

Нагадаємо, учора ввечері депутатка **Ірина Веремчук** [закликала](https://mpz.brovary.org/anons-proty-zabudovy-bilya-7-shkoly-v-ponedilok-vyjdut-na-protest/) прийти сьогодні зранку на розмову з **Ігорем Сапожком**. Як заявила ініціаторка та її однодумці, причиною скликання людей стали події минулої п’ятниці: на ділянці біля супермаркету «АТБ» по **вул. Гагаріна, 21** зрізали **35** дерев. На цій землі заплановане будівництво 6-поверхового офісного центру, проти чого категорично виступають активісти.

> Читайте також: ["Броварська школа №7: «рукавичка» без права на майбутнє?"](https://mpz.brovary.org/brovarska-shkola-7-rukavychka-bez-prava-na-majbutnye/)

\[caption id="attachment\_71805" align="aligncenter" width="600"\][![](https://mpz.brovary.org/wp-content/uploads/2017/06/ATB-7-shkola-zrizannya-derev-zabudova-1-Karpij.jpg)](https://mpz.brovary.org/wp-content/uploads/2017/06/ATB-7-shkola-zrizannya-derev-zabudova-1-Karpij.jpg) Вирубування дерев 23 червня біля "АТБ" на вул. Гагаріна, 21\[/caption\]

На протестний похід до міського голови відгукнулись близько 10 людей, з поміж яких були місцеві мешканці-активісти, депутати Броварської міської ради **Андрій Саук**, **Галина Негода** та **Олексій Здоровець,** а також помічники обранців і члени відповідних політичних команд.

\[caption id="attachment\_71924" align="aligncenter" width="600"\][![](https://mpz.brovary.org/wp-content/uploads/2017/06/Protest-zabudova-operatyvna-narada-2017.06.26_00006.jpg)](https://mpz.brovary.org/wp-content/uploads/2017/06/Protest-zabudova-operatyvna-narada-2017.06.26_00006.jpg) Активісти і депутати збирались біля центрального входу до міськради...\[/caption\]

\[caption id="attachment\_71925" align="aligncenter" width="600"\][![](https://mpz.brovary.org/wp-content/uploads/2017/06/Protest-zabudova-operatyvna-narada-2017.06.26_00007.jpg)](https://mpz.brovary.org/wp-content/uploads/2017/06/Protest-zabudova-operatyvna-narada-2017.06.26_00007.jpg) ...після чого рушили до кабінету міського голови\[/caption\]

До кабінету міського голови мітингарів пустили не одразу. Засмаглий **Ігор Сапожко**, який щойно повернувся із відпустки, саме приймав підлеглих йому чиновників та інших представників міських відомств. Тим часом активістам вдалось поговорити із **Юрієм Жимайловим**, головним спеціалістом Броварської міської ради з питань екології.

\[caption id="attachment\_71929" align="aligncenter" width="600"\][![](https://mpz.brovary.org/wp-content/uploads/2017/06/Protest-zabudova-operatyvna-narada-2017.06.26_00022-ZHymajlov.jpg)](https://mpz.brovary.org/wp-content/uploads/2017/06/Protest-zabudova-operatyvna-narada-2017.06.26_00022-ZHymajlov.jpg) Юрій Жимайлов і активісти\[/caption\]

Чоловік не схвалив вирубування дерев. Водночас зазначив, що рішення щодо видалення насаджень ухвалює власник. З його слів, ТОВ «Альянсінвестбуд» два місяці тому звернувся до виконкому Броварської міської ради з проханням здійснити обстеження дерев для сплати відновлювальної вартості. Адже, коли передавали цю ділянку у власність, таке обстеження проведене не було.

> Нагадаємо, землю в самому центрі міста – 24 сотки – громада Броварів [втратила](https://mpz.brovary.org/24-sotki-zemli-v-tsentri-brovariv-viddali-deputatu-mihaylovu/) ще 2013 року. Дорогоцінна ділянка відійшла у власність «Альянсінвестбуду» рішенням попереднього скликання Броварської міської ради. Директором товариства на той час був екс-депутат **Олександр Михайлов**. А саме підприємство [пов’язане](https://mpz.brovary.org/politychnyj-fenomen-igorya-sapozhka-chastyna-2-strimka-politychna-kar-yera-v-brovarah-talant-chy-vplyvovi-pokrovyteli/) із тещею Ігоря Сапожка, **Світланою Коваль**.

Почекавши близько 10 хвилин під дверима кабінету міського голови, активісти вирішили йти до малої зали, щоби висловитись «при всіх» про те, що їх турбує.

\[caption id="attachment\_71930" align="aligncenter" width="600"\][![](https://mpz.brovary.org/wp-content/uploads/2017/06/Protest-zabudova-operatyvna-narada-2017.06.26_00030.jpg)](https://mpz.brovary.org/wp-content/uploads/2017/06/Protest-zabudova-operatyvna-narada-2017.06.26_00030.jpg) У малій залі на оперативну нараду саме збирались чиновники і представники служб міста\[/caption\]

Однак згодом протестувальників таки запросили до Ігоря Сапожка. Мер одразу запропонував створити робочу групу задля вирішення питання та зазначив, що сьогодні про це видасть відповідне розпорядження.

\[caption id="attachment\_71934" align="aligncenter" width="600"\][![](https://mpz.brovary.org/wp-content/uploads/2017/06/Protest-zabudova-operatyvna-narada-2017.06.26_00041.jpg)](https://mpz.brovary.org/wp-content/uploads/2017/06/Protest-zabudova-operatyvna-narada-2017.06.26_00041.jpg) У кабінеті міського голови\[/caption\]

Активісти вимагали пояснень того, яким чином у 2013 році ділянка опинилась у приватній власності. Зазначили, що з цього питання не відбувалось жодних громадських обговорень. Акцентували, що в разі побудови офісного центру діти не зможуть безпечно ходити до 7-ї школи, а пожежні автівки не матимуть можливості проїхати поруч у разі займання.

[![](https://mpz.brovary.org/wp-content/uploads/2017/06/Protest-zabudova-operatyvna-narada-2017.06.26_00040.jpg)](https://mpz.brovary.org/wp-content/uploads/2017/06/Protest-zabudova-operatyvna-narada-2017.06.26_00040.jpg)

Ігор Сапожко скептично поставився до аргументів протестувальників, однак не заперечив їх. Мер повідомив, що не готовий наразі відповідати на цю тему. Однак зауважив, що, як йому відомо, на сьогоднішній день нема дозволів на проведення робіт. Тому роботи можна призупинити за допомогою Держархбудконтролю.

\[caption id="attachment\_71937" align="aligncenter" width="600"\][![](https://mpz.brovary.org/wp-content/uploads/2017/06/Protest-zabudova-operatyvna-narada-2017.06.26_00046-Sapozhko-Babych.jpg)](https://mpz.brovary.org/wp-content/uploads/2017/06/Protest-zabudova-operatyvna-narada-2017.06.26_00046-Sapozhko-Babych.jpg) Ігор Сапожко та Петро Бабич\[/caption\]

Присутній представник цього відомства **Богдан Мельниченко** одразу вказав, що зараз на ділянці проводяться лише підготовчі роботи для будівництва.

Активістка та архітекторка **Ірина Нікітчина** поставила запитання про існування детального плану території, де розташована ділянка «під будівництво». На це від очільниці управління містобудування та архітектури **Лілії Рибакової** отримала заперечну відповідь. Тоді Ірина Нікітчина резюмувала, що відповідно до законодавства, надання у власність або в користування таких земель - комунальної або державної власності - заборонене. Тож є достатньо підстав вважати, що передача ділянки у приватні руки була незаконною.

\[caption id="attachment\_71935" align="aligncenter" width="600"\][![](https://mpz.brovary.org/wp-content/uploads/2017/06/Protest-zabudova-operatyvna-narada-2017.06.26_00042.jpg)](https://mpz.brovary.org/wp-content/uploads/2017/06/Protest-zabudova-operatyvna-narada-2017.06.26_00042.jpg) На передньому плані - Ірина Нікітчина та Андрій Саук\[/caption\]

Отримавши відповідь від Ігоря Сапожка про те, що робоча група ймовірно збереться найближчими днями, активісти і депутати розійшлись. А міський голова через декілька хвилин попрямував до малої зали – вислуховувати звітування чиновників і представників міських служб щодо подій останнього тижня.

> Про теми сьогоднішньої оперативної наради за участі Ігоря Сапожка, а також проти чого туди прийшов протестувати депутат **Юрій Скотніков**, читайте незабаром на «Маєш право знати».

**Фото - Дмитро Карпій**
