---
title: "Мер Сапожко балотуватиметься в парламент від партії Ляшка?"
date: 2014-09-11
author: 
  username: "kachor"
  display_name: "Андрій Качор"
tags: 
  - "brovary"
  - "vibir-redaktsiyi"
  - "vibori"
  - "vibori-2014"
  - "novini"
  - "okrug-97"
  - "parlamentski-vibori-2014"
---

**[![rps3](https://mpz.brovary.org/wp-content/uploads/2014/09/rps3.jpg)](https://mpz.brovary.org/wp-content/uploads/2014/09/rps3.jpg)Міський голова Броварів Ігор Сапожко, котрий донедавна був членом Партії регіонів, може бути висунутий кандидатом-мажоритарником на парламентських виборах від Радикальної партії Олега Ляшка по броварському виборчому округу. Про це [повідомляє сайт ТСН](http://ru.tsn.ua/politika/ekspert-v-brovarah-regionaly-krasyatsya-pod-radikalov-chtoby-poluchit-mandat-386037.html) з посиланням на відомого політтехнолога Володимира Цибулька.**

Інформація про можливу участь броварського мера в цьогорічних перегонах до Верховної Ради останніми днями надходить і з інших джерел «Маєш право знати». Зважаючи на те, що осередок Радикальної партії у Броварах сьогодні контролюється членами команди Ігоря Сапожка та депутата Ігоря Трощенка (котрого вважають одним зі спонсорів Сапожка), можливість переходу Сапожка в лави «радикалів» Олега Ляшка виглядає досить вірогідно.

Нагадаємо, що броварську міську організацію Радикальної партії очолив міський депутат **Вадим Андрієвський**, який усію каденцію підтримував Партію регіонів та Ігоря Сапожка. Так само у Броварському районі головою осередку Радикальної партії стала **Валентина Шульга** - депутатка районної ради, котра до революційних подій обіймала посаду заступниці голови районної ради та перебувала у фракції Партії регіонів. Зазначимо, що зїзд Радикальної партії Олега Ляшка, де будуть офіційно висунуті кандидати-мажоритарники відбудеться цієї неділі, 13 вересня.

Нагадаємо, що Ігор Сапожко розпочав свою політичну кар’єру в Броварах, отримавши у 2006 році мандат депутата броварської міської ради за списками партії «Батьківщина». В 2008-му році в результаті відставки тодішнього мера Віктора Антоненка, Сапожка призначають виконуючим обов’язки міського голови.  Відразу після перемоги Януковича на президентських виборах 2010 року, Сапожко переходить з Блоку Тимошенко в Партію регіонів. Того ж року партія Януковича висунула Сапожка на виборах броварського міського голови, за підтримки Партії регіонів Сапожко здобуває голоси 11 тисяч броварчан і стає мером. Наприкінці лютого цього року, в день втечі Януковича з України Сапожко заявляє про вихід з Партії регіонів.
