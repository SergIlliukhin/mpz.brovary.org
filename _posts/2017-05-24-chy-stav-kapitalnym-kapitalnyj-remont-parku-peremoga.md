---
title: "Чи став капітальним капітальний ремонт парку \"Перемога\"?"
date: 2017-05-24
author: 
  username: "yschenko"
  display_name: "Ірина Ющенко"
categories: 
  - "rozsliduvannya"
  - "brovary"
tags: 
  - "brovary"
  - "vibir-redaktsiyi"
  - "departament-regionalnogo-rozvytku"
  - "kapitalnyj-remont"
  - "novini"
  - "park-peremoga"
---

**Державний  фонд  регіонального розвитку  та житлово-комунального господарства Київської  ОДА на своєму сайті прозвітував:** **капітальний ремонт із відновлення інженерно-транспортної інфраструктури та благоустрою парку «Перемога» в м. Бровари завершено! Виявляється, ще в грудні 2016 року.** **Однак насправді, станом на 19 травня, ремонтні роботи** **ще тривали.** **Наші журналісти разом із незалежним експертом Олександром Короленком проінспектували виконані роботи і з’ясували: чи є капітальний ремонт парку «Перемога» насправді капітальним?**

На сайті Держфонду в статусі проекту під назвою «005472-КО 2016-2016 «Капітальний ремонт із відновлення інженерно-транспортної інфраструктури та благоустрою парку "Перемоги" в м. Бровари, Київської обл.» зазначено: реалізовано. Роботи тривали з березня по грудень 2016 року, тобто 9 місяців.

[![](https://mpz.brovary.org/wp-content/uploads/2017/05/Bezymyannyj.png)](https://mpz.brovary.org/wp-content/uploads/2017/05/Bezymyannyj.png)

Цю інформацію можна побачити в [Реєстраційній карті](http://dfrr.minregion.gov.ua/Project-annotation-full?PROJT=5472) програми і проекту. Ось [тут](http://dfrr.minregion.gov.ua/Project-annotation?PROJT=5472) можна переглянути і фотозвіт реалізованого проекту. Останні фотографії датовані **3 травня 2017 р**.

Натомість на оперативних нарадах в міськраді міський голова висловлює своє невдоволення проведенням робіт, які насправді ще тривають. Однак конкретно нічого не повідомляє. Не особливо говіркі й в Управлінні житлово-комунального господарства і радять за відповідями на всі запитання звертатися у Департамент регіонального розвитку та житлово-комунального господарства Київської ОДА, якому ще влітку минулого року рішенням виконкому Броварської міськради було [делеговано](http://brovary-rada.gov.ua/documents/13841.html) повноваження замовника робіт по об’єкту та перераховано з міського бюджету понад **9 млн грн.** Ще стільки ж на капремонт парку «Перемога» виділив Держфонд регіонального розвитку.

Начальниця УЖКГ **Галина Плотнікова** в коментарі нашим журналістам пояснює, що мається на увазі під "капермонтом парку": _«У наших планах стояло завдання - капремонт інфраструктури, а, наприклад, фонтан – це вже ремонт інженерних мереж, і в цей проект його ремонт не входив,_ - каже пані Плотнікова. - _Інфраструктура – це  доріжки і освітлення. І все. Ми не чіпали ні водопровід, ні фонтан, бо проект називається «Капітальний ремонт із відновлення інженерно-транспортної інфраструктури та благоустрою парку», і в нього не можна внести зміни, бо вже пройдена експертиза і тендер. І коли ми отримали приблизний прорахунок капремонту інфраструктури, то і так було дуже багато - 18 мільйонів»._

Загалом пристрасті навколо парку «Перемога» тривають уже 3 роки.  Свого часу торги щодо капремонту парку активістам [вдалося зупинити](https://mpz.brovary.org/obureni-brovarchany-zirvaly-torgy-shhodo-18-miljoniv-gryven-na-kapremont-parku-peremoga/), бо ремонт парку збиралися почати без обговорення з громадою. Згодом вдалося добитися оприлюднення вже існуючого [проекту](https://mpz.brovary.org/shho-hochut-zrobyty-z-parkom-peremoga-oprylyudneno-plan-rekonstruktsiyi-2/). Із проекту стало зрозуміло: капітальний ремонт зовсім не передбачає ремонтів майданчиків, фонтану, туалетів, очищення озера і т.д. Мова йшла тільки про перекладання плитки, ремонт деяких паркових доріжок, встановлення системи поливу та освітлення.

Активісти почали розробляти оновлену концепцію, провели в 2015 році громадське опитування: [яким броварчани бачать парк «Перемога»](https://mpz.brovary.org/yakim-maye-buti-park-peremoga-aktivna-molod-vivchaye-dumku-brovarchan/). Звернулися до міської влади: мер своїм розпорядженням утворив [робочу групу](https://mpz.brovary.org/pershyj-etap-u-brovarah-onovlyat-kontseptsiyu-tsentralnogo-parku-razom-z-gromadoyu/), метою якої було почути думку представників усіх поколінь: яким вони бачать парк «Перемога» та задовольнити потреби всіх вікових категорій населення. Активісти провели ще одне, [більш масштабне опитування](https://mpz.brovary.org/rezultaty-opytuvannya-v-parku-tak-zoni-relaksu-ni-pam-yatnykam-ta-kafe-foto/) думки броварчан. Однак загалом до думки громади ніхто так і не прислухався і її не врахував. Роботи пішли за вже затвердженим проектом.

Та вже після прокладання у парку «Перемога» [перших велодоріжок](https://mpz.brovary.org/u-parku-peremoga-proklaly-velodorizhky-ye-pershi-skargy-foto/),  броварчани помітили  явний брак.

\[caption id="attachment\_70479" align="aligncenter" width="600"\][![](https://mpz.brovary.org/wp-content/uploads/2017/05/Plahov-velodorizhka.jpg)](https://mpz.brovary.org/wp-content/uploads/2017/05/Plahov-velodorizhka.jpg) Велодоріжка. Фото О. Плахова\[/caption\]

Інженер-будівельник [Олександр Короленко](http://www.facebook.com/groups/brovary/permalink/1338949106135052/) побачив у [проекті](http://e1itga.bn1303.livefilestore.com/y3mpCsUDJwDl0f6PFZeuJuDfjLGH12_t6kUBkQwtjHSvdBe0DYKDU5pP_9sfbTY4ILNq2BQa2XrHrfdoiT8p8LlHfacTtL3HsQaybuvk4cIsmyoI530cVKawlD7CwqhqvoKb6TecHjfJrxcpxxe6F6Fi_Hf6nttvj3jBloJ5-ItRTE/%D0%9F%D0%B0%D1%80%D0%BA_%D0%93%D0%9F_%D0%B4%D0%BB%D1%8F%20%D0%92%D0%9A%D0%91.jpg?psid=1) купу помилок, невідповідностей і порушень. І хоча в перший проект під тиском активістів і було внесено деякі корективи, та, на думку фахівця, він так і залишився неякісним, бо виконаний на низькому рівні. Це не могло не відбитися і на роботах під час будівництва.

Уже при самому вході в парк експерт вказує як на видимі людському оку недоліки, так і скриті.

\[caption id="attachment\_70451" align="aligncenter" width="600"\][![](https://mpz.brovary.org/wp-content/uploads/2017/05/5.19.05.jpg)](https://mpz.brovary.org/wp-content/uploads/2017/05/5.19.05.jpg) При вході в парк зі сторони вул. Гагаріна. Фото 19.05\[/caption\]

\[caption id="attachment\_70476" align="aligncenter" width="600"\][![](https://mpz.brovary.org/wp-content/uploads/2017/05/22.05j.jpg)](https://mpz.brovary.org/wp-content/uploads/2017/05/22.05j.jpg) При вході в парк зі сторони вул. Гагаріна. Фото 19.05\[/caption\]

Та скриті - це поки що, вважає  Олександр Короленко. Так, перед аркою ліворуч ділянка плитки приречена на «просідання», каже Олександр, а, відтак, вода там буде постійно затримуватися. Причиною цього є те, що під час укладання основи не було витримано нормативів щодо несучої здатності, переконаний фахівець: ґрунт був перезволожений і не ущільнений, і по технології на таке покриття, яке не відповідає модулю пружності, класти нічого не можна - ґрунт варто було замінити.

\[caption id="attachment\_70478" align="aligncenter" width="600"\][![](https://mpz.brovary.org/wp-content/uploads/2017/05/22.05ya.jpg)](https://mpz.brovary.org/wp-content/uploads/2017/05/22.05ya.jpg) Ймовірне проблемне місце\[/caption\]

Так, згідно з проектом, товщина асфальтобетонного покриття на доріжці має бути 5 см, але за фактом уклали лише 4 см, каже Олександр Короленко.

Порушено, на думку  експерта, і нахил покриття укладеного асфальту на доріжках, що обабіч головної алеї, в результаті чого вода з плитки не стікає.

\[caption id="attachment\_70453" align="aligncenter" width="600"\][![](https://mpz.brovary.org/wp-content/uploads/2017/05/7.19.05.jpg)](https://mpz.brovary.org/wp-content/uploads/2017/05/7.19.05.jpg) Олександр Короленко: "Доріжка ліворуч головної алеї під нахилом до високого бортового каменя"\[/caption\]

\[caption id="attachment\_70454" align="aligncenter" width="600"\][![](https://mpz.brovary.org/wp-content/uploads/2017/05/8.19.05.jpg)](https://mpz.brovary.org/wp-content/uploads/2017/05/8.19.05.jpg) Бортовий камінь "зарізаний" не охайно. Фото 19.05\[/caption\]

Та не лише не стікає, а й застоюється, адже покладено високий бортовий камінь, який, вважає Олександр, там узагалі не потрібний. Окрім цього основа під плиткою мала бути дренуючою, а покладено бетонну, що також затримує  стікання води. Часті дощі тільки пришвидшать руйнування плитки, стверджує експерт.

Посеред алеї відразу помічаємо і незручності проїзду для мам із колясками та людей із обмеженими можливостями: через те, що посередині не передбачено пандус, східці потрібно об’їжджати по колу.

[![](https://mpz.brovary.org/wp-content/uploads/2017/05/10.19.05.jpg)](https://mpz.brovary.org/wp-content/uploads/2017/05/10.19.05.jpg)

Однак у [анотації](http://dfrr.minregion.gov.ua/Project-annotation-full?PROJT=5472) до проекту **«**Капітальний ремонт із відновленням інженерно-транспортної інфраструктури та благоустрою парку "Перемоги" в м. Бровари» поряд із іншими благами, які буде створено для броварчан під час ремонту, зазначено: «проект дасть можливість для відпочинку та прийняттю участі в оздоровчому процесі людям із обмеженими можливостями». Власне останнє, що в європейських країнах є нормою: створення сприятливих умов для відпочинку та пересування людей із обмеженими можливостями, у Броварах є інновацією проекту. А ще інноваційне в проекті має бути «створення велоструктури, запровадження роздільного збору сміття, улаштування нового типу дорожнього покриття – фігурні елементи мощення».

Однак станом на 19 травня головну алею (як і паркові доріжки) не тільки не облаштовано урнами (судячи з  «інновацій» проекту, їх має бути кілька для розподільного збору сміття), а і лавками з бильцями. Відсутні на головній алеї і заплановані місця для зберігання велосипедів, немає елементів огорожі на сходах і пандусах. Не змонтовано і нову систему зовнішнього електроосвітлення. Ніде ми не побачили і нову систему водопроводу для поливу головної алеї.

Там, де вже освітлення змонтовано - навколо озера та на окремих доріжках, - це далеко не паркова опора, а вулична, вважає експерт. До всього, опори надто високі і впираються прямо в гілля дерев. А для лавок, що біля озера, не облаштовано «кишені».

[![](https://mpz.brovary.org/wp-content/uploads/2017/05/19.05-1.jpg)](https://mpz.brovary.org/wp-content/uploads/2017/05/19.05-1.jpg)

Згідно з проектом, при прокладанні [велодоріжки](https://mpz.brovary.org/dlya-kogo-proklaly-dorizhky-v-parku-fotoreportazh/) будівельники мали б демонтувати старий бортовий камінь, але на деяких ділянках він так і лишився.

[![](https://mpz.brovary.org/wp-content/uploads/2017/05/16.19.05.jpg)](https://mpz.brovary.org/wp-content/uploads/2017/05/16.19.05.jpg)

Не демонтовані вздовж велодоріжки і старі опори освітлення.

[![](https://mpz.brovary.org/wp-content/uploads/2017/05/17.19.05.jpg)](https://mpz.brovary.org/wp-content/uploads/2017/05/17.19.05.jpg)

\[caption id="attachment\_70463" align="aligncenter" width="600"\][![](https://mpz.brovary.org/wp-content/uploads/2017/05/14.19.05.jpg)](https://mpz.brovary.org/wp-content/uploads/2017/05/14.19.05.jpg) Бортовий камінь на окремих ділянках  велодоріжок пощерблений\[/caption\]

Як розповіла Галина Плотнікова, на недопрацювання підрядника неодноразово вказував і міський голова. Мовляв, мер не вдоволений термінами виконання робіт, а саме невчасним постачанням матеріалів, яке затягує роботи із прокладання тротуарної плитки, що, в свою чергу, затримує виконання інших робіт: розмітку клумб, встановлення ліхтарів, лавок і т.д.

\[caption id="attachment\_70462" align="aligncenter" width="600"\][![](https://mpz.brovary.org/wp-content/uploads/2017/05/146.05.jpg)](https://mpz.brovary.org/wp-content/uploads/2017/05/146.05.jpg) 6 травня.  Садовий центр «Далас»  та  КП «Бровари-Благоустрій»  розпочали  висаджувати  на клумбах кущі та квіти\[/caption\]

\[caption id="attachment\_70460" align="aligncenter" width="600"\][![](https://mpz.brovary.org/wp-content/uploads/2017/05/13-6.05.jpg)](https://mpz.brovary.org/wp-content/uploads/2017/05/13-6.05.jpg) Станом на 6.05\[/caption\]

\[caption id="attachment\_70448" align="aligncenter" width="600"\][![](https://mpz.brovary.org/wp-content/uploads/2017/05/4-10.05.jpg)](https://mpz.brovary.org/wp-content/uploads/2017/05/4-10.05.jpg) Станом на 10.05. Робітники в очікуванні плитки\[/caption\]

\[caption id="attachment\_70450" align="aligncenter" width="600"\][![](https://mpz.brovary.org/wp-content/uploads/2017/05/5-10.05.jpg)](https://mpz.brovary.org/wp-content/uploads/2017/05/5-10.05.jpg) Станом на 10.05\[/caption\]

Робітники субпідрядних організацій, з якими нам вдалося поспілкуватися, також назвали причиною затримки робіт невчасне постачання плитки потрібних кольорів для «вишиванки». _«Ми працювали і 9 Травня, і в суботи та неділі, але плитки не вистачає. Для того, щоб закінчити класти узор на центральній алеї, навіть довелося розбирати вже покладену по краях»,_ - розповіли виконавці робіт. Також указали на ще одну причину затримки робіт: батьки дозволяють дітям плиткою гратися, тож вони і будують з неї будиночки, які потім доводиться розбирати. А це все час.

\[caption id="attachment\_70473" align="aligncenter" width="600"\][![](https://mpz.brovary.org/wp-content/uploads/2017/05/216.05.jpg)](https://mpz.brovary.org/wp-content/uploads/2017/05/216.05.jpg) Діти із плитки будували будиночки\[/caption\]

Окрім цього, скаржаться робітники, батьки викликали навіть поліцію, адже роботи з прокладання плитки відбуваються біля дитячого майданчика. А це – і пил, і постійна небезпека.

За словами Галини Плотнікової, міський голова також залишився невдоволеним і підготовчими роботами для прокладання плитки – облаштуванням так званих «корит» (про які вище говорив Олександр Короленко) та різними відтінками плитки.

\[caption id="attachment\_70449" align="aligncenter" width="600"\][![](https://mpz.brovary.org/wp-content/uploads/2017/05/4.19.05.jpg)](https://mpz.brovary.org/wp-content/uploads/2017/05/4.19.05.jpg) На колі біля літака: тон білої плитки відрізняється\[/caption\]

Окрім того, що забудовник не вклався в терміни робіт, так ще й наніс парку шкоди: під час демонтажу електроосвітлення  автомобіль  розлив на  нову плитку перед аркою мастило, а важка техніка зруйнувала асфальтне покриття на алеї, що ліворуч від фонтану.

\[caption id="attachment\_70447" align="aligncenter" width="600"\][![](https://mpz.brovary.org/wp-content/uploads/2017/05/3.19.05.jpg)](https://mpz.brovary.org/wp-content/uploads/2017/05/3.19.05.jpg) Плями від мастила\[/caption\]

\[caption id="attachment\_70443" align="aligncenter" width="600"\][![](https://mpz.brovary.org/wp-content/uploads/2017/05/1.19.05.bmp)](https://mpz.brovary.org/wp-content/uploads/2017/05/1.19.05.bmp) Доріжка у парку\[/caption\]

Однак, за словами Галини Плотнікової, підрядник обіцяв відновити алею за власний кошт. Тільки коли це станеться – не уточнив.

На капітальний ремонт парку вже витрачено **18 млн грн**, та судячи з недоліків, назвати ремонт парку справді «капітальним» досить складно. До того ж одна з центральних споруд  - фонтан, так і залишилася у дуже занедбаному стані.

[![](https://mpz.brovary.org/wp-content/uploads/2017/05/116.05.jpg)](https://mpz.brovary.org/wp-content/uploads/2017/05/116.05.jpg)

Як повідомила Галина Плотнікова, міськрада планує фонтан реконструювати. За приблизними підрахунками на його реконструкцію з бюджету міста піде щонайменше **12 млн грн**.

А от на поточний ремонт вхідної групи парку «Перемога»  (з вул. Героїв Небесної Сотні)  з бюджету міста вже [витрачено](http://zakupki.prom.ua/gov/tenders/UA-2017-04-04-000530-c) **185 242, 14 грн**. За інформацією директора КП «Бровари-Благоустрій» Андрія Василенка,  ФОП «Васильков Павло Якович» ремонтні роботи завершив.

[![](https://mpz.brovary.org/wp-content/uploads/2017/05/22.05.jpg)](https://mpz.brovary.org/wp-content/uploads/2017/05/22.05.jpg)

Коли ж остаточно завершиться начебто виконаний "капремонт" парку – достеменно невідомо. За інформацією Галини Плотнікової, зустріч із представниками Департаменту регіонального розвитку нічого не прояснила: замовник робіт чіткої відповіді так і не дав.

> У наступному матеріалі читайте: яким виконавцям довірили 18 мільйонів для проведення "капремонту" центрального парку Броварів.

**Фото - автора**
