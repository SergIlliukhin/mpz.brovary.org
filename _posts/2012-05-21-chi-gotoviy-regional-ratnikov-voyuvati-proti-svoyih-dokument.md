---
title: "Чи готовий «регіонал» Ратніков воювати проти своїх? ДОКУМЕНТ"
date: 2012-05-21
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "kachniy"
  - "ratnikov"
coverImage: "wp-content/uploads/2012/05/y_cb1db680.jpg"
---

Київська обласна рада вкотре підтвердила, що Ратніков таки є членом фракції Партії регіонів в київській обласній раді. Згідно офіційної відповіді, Ратніков вступив до лав «регіоналів» в грудні 2010 року.

Редакція «Маєш право знати» отримала відповідь на наш запит, де ми запитували у Київської обласної ради конкретно:

\-          Чи входить станом на 26.04 депутат Київської обласної ради Дмитро Ратніков до складу фракції Партії регіонів в Київській обласні раді?

\-          Якщо зараз не входить, то чи входив депутат Дмитро Ратніков до складу фракції Партії регіонів в Київській обласній раді раніше?

\-          Якщо входив раніше, то коли (просимо вказати точну дату) Дмитро ратніков увійшов до складу фракції Партії регіонів в Київські обласній раді та коли (просимо вказати точну дату) він вийшов зі складу даної фракції.

[![](https://mpz.brovary.org/wp-content/uploads/2012/05/Id.-kod4.jpg "Запит на членство Ратнікова")](https://mpz.brovary.org/wp-content/uploads/2012/05/Id.-kod4.jpg)

На що нами було отримано вичерпну відповідь за підписом виконуючого обов’язки голови Київської обласної ради І.І. Шкирти, в якій чітко вказано: Дмитро Ратніков вступив до складу фракції Партії регіонів в Київські обласній раді в грудні 2010 року та «станом на сьогоднішній день входить до складу фракції Партії регіонів в Київській обласній раді».  Нагадаю, що раніше ми вже публікували документ за підписом голови ради Качного, де був наданий поіменний перелік усіх членів усіх фракцій Київської обласної ради. Той документ також підтверджує, що Ратніков є членом фракції «регіоналів».

[![](https://mpz.brovary.org/wp-content/uploads/2012/05/Scanned001-1.jpg "відповідь щодо членства Ратнікова")](https://mpz.brovary.org/wp-content/uploads/2012/05/Scanned001-1.jpg)

Відтак, питання про приналежність Ратнікова до партійців Януковича можна вважати закритим. Логіка, здоровий глузд, а також неодноразові документальні підтвердження не дозволяють в цьому сумніватись жодній притомній людині. Проте тільки якщо не йдеться про представників Ратнікова у Броварах.

**На захист Ратнікова стали лише окремі «регіонали». Посадовці облради «вмивають руки».**

Днями представники Європейської партії, що її очолює Дмитро Геннадійович в Київській області, надали мені дуже цікавий документ. Йдеться про дві відповіді на звернення Ратнікова до голови Київської облради Качного. Саме звернення члени команди Ратнікова продемонструвати відмовились, відтак дозволили скопіювати лише відповіді на нього.

Одна з цих відповідей від того самого Качного, де він зазначає, що лист Ратнікова «опрацьовано» та передано голові фракції Партії регіонів Ареф’єву.

[![](https://mpz.brovary.org/wp-content/uploads/2012/05/Id.-kod.2jpg.jpg "Качний-Ареф'єву")](https://mpz.brovary.org/wp-content/uploads/2012/05/Id.-kod.2jpg.jpg)

Зверніть увагу: [на відміну від документу, де Качний прямо заявляє про приналежність Ратнікова до фракції ПР](https://mpz.brovary.org/kandidat-v-brovarskiy-kod-dmitro-ratnikov-chlen-fraktsiyi-partiyi-regioniv-dokument-video/), цього разу він знімає з себе відповідальність за рішення та перенаправляє документ безпосередньо до голови фракції «регіоналів» Ареф’єва. І вже Ареф’єв зазначає, що «станом на сьогоднішній день він (Ратніков – авт.) не є членом вказаної фракції».

[![](https://mpz.brovary.org/wp-content/uploads/2012/05/Id.-kod3.jpg "Ареф'єва відповідь")](https://mpz.brovary.org/wp-content/uploads/2012/05/Id.-kod3.jpg)

Виходить цікава ситуація: Голова обласної ради Качний, його заступник Шкирта та загальний відділ Київської обласної ради (як є офіційними розпорядниками запитуваної інформації) двічі підтвердили, що Ратніков входить до фракції «регіоналів». Вони - посадові особи, які усвідомлюють, що за розповсюдження завідомо неправдивої інформації можуть бути притягнуті до відповідальності. А тому жодного разу жоден посадовець в облраді не заперечив приналежність Ратнікова до фракції ПР, а навпаки – двічі було надано документальні підтвердження інформації, що Ратніков є членом фракції партії Януковича.

Натомість єдиний аргумент, яким користується сам Дмитро Геннадійович, аби довести свою «опозиційну сутність» та спробувати відхреститись від своїх політичних союзників - це лист голови фракції Партії регіонів. Таким чином, «на захист» Ратнікова став лише його колега по фракції, «регіонал» Ареф’єв, який навіть не є посадовою особою, а тому майже нічим не ризикує за можливе розповсюдження недостовірної інформації.

 

**Чи поведе себе Ратніков як європейський політик, котрий бореться проти існуючого режиму диктатури?**

Цікаво, чи зможе Ратніков і тепер «бити себе в груди» та доводити, що «я не я і хата не моя», і до фракції провладної партії він не вступав, бо засуджує диктатуру в Україні та готовий проти неї боротись (про що свідчить його намагання долучитись до місцевого КОДу).  Не виключено, що зможе, з огляду на те, що в іншому разі буде зруйнована вся його стратегія як вірогідного технічного кандидата на парламентських виборах від опозиції (який насправді буде грати на боці влади) – про це вже давно [говорять в броварському політикумі](https://mpz.brovary.org/vpliv-vladi-na-zmi-v-brovarah-perevershiv-stalinski-chasi-statistika/).

Але для того, аби таки заперечити своє членство в ПР та продемонструвати людям свою готовність боротись проти диктатури і беззаконня в Україні, а значить проти Партії регіонів зокрема, Ратнікову доведеться увійти з «регіоналами» в жорстку конфронтацію.

\[caption id="attachment\_3632" align="alignleft" width="307" caption="Дмитро Ратніков разом з Сергієм Тигіпко"\][![](https://mpz.brovary.org/wp-content/uploads/2012/05/y_cb1db680.jpg "Ратніков з Тигіпко")](https://mpz.brovary.org/wp-content/uploads/2012/05/y_cb1db680.jpg)\[/caption\]

Давайте подумаємо: що має зробити політик європейського зразка (особливо коли навіть його партія називається «Європейською»), якщо того «оговорюють» і "дискредитують" – нахабно фальшуючи офіційні документи - його політичні опоненти? Адже саме це, за версією Дмитра Генадійовича, відбувається зараз: якщо Ратніков, за його словами, ніколи не вступав до фракції «регіоналів», значить офіційні відповіді посадовців обласної ради, що засвідчують його членство в ПР, є нічим іншим, як свідомою кампанією по дискредитації опозиційного політика. Крім того, такі відповіді є грубим порушенням закону посадовими особами.

Відтак найпершим логічним варіантом реагування для Дмитра Геннадійовича має стати судовий позов проти відповідальних осіб в Київській обласній раді, котрі займаються поширенням подібної завідомо неправдивої інформації – передусім проти голови облради Качного. Крім того, як політик публічний, котрий береже власну репутацію, Ратніков мав би виступити з відкритою заявою, де оприлюднив би своє бачення ситуації та засудив «брудні технології «регіоналів», котрі сьогодні вже не гребують навіть відкритим фальшуванням документів, аби очорнити опозиційного політика». В такому разі слідство та суд допомогли б розібратись, хто ж саме подавав неправдиву інформацію: Качний, котрий підтверджував членство Ратнікова в ПР, чи Ареф’єв, який цю інформацію спростовував. [Враховуючи нещодавнє отримання Ратніковим магістерського диплома з юриспруденції](http://vk.com/wall40196799_1255), довести в суді такі очевидні, на переконання самого політика, речі йому мало би бути зовсім не складно.

В результаті на поверхню сплила б істина, винних притягнули б до відповідальності, а Ратніков не на словах, а на ділі довів би власну правоту та діями продемонстрував готовність боротись зі злочинною владою в т.ч. в судах. Тільки звернення до суду та відповідне судове рішення могло б поставити остаточну крапку в цій історії. Проте чи піде Дмитро Геннадійович цим шляхом?

Єдиною логічною причиною, яка не дозволить Ратнікову звернутись за правдою до Феміди, може бути лише те, що Ратніков справді є членом фракції ПР, а тому шансів виграти у нього немає, позаяк суд ще раз підтвердить достовірність інформації, наданої Качним. Крім того, Дмитро Геннадійович навряд чи звернеться до суду з позовом проти своїх колег по фракції – це було б якось не по-людськи.

**Тому підсумовуючи, ситуація виходить дуже проста:**

\-          Якщо Ратніков говорить правду, і він ніколи не вступав в лави «регіоналів», а голова облради та його підлеглі систематично підробляють документи щодо фракційної приналежності Дмитра Геннадійовича – Ратніков зобов’язаний звернутись до суду, оприлюднити публічну заяву з приводу ситуації та поставити крапку в цьому питанні й покарати «регіоналів» за їхні брудні схеми.

\-          Якщо ж Ратніков не звернеться з судовим позовом проти «регіоналів» в облраді, це свідчитиме виключно про те, що політик заздалегідь передбачає свою поразку, адже офіційні відповіді облради про членство Ратнікова у фракції ПР – правдиві, та й позиватись проти партійців Януковича для члена провладної фракції буде, по меншій мірі, неетично.

Тож як поступить Дмитро Геннадійович Ратніков?

 

**P.S.**

Принагідно хотів би нагадати Дмитру Геннадійовичу [щодо кинутих в мій бік ним звинувачень](https://mpz.brovary.org/yak-regional-ratnikov-otzhog-na-zasidanni-brovarskogo-kodu/), мовляв журналіст Качор встиг побувати членом відразу трьох політичних партій. Ратніков також підкреслив, що я був членом і Європейської партії – політсили, що її сам Дмитро Геннадійович в Київській області. Це звинувачення було кинуте в мій бік у відповідь на оприлюднену інформацію про членство Ратнікова у фракції ПР.

Зазначу, що я демонструю вже другий документальний доказ на підтвердження моїх слів щодо приналежності Ратнікова до «регіоналів». В свою чергу броварський політик досі не продемонстрував жодного доказу мого членства бодай в одній партії, в т.ч. і в ЄПУ хоча якби я дійсно колись вступав до цієї політичної сили, Ратнікову було б елементарно просто витребувати копію чи оригінал моєї заяви на вступ до партії.

З моменту голослівних звинувачень Ратнікова в мій бік пройшов вже майже місяць. Тож чекаю від Дмитра Геннадійовича або документальних підтверджень його слів, або публічних вибачень.
