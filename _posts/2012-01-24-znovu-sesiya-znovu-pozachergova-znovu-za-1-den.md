---
title: "Знову сесія, знову позачергова, знову за 1 день"
date: 2012-01-24
tags: 
  - "miska-rada"
  - "novini"
  - "rizanenko"
  - "sapozhko"
---

![](https://mpz.brovary.org/wp-content/uploads/2011/12/Igor-Sapozhko.jpg "Сапожко Ігор Васильович")Броварський міський голова **Ігор Сапожко** знову сьогодні (24 січня 2012 р.) об 11:00 скликає позачергову сесію міської ради, і знову депутати про це дізнаються менше ніж за 24 години.

Схема точно така ж, яка [була використана 20 грудня](https://mpz.brovary.org/novini/terminove-sklikanna-pozacergovoi-sesii-za-1-den/ "Термінове скликання позачергової сесії за 1 день"): сесію призначають на вівторок, рішення міського голови мало б було бути за два дні, але знову, за "трагічним збігом обставин", зробити це неможливо, оскільки 22 січня - вихідний день, неділя. Тому Ігор Сапожко <!--more-->підписує розпорядження про скликання сесії лише за день до її початку: [розпорядження міського голови №8 від 23.01.2012 р.](http://www.slideshare.net/sergIlliukhin/8-23012012 "Про скликання позачергової 18-ої сесії")

Депутатів про сесію повідомляють 23.01.2012 близько 16:00 (тобто лише за 19 годин до її початку). Що в проектах рішень - ми поки що не знаємо, але не виключено, що депутати спробують проштовхнути рішення про передачу у власність ПП "Феско" [земельної ділянки у парку Перемога](https://mpz.brovary.org/novini/kadastrovi-plany-zemelnih-dilyanok-fesco/ "Кадастрові плани земельних ділянок ФЕСКО").

Нажаль, сьогодні ми не маємо змоги організувати Twitter-трансляцію, але відеозапис з камери **Різаненка** має бути незабаром після сесії.

Далі - пряма мова депутата Різаненка про те, як опозиційні депутати дізнаються про проведення сесії (повідомлення з його [Facebook-сторінки](https://www.facebook.com/pavlo.rizanenko "Павло Різаненко"))

> Броварські депутати вундеркінди? або Як Броварська міська рада готує позачергові сесії Зловив сьогодні себе на дежавю. Майже один до одного таке вже було. Апарат Броварської міськради «підпільно» готує позачергове засідання ради, Депутатам про нього – ні слова. В усякому разі, мені. Як не дивно, дізнаюся про головний для себе форум від простих земляків. Як законослухняний обранець телефоную у апарат. Чую, що ніякої сесії немає!
> 
> Минулого разу про конспіративну підготовку позачергової сесії я дізнався за два тижні теж від мешканців міста. Не раз тоді телефонував, і чув одне: ніякої позачергової сесії не заплановано! Але за 5 хвилин до 17-ї години дня напередодні позачергової сесії отримав дзвінок з апарату ради. Звідти буденним голосом мене повідомили про… позачергову сесію. Матеріалів і проектів рішень, звісно ж в той день, не дістав, бо в секретаріаті саме закінчився робочий день…
> 
> То я відносно дежавю... Сьогодні – усе, як тоді. Деякі новації все ж є. Про завтрашню позачергову сесію 24 січня я таки дізнався ну «дуже заздалегідь» від знайомого - сьогодні, 23 січня. Знову телефоную в міськраду вранці і чую звичну відповідь, що ніякої сесії (звісно ж!) не планується. Дзвоню в обід. Уже прогрес: ні «так», ні «ні». За 5 хвилин до 16-ї лунає дзвінок із секретаріату: мене урочисто повідомляють, що завтра об 11-й годині дня відбудеться пленарне засідання позачергової сесії Броварської міської ради. Встигаю потрапити в секретаріат до кінця робочого дня щоб отримати проекти рішень! Ремарка. Як відомо, позачергові сесії скликають, аби розглянути щось що потребує невідкладного розгляду. Скажімо, у місті щось сталося, і рада має терміново прийняти рішення. Переглядаю порядок денний завтрашньої «позачерговки»… 15(!) питань до розгляду. Усі надзвичайні? При тому, що 16 лютого - чергове пленарне засідання. За законом та регламентом, на вивчення питань, що виносяться на розгляд чергової сесії, депутатам відводиться 20 робочих днів. У цей час засідають профільні комісії, які вивчають та обговорюють ті чи інші питання. На вивчення ж 15 завтрашніх питань депутатам відводиться кілька годин! Та жоден депутат, навіть якщо він в дитинстві був вундеркіндом, не спроможний вникнути у суть за такий короткий термін! Засідання ж усіх профільних комісій – бюджетної, земельної, комунальної - призначено завтра вранці на один і той час. Як один депутат зможе потрапити на засідання всіх комісій одночасно? Явно розрахунок на те, що депутату і не потрібно намагатися «вникнути»…
> 
> То це дежавю чи суворі реалії? Можна назвати, як завгодно. Але висновки напрошуються наступні: або довкола професійна некомпетентність, або ж - банальне маніпулювання. Мета – позбавити депутатів фізичної можливості якісно підготуватися до роботи. Пасивна більшість проголосує все одно як підкаже рука головуючого, він же ж формував порядок денний заздалегідь та «напевно ж знає за що потрібно голосувати». Тим же, хто хоче розібратись в питаннях порядку денного, залишається тільки утримуватись по невивчених питаннях щоб не бути «рукомахами» на підтанцьовках у «хазяїв міста» які стоять за такою організацією проведення сесій Броварської міської ради.
