---
title: "Прокладання зливової каналізації на Пекарні викликало спротив місцевих мешканців"
date: 2015-06-10
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "zlyvova"
  - "zlyvostik"
  - "kanalizatsiya"
  - "novini"
  - "pekarnya"
  - "stare-misto"
  - "frunze"
  - "chelyuskina"
coverImage: "wp-content/uploads/2015/06/10405292_1598824003702342_1780008406115057657_n.jpg"
---

**На площі біля старого ринку (перетин вулиць Фрунзе та Челюскіна) комунальні служби прокладали зливову каналізацію. Раптово, коли більшість робіт були виконані, вийшли місцеві жителі та заборонили продовження будівництва. Їм не сподобалось те, що решітка зливостоку буде розташована біля їхнього подвір’я. Про це [повідомив](https://www.facebook.com/groups/brovary/permalink/1051310401565592/) громадський активіст Бажен Левковець у групі "Бровари" на Facebook. Тим часом, інженери вказують на численні порушення в будівництві та/або проектуванні.**

[![11401095_1598823990369010_9157450384020486511_n](https://mpz.brovary.org/wp-content/uploads/2015/06/11401095_1598823990369010_9157450384020486511_n.jpg)](https://mpz.brovary.org/wp-content/uploads/2015/06/11401095_1598823990369010_9157450384020486511_n.jpg)

[![10405654_1598823993702343_9050545203344747678_n](https://mpz.brovary.org/wp-content/uploads/2015/06/10405654_1598823993702343_9050545203344747678_n.jpg)](https://mpz.brovary.org/wp-content/uploads/2015/06/10405654_1598823993702343_9050545203344747678_n.jpg)

Як розповідає у Facebook активіст, наразі це місце є найнижчим на площі. Мешканці навколишніх будинків вимагають, щоби біля їхніх домівок значно підвищили рівень асфальту, а решітку каналізації перенесли в інше місце.

[![11427775_1598823967035679_5020455372916594204_n](https://mpz.brovary.org/wp-content/uploads/2015/06/11427775_1598823967035679_5020455372916594204_n.jpg)](https://mpz.brovary.org/wp-content/uploads/2015/06/11427775_1598823967035679_5020455372916594204_n.jpg)

За інформацією Левковця, на фото позначені:

1. запроектоване місце під зливову каналізацію;
2. місце, яке необхідно підвищити за рахунок асфальтування;
3. можливе місце під решітку зливової каналізації.

У зв'язку із цим, активіст задався питанням: "Чи повинні міські служби погоджувати свої роботи з місцевими жителями?"

Відповіді спробували дати інші дописувачі Facebook у [коментарях](https://www.facebook.com/groups/brovary/permalink/1051310401565592/) до його допису. Їхні думки розділилися. Одні вказують, що влада зазвичай будь-які свої рішення не узгоджує з громадою, і їх цей факт непокоїть. Інші натякають, що такі інженерні будівельні рішення мають ухвалювати компетентні люди.

Разом з тим, інженер-дорожник **Олександр Короленко**, проаналізувавши фотографії, розкритикував самих будівельників та/або проектантів. З його слів, роботи такого зливостоку вистачить щонайдовше до наступної весни. Короленко вказує, що дощоприймач має бути з колодязем, а глибина закладання труби занадто мала - не враховано фактор промерзання ґрунту. До того ж, як видно з фото, збираються закласти гнучку пластикову водопровідну трубу. Вона не призначена для дощової каналізації, - зазначає інженер.

**Фото: Бажен Левковець**
