---
title: "АНОНС: 11 червня у Броварах відбудеться обласний форум ОСББ"
date: 2016-06-07
author: 
  username: "pravoZnaty"
  display_name: "Маєш право знати"
categories: 
  - "announce"
  - "novyny"
tags: 
  - "anons"
  - "brovary"
  - "novini"
  - "oblast"
  - "osbb"
  - "forum"
---

**Цієї суботи в торговельно-розважальному центрі «Термінал» проведуть форум ОСББ Києва та Київської області. На заході обіцяють експертів у галузі житлово-комунального господарства та практикуючих лідерів ОСББ. Про це на [сайті](http://forum-osbb.brovary.org/) зустрічі повідомляють організатори форуму.**

Як зазначають ініціатори заходу, вони бажають надати максимум інформації охочим створити ОСББ, розвіяти навколо них міфи та дати новий поштовх розвитку існуючим ОСББ.

На форумі обіцяють дві панелі. В основній залі – для майбутніх ОСББ – говоритимуть про теорію та практику діяльності організації, історії успіху, мотивацію сусідів до позитивних змін. В малій залі обговорять питання, пов’язані з існуючими ОСББ: нові технології, незвичайні підходи, вирішення актуальних проблем тощо.

_Програма форуму_

> 10:00 – 11:00. Реєстрація гостей і учасників.
> 
> 11:00 – 12:30. Виступи експертів: Дмитро Левицький («Відносини власності в багатоквартирному будинку»), Тетяна Бойко («Чому ОСББ найбільш ефективна форма управління»), Вікторія Погорєлова («Як створити ОСББ»).
> 
> 12:30 – 14:30. Історії успішних ОСББ: Андрій Саук (Бровари), Олег Голубенко (Київ), Володимир Друмашко (Черкаси), Андрій Олефір (Київ), Юлія Бородіна (Київ) та інші.
> 
> 14:30 – 16:30. Як зробити своє ОСББ ефективним: Бондарук Роман (муніціпальна програма підтримки ОСББ, термомодернізаційні кредити), Сергій Волков (Продам сміття дорого), Остап Стасів (Онлайн-курс «Ефективне управління спільною власністю через ОСББ» (ВУМ)), Олександр Огороднік (Сервіс для управління будинком (Вулики)), Альберт Німазов (Звук економить світло).
> 
> 16:30 – 18:00. Мотивація до змін: Демін Станіслав (м. Буча), Женя Кулеба (Конструктор-Дворики), Дивовижні, Вербицький (МістоСайт), Олександр Бойкул (інформаційно-просвітницький проект Комуналка).

Організатори зазначають, що у програмі можливі зміни та доповнення. Участь у заходах безкоштовна, однак охочих відвідати форум просять обов’язково [зареєструватися](http://forum-osbb.brovary.org/register/).

Як вказано на сайті форуму, його організаторами є Школа ОСББ Андрія Саука, Центр підтримки ОСББ ДА, Kyiv Urban Fest, генеральний партнер - компанія «Scandia». На думку ініціаторів заходу, на сьогодні держава не змогла впоратись з функцією роз’яснення всіх можливостей закону і наслідків бездіяльності населення.
