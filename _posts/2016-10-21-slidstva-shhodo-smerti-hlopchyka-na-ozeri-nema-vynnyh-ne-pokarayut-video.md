---
title: "Слідства щодо смерті хлопчика на озері нема, винних не покарають – ВІДЕО"
date: 2016-10-21
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "inter"
  - "brovary"
  - "zagibel"
  - "zemsnaryad"
  - "novini"
  - "ozero"
  - "pekarnya"
  - "smert"
  - "stosuyetsya-kozhnogo"
  - "strum"
coverImage: "wp-content/uploads/2016/10/stosuyetsya-kozhnogo.jpg"
---

**Батьки та близькі 14-річного Влада Даценка невдоволені безкарністю винних у [загибелі підлітка](https://mpz.brovary.org/v-ozeri-na-pekarni-zagynula-dytyna-mozhlyvo-vdarylo-strumom-vid-zemsnaryadu/). Вони зазначають, що хлопець помер від ураження електрострумом, про що є офіційний остаточний [висновок судмедекспертизи](https://mpz.brovary.org/kerivnyk-kp-brovary-blagoustrij-hlopchyka-na-ozeri-vtopyly-dity-elektrostrum-vid-zemsnaryada-ni-chogo-video/). Тим часом, представники міської влади продовжують наполягати: хлопець не міг загинути від струму. Втім, зазначають, що деякі висновки зробили: треба було ставити більше табличок про заборону купатися та, можливо, встановлювати паркан довкола водойми у парку «Приозерному». Про це йшлося у нещодавньому випуску програми «Стосується кожного» на телеканалі «Інтер».**

Про відсутність слідства найбільше розповів **Сергій Батюк**, друг родини та місцевий депутат. Він наголосив, що струм того трагічного дня «пробивав» у озері із самого ранку. Кабель, який підводив електрику до земснаряду, був неспеціалізований, його можна застосовувати тільки для зовнішніх мереж. Підведення струму було з явними порушеннями, щиток був відкритий. Тим не менше, попри наявність доказів, [слідство нічого не зробило](https://mpz.brovary.org/kerivnyk-kp-brovary-blagoustrij-hlopchyka-na-ozeri-vtopyly-dity-elektrostrum-vid-zemsnaryada-ni-chogo-video/). Не провели електротехнічної експертизи. Минув час, за який у винних була можливість сховати чи знищити речові докази. Чоловік наполягав на тому, що Генеральна прокуратура України має взяти розслідування від свій контроль, інакше слідство не відбуватиметься.

_Відеозапис передачі «Стосується кожного» від 19 жовтня:_

<iframe src="https://www.youtube.com/embed/BJ4tO9_L2K4" width="560" height="315" frameborder="0" allowfullscreen="allowfullscreen"></iframe>

Заступник міського голови Броварів **Григорій Голубовський**, натомість, заперечував доводи родичів та друзів. Він наполягав, що земснаряд того дня не працював, а напруга була проведена лише до побутового приміщення на березі. Втім, близько 14:00 з’явилося повідомлення про те, що в озері б’є струмом. Тому орієнтовно о 14:30 електрику вимкнули взагалі. Окрім того, на закиди присутніх чиновник наголошував, що відповідальність за нещасний випадок несе підрядна організація, яка виконувала роботи. Попри це, наголосив, що деякі висновки влада зробила: потрібно було ставити більше табличок про заборону купатися та, можливо, встановлювати загороджувальний паркан.

> Слід зазначити, що Григорій Голубовський посилався на висновки експертизи, яка нібито визначила, що Влад Даценко [загинув від утоплення](https://mpz.brovary.org/vynu-elektrostrumu-u-smerti-hlopchyka-obitsyayut-vstanovyty-azh-za-misyats-video/). Нагадаємо, що такий висновок броварської судмедекспертизи був оприлюднений через декілька днів після смерті. Однак, він не заперечував, що головною причиною міг стати удар електрострумом. Тоді лікарі зазначили, що остаточні результати встановить обласна експертиза через місяць, після ґрунтовних аналізів. Так і сталося, [судмедексперти вказали](https://mpz.brovary.org/kerivnyk-kp-brovary-blagoustrij-hlopchyka-na-ozeri-vtopyly-dity-elektrostrum-vid-zemsnaryada-ni-chogo-video/): хлопець помер від «ураження електричним струмом».

[![img_0110](https://mpz.brovary.org/wp-content/uploads/2016/10/IMG_0110.jpg)](https://mpz.brovary.org/wp-content/uploads/2016/10/IMG_0110.jpg)

Батьки загиблого підлітка зазначили, що хочуть лише добитися правди і щоб винні були покарані. Тато хлопця, **Вадим Даценко**, розповів, що про їхню родину навмисне поширюють неправдиві чутки, джерело яких – місцевий «Білий дім».

У студії також був присутній спортсмен та екс-керівник басейну «Схід» у Броварах **Олег Лісогор**. Він висловив нерозуміння, чому батьки добиваються покарання винних: «_Невже вам стане легше від того, що хтось буде покараний?»_ Батько загиблого на це зауважив, що через безкарність такі трагічні випадки можуть повторюватись у майбутньому.
