---
title: "Провал на бульварі Незалежності: знову прогнила стара каналізаційна труба"
date: 2015-02-04
tags: 
  - "brovary"
  - "vibir-redaktsiyi"
  - "komunalniki"
  - "kp-brovariteplovodoenergiya"
  - "novini"
  - "obval-zemli"
  - "safronov"
---

[![1](https://mpz.brovary.org/wp-content/uploads/2015/02/1.jpg)](https://mpz.brovary.org/wp-content/uploads/2015/02/1.jpg)**Ранком 2 лютого мешканці  будинків 12 та 12 В по бульв. Незалежності ледве не стали заручниками  земляної пастки, що з\`явилася  буквально за лічені хвилини на внутрішній дорозі та пішохідній доріжці біля магазину «Квітневий». Асфальт просто провалився, а навколо трьох урвищ різного розміру земля просіла в радіусі кількох метрів. Уже через годину на місце обвалу прибули комунальники, обгородили небезпечну територію та почали з'ясовувати причини надзвичайної події.**

Як розповів журналісту «Маєш право знати» директор КП «Броваритепловодоенергія» **Сергій Сафронов**, відразу виявити причину обвалу не вдалося, адже саме на цьому місці пролягають кілька важливих для життєдіяльності міста комунікацій. Та після обстеження суміжних із «дірками» каналізаційних колодязів, працівники аварійної служби поставили «діагноз»: провалилася стара залізобетонна каналізаційна труба.

[![2](https://mpz.brovary.org/wp-content/uploads/2015/02/2.jpg)](https://mpz.brovary.org/wp-content/uploads/2015/02/2.jpg)

[![4](https://mpz.brovary.org/wp-content/uploads/2015/02/4.jpg)](https://mpz.brovary.org/wp-content/uploads/2015/02/4.jpg)

[![6](https://mpz.brovary.org/wp-content/uploads/2015/02/6.jpg)](https://mpz.brovary.org/wp-content/uploads/2015/02/6.jpg)

У цій історії є своя передісторія, яка й дає відповіді на чимало запитань, зокрема: чому саме на бульварі Незалежності провалилася земля і чи будуть в Броварах виникати й надалі подібні несподівані обвали? Минулого літа на цій дорозі (на відрізку від амбулаторії сімейної медицини №2 до рогу будинку Незалежності, 12 В) несподівано утворилося ціле озеро. Причиною утворення «водойми» став прорив 800-міліметрової каналізаційної труби, яка служить місту близько півсотні літ, хоча термін її експлуатації давно минув.

Тоді екскаватор працював близько двох тижнів, адже труби пролягають на глибині від 4 до 8 метрів. Після місячної роботи, продірявлені каналізаційні труби комунальники замінили на нові, залізобетонні. Точніше, зробили «вріз» на ділянці 100 метрів, а старі так і залишили. Як стверджує Сергій Сафронов, щоб демонтувати 100 м старої каналізаційної труби на Незалежності, що є однією з центральних артерій цілого міста, треба було би припинити водопостачання в Броварах щонайменше на два тижні, тому її і залишили догнивати в землі. Догнила. І провалилася.

[![7](https://mpz.brovary.org/wp-content/uploads/2015/02/7.jpg)](https://mpz.brovary.org/wp-content/uploads/2015/02/7.jpg)

[![8](https://mpz.brovary.org/wp-content/uploads/2015/02/8.jpg)](https://mpz.brovary.org/wp-content/uploads/2015/02/8.jpg)

Увесь день 2 лютого працівники аварійної служби каналізаційних мереж працювали над тим, щоб «відсікти» подальший розлом: трубу заклали цеглою, а колодязь засипали піском. Та чи вбережуть ці дії стару трубу від подальшої руйнації? Сергій Сафронов переконує, що подібних провалів землі в Броварах більше не буде, адже це єдина ділянка, де вони вимушені були вчинити саме в такий спосіб – не виймати стару трубу. На інших ділянках, де проводилися великі обсяги роботи з заміни труб на сучасні, пластикові (вул. Кірова, площа Шевченка, вул. М. Лагунової), старі труби демонтували.

[![9](https://mpz.brovary.org/wp-content/uploads/2015/02/9.jpg)](https://mpz.brovary.org/wp-content/uploads/2015/02/9.jpg)

До утворених урвищ комунальники вже завезли пісок та щебінь. Кажуть, найближчим часом дірки  в землі утрамбують та заасфальтують.

[![11](https://mpz.brovary.org/wp-content/uploads/2015/02/11.jpg)](https://mpz.brovary.org/wp-content/uploads/2015/02/11.jpg)

Добре, що на місці обвалу, де паркують свої автівки місцеві мешканці, нікого та нічого не було, тож обійшлося без потерпілих та зіпсованого майна. Але чи достатньо проведених комунальниками робіт і чи не повториться ця історія знову, покаже лише час. А про всяк випадок машини тут краще не залишати й по тротуару ходити максимально обачно.
