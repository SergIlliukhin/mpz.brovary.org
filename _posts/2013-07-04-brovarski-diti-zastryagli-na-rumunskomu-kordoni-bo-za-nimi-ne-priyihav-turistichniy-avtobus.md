---
title: "Броварські діти застрягли на румунському кордоні, бо за ними не приїхав туристичний автобус"
date: 2013-07-04
author: 
  username: "aleechka"
  display_name: "Аліна Дяченко"
tags: 
  - "bolgariya"
  - "brovary"
  - "vibir-redaktsiyi"
  - "garmay"
  - "lichenko"
  - "nemchina"
  - "novini"
  - "turizm"
  - "turististichna-kompaniya"
coverImage: "wp-content/uploads/2013/07/Grupa-ditey-Bolgariya-1.jpg"
---

**[![Група дітей Болгарія 3](https://mpz.brovary.org/wp-content/uploads/2013/07/Grupa-ditey-Bolgariya-3.jpg)](https://mpz.brovary.org/wp-content/uploads/2013/07/Grupa-ditey-Bolgariya-3.jpg)Наприкінці червня на румуно-молдовському кордоні сталась надзвичайна подія. Група дітей з Броварів, що два тижні відпочивали у Болгарії, на 6 годин застрягли у нейтральній смузі, бо за ними не зміг приїхати автобус з України.**

З історією про горе-подорож до «Маєш право знати» звернулась керівник групи, вчителька 8 школи **Ірина Ліченко.** За її словами, проблеми з поїздкою почались ще в день від’їзду. Працівники броварської туристичної фірми «**Globus-****comfort** **tour**», яка взялась організовувати відпочинок броварських дітей, заявили, що загубили документи однієї дитини, через що остання так і не змогла поїхати у подорож та мусила розпаковувати складені валізи. Умови в готелі також не в повній мірі відповідали обіцяному, - переконана пані Ірина.

\[caption id="attachment\_19131" align="aligncenter" width="614"\][![Група дітей Болгарія 1](https://mpz.brovary.org/wp-content/uploads/2013/07/Grupa-ditey-Bolgariya-1.jpg)](https://mpz.brovary.org/wp-content/uploads/2013/07/Grupa-ditey-Bolgariya-1.jpg) Готель у Сонячному березі, де 2 тижні відпочивали броварські діти\[/caption\]

А останній день відпочинку у Болгарії керівника групи – жінку, яка погодилась супроводити групу дітей в обмін на безкоштовну путівку для неї – повідомили, що автобус з України, який мав забрати та відвезти дітей на Батьківщину, не приїде.

«_І тоді почався суцільний жах. Лише після телефонних розмов на підвищених тонах нам вдалось змусити туристичну компанію організувати бодай якийсь транспорт, щоб ми з дітьми могли повернутись додому_, – згадує Ірина Ліченко важкий шлях на Батьківщину. – _З готелю нас забрав якийсь місцевий автобус, що довіз нас до кордону у м. Галаті, де ми мали пересісти в український автобус. Проте коли водій сказав митникам, що збирається нас висадити, щоб ми пішки перейшли кордон, ті категорично заперечили, мовляв, у нас дозволений лише проїзд транспортом»._

Усі сподівання були на автобус з України, який не встигав прибути вчасно і запізнювався на кілька годин. Проте коли він приїхав, з’ясувалось, що у водія не було ні візи для в’їзду на зону Шенгену, ні навіть закордонного паспорту, бо йому сказали, що він забиратиме дітей на території України на... залізничному вокзалі у м. Рені.

«_Так ми – 44 дитини та 6 дорослих – о 12-й ночі опинились на кордоні двох держав, який можна було перетнути лише транспортом, якого у нас не було. Чесно кажучи, не розумію, про що думала турфірма, замовляючи український автобус в м. Рені, до якого від кордону треба йти кілька кілометрів. Як ми повинні були з валізами та дітьми пішки туди добиратись посеред ночі, навіть не уявляю», -_ дивується пані Ірина.

Після непростих та тривалих переговорів працівниками митниці вдалось домовитись з водієм білоруського автобусу, який погодився вивезти юних горе-туристів на Батьківщину.

\[caption id="attachment\_19133" align="aligncenter" width="614"\][![Група дітей Болгарія 3](https://mpz.brovary.org/wp-content/uploads/2013/07/Grupa-ditey-Bolgariya-3.jpg)](https://mpz.brovary.org/wp-content/uploads/2013/07/Grupa-ditey-Bolgariya-3.jpg) Білоруський автобус, який врятував юних горе-туристів з України\[/caption\]

«_6 годин пекла – і під ранок ми нарешті перетнули український кордон, де пересіли в автобус з вітчизняними номерами та далеко не європейськими умовами комфорту. Та головне, що ми були вже у своїй країні і до дому лишалось кілька сотень кілометрів. Проте на цьому наші поневіряння, на жаль, не закінчились. Водій автобуса повідомив, що йому досі ніхто не заплатив за наше перевезення і став погрожувати тим, що висадить нас біля Хаджебейського каналу. Почалась нова серія телефонних дзвінків до турфірми з вимогою розрахуватись з перевізником. Лише коли до вирішення проблеми підключились батьки, що були у Броварах та чекали з нетерпінням на своїх дітей, гроші стали частинами поступати на рахунок компанії-перевізника. І хоч до нашого приїзду не вся обіцяна сума була перерахована, водії довезли нас до рідного міста»,_ \- завершила свою історію керівник групи броварських дітей.

[![Група дітей Болгарія 5](https://mpz.brovary.org/wp-content/uploads/2013/07/Grupa-ditey-Bolgariya-5.jpg)](https://mpz.brovary.org/wp-content/uploads/2013/07/Grupa-ditey-Bolgariya-5.jpg)

За словами жінки, вона не збирається залишати те, що з ними сталось, на самотік і насамперед хоче попередити потенційних клієнтів «Globus-comfort tour» про те, що з ними також може статись. Також Ірина разом з іншими батьками планує поскаржитись у відповідні інстанції на роботу компанії «Globus-comfort tour», що є структурним підрозділом броварського підприємства «Соціально-інвестиційна група». Директором даного підприємства є **Немчина Тетяна Федорівна** – відома у Броварах громадська діячка, яка неодноразово балотувалась в органи влади.

Щоб дізнатись, що у своє виправдання може сказати дирекція туристичної компанії, ми вирішили зателефонувати за номером, вказаними у договорі про надання туристичних послуг.

Слухавку взяла працівник турфірми **Наталія Гармай**. Жінка підтвердила факт того, що діти затримались на кордоні та мусили робити кілька пересадок, однак провини зі своєї сторони не бачить та всю відповідальність за прикру ситуацію покладає на перевізників:

> «_Це вже не перший раз таке стається, спитайте будь-кого, хто регулярно їздить до Болгарії, і вони вам підтвердять, що водії автобусів дуже ненадійні люди і часто підводять. Усе почалось з того, що український перевізник, з яким у нас була домовленість, що він забере дітей, поїхав в інший туристичний рейс. Відтак ми були змушені шукати інший автобус і знайшли. Ми почали оформлювати візи для водія, однак у день від’їзду ми дізнались, що візу йому не видали. Тоді ми стали організовувати перевезення дітей в інший спосіб. Наш партнер у Болгарії домовилась з місцевим автобусом, який пообіцяв привезти дітей в Україну, а вже там їх мав забрати місцевий автобус. Однак потім з’ясувалось, що болгарин не зможе проїхати молдовський кордон, бо у нього немає дозволу не це, окрім того, він поспішав до іншої групи туристів і мусив висадити українських дітей. Так само підвів нас й український перевізник. У компанії нам обіцяли, що водій має всі необхідні дозволи і зможе проїхати молдовський кордон, але в останній момент виявилось, що нічого у них немає. Я вас запевняю, це непоодинокий випадок, з усіма таке може статись. Тому я не збираюсь ні перед ким виправдовуватись, бо нашої вини тут немає. А Ірина піднімає весь цей шум  тільки через те, що вона не хоче віддавати нам гроші за свою дитину. А взагалі вона як керівник групи мала бути готовою до таких ситуацій і діяти треба було спокійно, а не робити з цього скандал»._

З’ясувавши, що крайнім у цій ситуації виявились перевізники, ми зв’язались з експедитором Людмилою, яка працює в українській транспортній компанії, що зрештою забрала дітей на кордоні та привезла їх у Бровари. Пані Людмила розповіла, що вони отримали замовлення перевезти дітей з залізничного вокзалу в м. Рені до Броварів і ні про який переїзд через кордон не йшлося:

> «_Якби ми знали, що треба перетинати кордон, ми б не погодились на це замовлення, бо у нас не було при собі документів. Ми думали, що їдемо забирати дітей, які відпочивають на Одещині в Рені. Ми взагалі вертались з іншого замовлення, і зважаючи на критичну ситуацію, погодились допомогти. При чому замовлення ми отримали не безпосередньо від турагенції, а через своїх колег, які шукали в екстреному порядку, хто б міг терміново забрати дітей. Вперше з представниками броварської компанії ми поспілкувались вже коли везли дітей. Ми дізнались, скільки всього сталось з туристичною групою, тому захвилювались щодо оплати наших послуг. І не дарма. Після перемовин нам таки вдалось домогтись, щоб нам перерахували частину обіцяної суми, а решту нам не виплатили досі»._

_**Події, що стались на румунському кордоні з українськими дітьми, мають стати застереженням для майбутніх відпочивальників. Бо зрештою хто б не був «кінцевим винним» у цій ситуації, завершення подорожі було зіпсоване, а нерви керівника групи та батьків, які з хвилюванням чекали на повернення своїх дітей, ніхто не вже не компенсує. То ж, обираючи туристичну фірму та укладаючи з нею договір, переконайтесь, чи все гаразд у неї у відносинах з перевізниками, та чи гарантує турагент ваш проїзд не лише на місце відпочинку, а й назад – додому.**_
