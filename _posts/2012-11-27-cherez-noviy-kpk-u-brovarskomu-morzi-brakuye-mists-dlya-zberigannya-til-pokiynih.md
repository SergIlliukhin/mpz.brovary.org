---
title: "Через новий КПК у броварському морзі бракує місць для зберігання тіл покійних"
date: 2012-11-27
author: 
  username: "serzhov"
  display_name: "Сергій Севрук"
tags: 
  - "brovary"
  - "vibir-redaktsiyi"
  - "dovidka-pro-smert"
  - "kpk"
  - "kriminalno-protsesualniy-kodeks"
  - "morg"
  - "novini"
  - "roztin"
  - "sudmedekspertiza"
  - "sudovo-medichna-ekspertiza"
---

[![](https://mpz.brovary.org/wp-content/uploads/2012/11/DSC_0590.jpg)](https://mpz.brovary.org/wp-content/uploads/2012/11/DSC_0590.jpg)**Після вступу в дію нового Кримінально-процесуального кодексу і зокрема статті 238, яка істотно «бюрократизує» смерть, минув лише тиждень, а броварські судмедексперти вже б’ють на сполох.**

Вчора до редакції «Маєш право знати» звернулися працівники броварської судово-медичної експерти та моргу і повідомили про те, що вони опинились у дуже непростій ситуації. Справа в тому, що за новим КПК усім покійним, за винятком тих, хто помирає в лікарні, наказано проводити судово-медичне дослідження для встановлення причини смерті. Однак холодильні приміщення місцевого моргу не розраховані на таку кількість покійників – доводиться зберігати тіла в неналежних умовах, та й працівників у даній установі не стало більше, що також не сприяє швидкому та оперативному проведенню обов'язкової експертизи.

[![](https://mpz.brovary.org/wp-content/uploads/2012/11/DSC_0588.jpg "Броварський морг 2")](https://mpz.brovary.org/wp-content/uploads/2012/11/DSC_0588.jpg)

За словами спеціалістів судмедекспертизи, навантаження на них збільшилось у 2-3 рази, і в стільки ж разів – на правоохоронні органи. Закордоном уже багато років поспіль розтини тіл померлих проводять тільки тоді, коли є ознаки насильницької смерті. Однак стаття 238 нового Кримінально-процесуального кодексу передбачає обов'язкову експертизу для всіх випадків, більше того, родичі можуть забрати тіло покійного лише з письмового дозволу прокурора.

> **Стаття 238 Кримінально-процесуального кодексу: «Огляд трупа».**
> 
> _1\. Огляд трупа слідчим, прокурором проводиться за обов’язкової участі судово-медичного експерта або лікаря, якщо вчасно неможливо залучити судово-медичного експерта._ _2\. Огляд трупа може здійснюватися одночасно з оглядом місця події, житла чи іншого володіння особи з додержанням правил цього Кодексу про огляд житла чи іншого володіння особи._ _3\. Після огляду труп підлягає обов’язковому направленню для проведення судово-медичної експертизи для встановлення причини смерті._ _4\. Труп підлягає видачі лише з письмового дозволу прокурора і тільки після проведення судово-медичної експертизи та встановлення причини смерті._

В Україні до цього часу розтин тіл проводили згідно з наказом Генпрокуратури, МВС і МОЗ України від 25.10.2011 року "Про порядок взаємодії між органами внутрішніх справ, закладами охорони здоров’я та органами прокуратури при встановленні факту смерті людини". Тобто потребу у проведенні розтину встановлювала міліція. Тепер про доцільність чи недоцільність судмедекспертизи взагалі не йдеться. І не важливо, чи це давно хворий дідусь помер, чи столітня бабуся: патологоанатома за новим КПК тепер ніхто не омине.

[![](https://mpz.brovary.org/wp-content/uploads/2012/11/DSC_0590.jpg "Броварський морг")](https://mpz.brovary.org/wp-content/uploads/2012/11/DSC_0590.jpg)

Відтак з 19 листопада патологоанатомам та судмедекспертам додалось дуже багато роботи. При цьому штат судово-медичних експертів та моргів не збільшено,  додаткові столи та морозильні камери також ніхто не закуповує. Про  підвищення заробітної плати спеціалістів з розтинів, звісно, теж не йдеться.

Як розповіли журналістам "Маєш право знати" броварські судово-медичні експерти та паталогоанатоми, вони планують звертатися до відповідних інстанцій та посадовців з проханням внести поправки до 328 статті нового Кримінально-процесуального кодексу. В іншому випадку, на їх думку, Україну та Бровари зокрема чекатиме патова ситуація: нестача холодильників та спеціалістів, які можуть провести розтин, призведе до того, що покійники стоятимуть у довгій черзі за довідкою про смерть.
