---
title: "Конфлікт загострюється: броварчани погрожують закидати «Мюзік-Хол» коктейлями Молотова. ВІДЕО"
date: 2014-08-21
tags: 
  - "vibir-redaktsiyi"
  - "novini"
---

**[![14_molotovkokt](https://mpz.brovary.org/wp-content/uploads/2014/08/14_molotovkokt.jpg)](https://mpz.brovary.org/wp-content/uploads/2014/08/14_molotovkokt.jpg)Після останніх [скандальних виступів](https://www.youtube.com/watch?v=00_uWy0492o) начальниці відділу Наталії Багмут на засіданнях виконкому, де депутатка від Партії регіонів продовжувала [захищати родинний бізнес](https://www.youtube.com/watch?v=JA8fZDxfKjc), в «контратаку» пішли мешканці багатостраждальних будинків, розташованих поруч зі скандальним кафе.**

У середу, 20 серпня, під час першого засідання  [робочої групи по вивченню ситуації, яка склалася у зв’язку з діяльністю кафе-бару «Music Hall»](http://docs.pravo-znaty.org.ua/p12974/14.08.2014/148) активісти ініціативи «Закрити мажорський притон!» виступили з різкою заявою, де розширили список своїх вимог. Чергове порушення власних обіцянок з боку адміністрації кафе та останні [зухвалі заяви](https://www.youtube.com/watch?v=00_uWy0492o) Наталії Багмут призвели до того, що мешканці не виключають силового розв’язання конфлікту.

<iframe src="//www.youtube.com/embed/IrzjE7YHZZQ" width="640" height="360" frameborder="0" allowfullscreen="allowfullscreen"></iframe>

Окрім того, відтепер активісти вимагають не лише закриття «Мюзік Холу», але й негайної відставки начальниці відділу культури Наталії Багмут та відкриття проти неї кримінальних проваджень за підозрою в корупції та зловживання владними повноваженнями.

\[spoiler title="**Повний текст заяви**" open="0" style="2"\]Ситуація навколо скандального закладу в МКЦ «Прометей» вражає своєю абсурдністю та цинічністю, але водночас – ясністю та однозначністю. Усім відповідальним чиновникам та уповноваженим органам місцевої влади, міліції та прокуратурі, давно відомо про факти систематичного порушення закону в діяльності кафе «Мюзік Хол», що належить родині начальниці відділу культури, одіозній депутатці від Партії регіонів Наталії Багмут. Міська влада та правоохоронні органи роками отримують численні звернення мешканців навколишніх будинків, які через постійні п’яні гуляння, бійки та навіть стрілянину ось вже п’ять років як позбавлені спокійного сну. Міліції також відомо про факти жорстоких побиттів відвідувачів адміністрацією та охороною закладу, про факти вилучення звідти незаконної зброї, роботи в кафе неповнолітніх і тому подібне. Всі документи, що це підтверджують, неодноразово були надані відповідальним особам та уповноваженим органам.

Проте всі ці факти за всі ці роки не примусили владу вжити жодних реальних заходів щодо припинення кричущого свавілля та беззаконня в міському культурному центрі «Прометей».

Сьогодні ми маємо безпрецедентний прояв нічим неприкритої владної корупції: коли начальниця відділу культури, міська депутатка, родина якої володіє скандальним кафе, публічно і відкрито лобіює інтереси власного бізнесу, використовуючи при цьому службове становище та владні повноваження, а також експлуатуючи своїх підлеглих під час публічних акцій на захист корупційних інтересів своєї родини. Усе це відбувається на офіційних засіданнях органів міської влади, на очах у представників прокуратури та міського голови. Однак правоохоронні органи жодним чином не реагують на такі публічні акти здійснення корупційної діяльності, а міська влада постійно толерує неадекватну поведінку чиновника, в той час як для міської громади є абсолютно очевидним той факт, що вся діяльність начальника відділу культури сьогодні спрямована на захист інтересів власної родини за рахунок міського бюджету та комунального майна. На превеликий жаль, міська влада та особисто міський голова, замість здійснити свої повноваження та захистити права броварської громади, свідомо усуваються від вирішення проблеми, намагаючись подати абсолютно неприпустиму, з точки зору закону і права, ситуацію, як приватний конфлікт окремих осіб.

Через засоби масової інформації громада міста уважно стежить за розгортанням цього трагікомічного фарсу, де в головних ролях неадекватний чиновник-корупціонер, міська влада та правоохоронні органи. Чимдалі тим більше в місті поширюються радикальні настрої з приводу вирішення даної ситуації. Броварчани усвідомлюють, що з їхнього боку здійснені усі можливі мирні та цивілізовані кроки, аби захистити власні права, однак повсякчас вони бачать показове нехтування закону та відверте небажання влади ліквідувати абсолютно очевидну корупційну схему. Натомість громада змушена спостерігати, як депутатка від Партії регіонів, що підтримувала кривавий режим Януковича аж до його остаточного повалення, яка особисто поширювала сепаратистську символіку на офіційних муніципальних закладах, проводила відверту антиукраїнську діяльність за рахунок власних владних повноважень, тепер цинічно маніпулює поняттями «Майдан» та «патріотизм», порівнюючи власне зображення з «національним символом», втоптуючи в бруд пам'ять полеглих героїв Небесної сотні, які поклали свої життя саме за те, аби у владі більше ніколи не було таких політичних хамелеонів та корупціонерів. Броварчани, які всім містом підтримували Майдан в найбільш критичні його часи, ризикуючи своєю свободою та життям, сьогодні можуть не витримати подібного наруги з боку міської влади та вдатись до силових заходів, адже всі мирні та законні способи впливу на ситуацію на наразі вичерпані.

Відповідальність за можливі наслідки загострення ситуації ляже виключно на тих, хто зобов’язаний був не допустити – але допустив – розгул беззаконня в центрі міста під прикриттям депутатів, міліції та чиновників міськвиконкому. Аби запобігти неконтрольованому розвитку ситуації, влада має негайно здійснити наступні кроки: 1. Будь-якими методами негайно припинити діяльність скандального закладу, використавши для цього всі повноваження міських служб та органів влади. За умови формальних бюрократичних перепон, що не дозволяють виконавчим структурам примусово виселити кафе з МКЦ «Прометей» вже сьогодні, вжити заходів, які фізично унеможливлять функціонування закладу, як то припинити електро- та водопостачання цієї частини комунального приміщення, ініціювати перевірки закладу контролюючими органами – з огляду на цілком очевидні підстави – внаслідок чого «Мюзік Хол» не матиме можливості відновити свою незаконну роботу аж до рішення суду щодо розірвання договору оренди між ТОВ «Дека Інвест», яка володіє «Мюзік Холом», та виконкомом БМР. 2. Негайно звільнити із займаної посади начальницю відділу культури виконкому БМР Наталію Багмут, яка демонстративно та публічно покриває незаконну діяльність скандального закладу, використовуючи власні владні повноваження в інтересах незаконного родинного бізнесу та цинічно маніпулює пам’яттю загиблих героїв Майдану. Нинішня діяльність Наталії Багмут не лише перебуває за межами здорового глузду, має узнаки корупції та порушує Етичний кодекс броварського депутата, але прямо спрямована на провокування силових акцій у Броварах. 3. Правоохоронним органам: негайно відкрити кримінальні провадження проти начальника відділу культури виконкому БМР Наталії Багмут за підозрою в корупційних діях та зловживанні владними повноваженнями. Основою для відкриття таких проваджень – згідно з нормами діючого КПК - можуть стати численні заяви постраждалих в кафе та мешканців навколишніх будинків, а також журналістські розслідування, неодноразово опубліковані в пресі.

Ми переконані, що лише негайне здійснення таких кроків дозволить втримати конфліктну ситуацію в мирному руслі. Окремі середовища міської громади, які вже висловлюють свою готовність вдатись до радикальних заходів, цілком та повністю усвідомлюють можливу юридичну відповідальність за свої дії. Проте броварчани, які не боялись репресій Януковича, не злякаються і сьогодні, коли йдеться про захист власного міста від свавілля недобитих приспішників кривавого режиму. Майдан переміг не для того, аби вже за півроку відродилася владна корупція в найбільш цинічних її проявах, депутатські синки продовжували знущатись з жінок, правоохоронні органи демонстрували повну неспроможність захистити права людей, а чиновники міськвиконкому цинічно паплюжили пам'ять полеглих українських героїв. Наші воїни на передовій сьогодні борються за незалежність України на фронті. А ми у свою чергу робитимемо все для того, аби ці герої повернулись з перемогою у цивілізовану правову державу, звільнену від беззаконня та корупції, а також від недобитих приспішників кривавого режиму у владі, які досі з офіційних трибун паплюжать пам'ять героїв України. Слава Україні! \[/spoiler\]

Під час своїх виступів, мешканці багатоповерхівок, розташованих поруч зі скандальним закладом, розповіли, що люди недвозначно заявляють: якщо кафе не закриють в найближчі дні – мешканці бульвару Незалежності закидають «регіоналівський притон» коктейлями Молотова. «Ми вичерпали усі [цивілізовані та законні методи тиску на владу](https://www.youtube.com/watch?v=i9kH6uPFMyI), аби та захистила наші конституційні права. В таких умовах нам не лишають іншого вибору, як вдатись до силових методів», - йдеться в заяві мешканців.

<iframe src="//www.youtube.com/embed/1hFZXarkzvA" width="640" height="360" frameborder="0" allowfullscreen="allowfullscreen"></iframe>

У свою чергу головуючий на комісії, заступник міського голови Василь Андрєєв заявив, що сьогодні влада намагається знайти способи вирішення питання максимально швидко і фізично унеможливити  діяльність кафе, ще до рішення суду, який би зобов’язав «Мюзік Хол» покинути приміщення МКЦ «Прометей». Однак за словами Андрєєва, влада обмежена у своїх діях: «Ми маємо вживати заходів виключно законних. Але громада не має таких обмежень, тому вона може діяти інакше, можливо не зовсім законно, але виправдано з точки зору громади», - вважає чиновник.

<iframe src="//www.youtube.com/embed/fGWbK4Ce1do" width="640" height="360" frameborder="0" allowfullscreen="allowfullscreen"></iframe>

Водночас присутні на комісії мешканці та активісти запропонували шляхи негайного вирішення ситуації: так, наприклад, Андрій Качор запропонував припинити електро-та водопостачання цій частині «Прометею», де розташований «Мюзік Хол», і таким чином технічно унеможливити його діяльність. А вже коли відбудеться суд між виконкомом та ТОВ «Дека Інвест», яка володіє даним приміщенням – тоді залучати до виселення закладу з «Прометею» судових виконавців, якщо його власники не покинуть приміщення добровільно.

<iframe src="//www.youtube.com/embed/i9kH6uPFMyI" width="640" height="360" frameborder="0" allowfullscreen="allowfullscreen"></iframe>

Пізніше стало відомо, що на наступному засіданні виконкому, що відбудеться у вівторок, 26 серпня, буде розглянуто рішення про розірвання договору оренди з ТОВ «Дека Інвест» в односторонньому порядку. Якщо таке рішення буде прийняте, Андрєєв прогнозує, що вже того дня закладу можуть перекрити воду на позбавити електропостачання. Водночас активісти планують звернутись до міського голови з вимогою звільнити Наталію Багмут із посади начальниці відділу культури, в той час як інформація про корупційні дії депутатки від ПР вже доведена до відома представника УБЕЗ, присутнього на комісії.
