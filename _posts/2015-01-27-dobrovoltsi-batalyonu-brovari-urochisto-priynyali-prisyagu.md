---
title: "Добровольці батальйону \"Бровари\" урочисто прийняли присягу"
date: 2015-01-27
author: 
  username: "onikienko"
  display_name: "Вікторія Оникієнко"
categories: 
  - "kolonka-avtora"
tags: 
  - "5-j-zagin-oborony"
  - "antonenko"
  - "batalyon"
  - "brovary"
  - "vibir-redaktsiyi"
  - "zagin"
  - "zagin-ohorony-i-oborony"
  - "novini"
  - "prisyaga"
  - "teritorialna-oborona"
---

**[![Присяга. Батальйон Бровари 1](https://mpz.brovary.org/wp-content/uploads/2015/01/h4eCoAb1a3U.jpg)](https://mpz.brovary.org/wp-content/uploads/2015/01/h4eCoAb1a3U.jpg)25 січня, коли місто прокидалося від недільного сну і де-не-де між будинками поодиноко проходили перехожі,** **біля міського військомату, що на бульварі Незалежності, було напрочуд людно. На невеличкій площі біля комісаріату **зібрались** чоловіки у камуфляжі з навчальними, а дехто з бойовими автоматами в руках. Цього ранку відбулася особлива подія – понад 50 добровольців, які ввійшли до складу [батальйону «Бровари»](https://mpz.brovary.org/batalyon-brovari-prosit-vognyu-i-lyudey/), присягнули на вірність українському народові та броварчанам.**

Близько 9 ранку бійці були "у повній готовності" до урочистої події: піднесений дух та настрій просто витали у повітрі. Приймати присягу готувались ті, хто протягом 3-4 місяців з початку створення загону територіальної оборони регулярно, по кілька разів на тиждень, відвідують тренування та готуються до бойових дій. У випадку оголошення війни чи введення військового стану саме ці загони мають вийти на захист нашого міста та сіл Броварщини.

Вишикувавшись у дві шеренги, чоловіки з нетерпінням чекали на важливу та відповідальну мить. «Героям Слава!» - почувся здалеку  голос перехожого. «Навиворіт сказав, треба Слава Україні!» - відказав жартома хтось з бійців, і чоловічий сміх покотився строєм.

[![Присяга. Батальйон Бровари 2](https://mpz.brovary.org/wp-content/uploads/2015/01/X5Hx-lJu2HA.jpg)](https://mpz.brovary.org/wp-content/uploads/2015/01/X5Hx-lJu2HA.jpg)

[![Присяга. Батальйон Бровари 7](https://mpz.brovary.org/wp-content/uploads/2015/01/7wHOSY5ZPkc.jpg)](https://mpz.brovary.org/wp-content/uploads/2015/01/7wHOSY5ZPkc.jpg)

«Шикуйсь! Струнко! Рівняння на середину!» На центр подвір'я вийшов командир загону **Віктор Антоненко** і зачитав текст присяги:

> _«Перед Богом та обличчям своїх побратимів, громади міста Бровари, перед обличчям дітей, дружин та батьків урочисто обіцяю – боронити рідну Батьківщину та Броварщину, не знаючи страху та вагань, сміливо йти в бій, як йшли герої за рідну Україну, покласти на боротьбу з ворогом всі сили,  а як треба буде, то й життя!»_

[![Присяга. Батальйон Бровари 3](https://mpz.brovary.org/wp-content/uploads/2015/01/XHTavLSfPrI.jpg)](https://mpz.brovary.org/wp-content/uploads/2015/01/XHTavLSfPrI.jpg)

[![Присяга. Батальйон Бровари 5](https://mpz.brovary.org/wp-content/uploads/2015/01/QyK93CddqBg.jpg)](https://mpz.brovary.org/wp-content/uploads/2015/01/QyK93CddqBg.jpg)

Після урочистого «Клянусь!» командир особисто потиснув руку кожному бійцю й роздав шеврони підрозділу.

На посвяті були присутні  й ті, хто нещодавно приєднався до лав тероборони. Новобранці теж сповнені бойовим духом і невдовзі планують прийняти присягу, щоб захищати рідну землю від ворога.

<iframe src="//www.youtube.com/embed/q2HBhClRXio" width="640" height="360" frameborder="0" allowfullscreen="allowfullscreen"></iframe>

Поруч з гуртом бійців - дві тендітні дівчини. «_Сьогодні мій тато приймає присягу. Якщо на Донбасі щось сильне почнеться, то він піде туди, а поки захищатиме місто_», - каже **Карина**, яка прийшла морозного ранку під військомат, щоб підтримати свого батька.

[![Присяга. Батальйон Бровари 4](https://mpz.brovary.org/wp-content/uploads/2015/01/aI3T6rkFE-U.jpg)](https://mpz.brovary.org/wp-content/uploads/2015/01/aI3T6rkFE-U.jpg)

Віктор Антоненко дуже пишається тим, що у місті є мужні й сміливі броварчани, які готові захищати рідне місто. За його словами, територіальні батальйони в Україні ще формуються і перебувають на початковій стадії розвитку, тоді як броварський загін працює як повноцінна одиниця й потроху поповнюється новими добровольцями.

[![Присяга. Батальйон Бровари 6](https://mpz.brovary.org/wp-content/uploads/2015/01/J1h0NLagtjU.jpg)](https://mpz.brovary.org/wp-content/uploads/2015/01/J1h0NLagtjU.jpg)

«Святкувати» прийняття присяги чоловіки поїхали не куди інакше, як на промзону: разом з командуванням бійці організовано вирушили на чергове тренування. Отак проводять сніжні недільні ранки захисники нашого міста.
