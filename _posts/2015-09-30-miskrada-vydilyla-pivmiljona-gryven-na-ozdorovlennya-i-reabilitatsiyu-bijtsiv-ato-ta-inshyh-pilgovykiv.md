---
title: "Міськрада виділила півмільйона гривень на оздоровлення і реабілітацію бійців АТО та інших пільговиків"
date: 2015-09-30
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "ato"
  - "biytsi"
  - "dopomoga"
  - "kp-orts"
  - "lisogor"
  - "miska-programa"
  - "novini"
  - "pilgi"
  - "programa"
  - "shid"
---

**Броварська міська рада ухвалила програму, відповідно до якої військовослужбовці Броварів, що брали участь в АТО, а також інші пільгові категорії громадян нашого міста, зможуть протягом 2,5 років безкоштовно користуватися послугами КП «Оздоровчо-реабілітаційний центр» у 9-ій школі. Програма передбачає можливість відвідувати басейн, ходити на гідромасаж і до сольової шахти, а також отримувати психологічну допомогу. Про це йдеться у [рішенні](http://www.brovary.kiev.ua/r%D1%96shennya-m%D1%96sko%D1%97-radi-v%D1%96d-24092015-%E2%84%961562-58-06pro-zatverdzhennya-programi-%C2%ABpropaganda-zdorovogo-spos), яке депутати ухвалили на останній сесії міськради.**

Як зазначили у програмі під назвою «Пропаганда здорового способу життя та надання оздоровчо-реабілітаційних послуг на 2015 - 2017 роки», безкоштовні послуги зможуть отримати мобілізовані та демобілізовані військовослужбовці, які брали участь у антитерористичній операції, а також їхні родини та інші пільгові категорії громадян.

Відповідно до ухваленої програми, до 2017 року включно передбачили **499,5 тис. грн.** З них **472 тис. грн.** планують виділити на оздоровчо-реабілітаційні послуги із залученням лікарів спеціальних напрямків і тренерів-методистів комунального підприємства. Ще **27,5 тис. грн.** запланували на надання психологічної підтримки «_для якнайшвидшого подолання стресу, відчаю, відновлення соціальних зв’язків тощо_».

Попри вказану в тексті програми терміновість, у 2015 році грошей на психологічну допомогу не передбачили. Цього року виділять лише **100 тис. грн.** на послуги «Оздоровчо-реабілітаційного центру» - гідротерапію, відвідування басейну і сольової шахти.

[![Лісогор Басейн IMG_9804](https://mpz.brovary.org/wp-content/uploads/2014/09/Lisogor-Baseyn-IMG_9804.jpg)](https://mpz.brovary.org/wp-content/uploads/2014/09/Lisogor-Baseyn-IMG_9804.jpg)

[![Лісогор Басейн IMG_9845](https://mpz.brovary.org/wp-content/uploads/2014/09/Lisogor-Baseyn-IMG_9845.jpg)](https://mpz.brovary.org/wp-content/uploads/2014/09/Lisogor-Baseyn-IMG_9845.jpg)

Психологічну допомогу бійці та інші пільгові категорії громадян зможуть отримати у 2016 та 2017 роках. На це виділили відповідно **12** та **15,5 тис. грн.** На інші вказані послуги комунального підприємства протягом цих років запланували відповідно **150** та **222 тис. грн.**

В рамках програми пропаганди здорового способу життя чиновники також передбачили деякі заходи: організацію навчань і тренувань із плавання, проведення лекцій, уроків, круглих столів, майстер-класів, виставок тощо. Як зазначили чиновники, виконання поклали на КП «Оздоровчо-реабілітаційний центр», який взаємодіятиме з громадськими організаціями та іншими юридичними особами. Головний розпорядник коштів – Відділ молоді та спорту Броварської міської ради.
