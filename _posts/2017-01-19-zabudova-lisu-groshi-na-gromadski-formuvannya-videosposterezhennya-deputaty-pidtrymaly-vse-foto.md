---
title: "Забудова лісу, гроші на громадські формування, відеоспостереження – депутати підтримали все – ФОТО"
date: 2017-01-19
author: 
  username: "trydence"
  display_name: "Дмитро Карпій"
categories: 
  - "vlada"
  - "aktsiyi-zahodi"
tags: 
  - "alyans-novobud"
  - "brovary"
  - "vibir-redaktsiyi"
  - "zabudova"
  - "memorandum"
  - "novini"
  - "pozachergova"
  - "sesiya"
  - "simonenka"
  - "chornovola"
coverImage: "wp-content/uploads/2017/01/24-pozachergova-sesiya-BMR_00068.jpg"
---

**Сьогодні в малій залі виконкому відбулась 24-та позачергова [сесія](https://mpz.brovary.org/anons-19-sichnya-24-ta-pozachergova-sesiya-brovarskoyi-miskrady/) Броварської міської ради. Депутати підтримали усі 10 питань, винесених на сесію. Ішлося, зокрема, про підтримку результатів громадських слухань щодо забудови лісу на розі вулиць Симоненка і Чорновола; про виділення коштів на програми із впровадження відеоспостереження та діяльності громадських формувань; а також – про підтримання служби переливання крові броварської лікарні.**

На початку засідання стало зрозумілим, що позачергова сесія не викликала жвавого інтересу в громадськості – було значно менше відвідувачів, ніж під час чергових сесій. Та й депутати прийшли не всі – порожніли місця більшої частини фракції БПП «Солідарність», не було й обранця «ДемАльянсу» Олега Берестового.

Одноголосно та без жодних заперечень і зауважень депутати підтримали суто технічні питання, які стосувалися закріплення за новими обранцями **Сергієм Іллюхіним** і **Людмилою** **Кулініч** [місць у залі засідань](https://brovary-rada.gov.ua/documents/26605.html), [виборчих округів](https://brovary-rada.gov.ua/documents/26607.html) і [членства в постійних комісіях](https://brovary-rada.gov.ua/documents/26606.html). Нагадаємо, депутати [зайшли до міськради](https://mpz.brovary.org/sergij-illyuhin-ta-lyudmyla-kulinich-staly-deputatamy-brovarskoyi-miskrady-foto/) за списками своїх партій, оскільки **Аліна Дяченко** та **Андрій Василенко** [склали мандати](https://mpz.brovary.org/andrij-vasylenko-alina-dyachenko-bilshe-ne-deputaty/).

**Гроші для громадських організацій і формувань**

Згодом без запитань підтримали [програму](https://brovary-rada.gov.ua/documents/26608.html) фінансової підтримки діяльності громадської організації «Авангард АТО Броварії», лідером якої є **Ігор Муратов**. «Докинувши» ще 10 тис. грн. понад запропонованого, пропозицію підтримали. В результаті, за 2017 рік організація має отримати близько **129 тис. грн**.

Згідно із затвердженим кошторисом, гроші підуть на зарплатню голові правління, оренду автомобіля та канцелярські витрати. Програма передбачає постійну участь організації в різних заходах, зокрема у співпраці із поліцією: охороні громадського порядку, ліквідації надзвичайних ситуацій, а також – допомогу бійцям російсько-української війни.

[![](https://mpz.brovary.org/wp-content/uploads/2017/01/24-pozachergova-sesiya-BMR_00008.jpg)](https://mpz.brovary.org/wp-content/uploads/2017/01/24-pozachergova-sesiya-BMR_00008.jpg)

Наступне питання порядку денного викликало запеклі дискусії депутатів. [Проект рішення](https://brovary-rada.gov.ua/documents/26609.html) про затвердження «Комплексної програми заходів із забезпечення діяльності громадських формувань з охорони громадського порядку у місті Бровари на 2017 рік» передбачав виділення **1,4 млн. грн**. Після емоційних дискусій обранці проголосували за надання такої суми.

> Як запевнив міський голова **Ігор Сапожко**, наразі в місті зареєстровані 15 громадських формувань. Однак справді дієвих – 5. Із них підтвердили свою участь у програмі лише [«Руєвит»](https://mpz.brovary.org/gf-ruyevyt-za-poryadok-u-misti-ta-rajoni-shhob-vlada-ne-krala-ta-davala-zhyty-lyudyam/) і [«Правопорядок»](https://mpz.brovary.org/antyalkogolnyj-rejd-u-brovarah-zavershyvsya-oblavoyu-na-gralni-avtomaty-v-monte-karlo/). Згідно з документом, левова частка коштів піде на матеріально-технічне забезпечення формувань. З-поміж іншого, для них закуплять два автомобілі. А також – профінансують оренду приміщення для проведення зборів, навчань, тренувань тощо.

Під час обговорення депутати вказали на технічні помилки. **Володимир Опалько** висловив докір доповідачу, начальнику відділу з питань надзвичайних ситуацій **Петру Приказчику**, мовляв той непрофесійно підготував документ.

[![](https://mpz.brovary.org/wp-content/uploads/2017/01/24-pozachergova-sesiya-BMR_00026.jpg)](https://mpz.brovary.org/wp-content/uploads/2017/01/24-pozachergova-sesiya-BMR_00026.jpg)

Водночас, **Юрій Скотніков**, який є учасником ГФ «Правопорядок», наполягав: документ потрібно ухвалювати, оскільки учасників громадських формувань необхідно матеріально заохочувати. Адже вони здійснюють патрулювання, жертвуючи свій час. **Олексія Здоровця** цікавило, чи не будуть громадські формування задіяні в демонтажах гаражів. Однозначної відповіді на це присутні не дали.

[![](https://mpz.brovary.org/wp-content/uploads/2017/01/24-pozachergova-sesiya-BMR_00031.jpg)](https://mpz.brovary.org/wp-content/uploads/2017/01/24-pozachergova-sesiya-BMR_00031.jpg)

**«Безпечне місто»**

Питання про запровадження системи відеоспостереження у Броварах лишається невирішеним вже давно. Близько півтора року тому вперше заговорили про [«Безпечне місто».](https://mpz.brovary.org/bezpechne-misto-u-brovarah-organizovuyut-videosposterezhennya-ta-patruli/) Слід зазначити, що відсутність відеокамер активісти часто пов’язують із [високим рівнем злочинності](https://mpz.brovary.org/u-brovarah-kradut-vse-bilshe-chomu-rozgulyavsya-kryminal-i-shho-robyt-politsiya/) у Броварах.

Тепер депутати затвердили відповідну [програму](https://brovary-rada.gov.ua/documents/26610.html), яку до цього вважали недопрацьованою та «завертали» на голосуваннях. Протягом 3-х років на неї передбачили виділити **4,5 млн. грн.** Ініціатор програми **Володимир Оксютенко** та міський голова вказали: для початку необхідно «перекрити» камерами в’їзди-виїзди міста. Таких нарахували 4. Ігор Сапожко прогнозує, що трансляцію мають забезпечити для поліції та міськвиконкому.

**Меморандум із забудовником Симоненка-Чорновола**

Найбільш гостро тривало обговорення [проекту рішення](https://brovary-rada.gov.ua/documents/26614.html) «Про визнання результатів громадських слухань». Нагадаємо, 24 грудня відбулися [громадські слухання](https://mpz.brovary.org/u-brovarah-vidbulysya-gromadski-sluhannya-adminresurs-peremig-foto/) щодо забудови земельної ділянки площею 1,8745 га по вулицях Симоненка і Чорновола. Зараз там росте сосновий ліс.

> Більшість присутніх тоді проголосувала проти розірвання договору із забудовником і за підписання меморандуму із забудовником та продовження будівництва. Водночас, свідки тоді зауважили: на слухання «зігнали» працівників бюджетної сфери міста, які проголосували так, як їм сказали.

На сьогоднішню сесію прийшли декілька мешканців сусідніх новобудов. Вони висловилися проти чергової забудови прилеглої місцевості. Одна із жінок зазначила, що знає про факти підкупу учасників громадських слухань – давали по **300 грн**. На її виступ присутні відреагували оплесками.

[![](https://mpz.brovary.org/wp-content/uploads/2017/01/24-pozachergova-sesiya-BMR_00094.jpg)](https://mpz.brovary.org/wp-content/uploads/2017/01/24-pozachergova-sesiya-BMR_00094.jpg)

Члени команди броварського «Демальянсу» також  зауважили про низку порушень, які здійснив забудовник – ТОВ «Альянс Новобуд» – та зазначили, що ТОВ є злочинцями, з якими не можна підписувати меморандумів.

[![](https://mpz.brovary.org/wp-content/uploads/2017/01/24-pozachergova-sesiya-BMR_00085.jpg)](https://mpz.brovary.org/wp-content/uploads/2017/01/24-pozachergova-sesiya-BMR_00085.jpg)

Депутат **Андрій Саук** тезово зачитав відповідну [заяву](http://brovary.dem-alliance.org/zayava-brovarskogo-oseredku-politychnoyi-partiyi-demalyans-shhodo-memorandumu-z-zabudovnykom-tov-alyans-novobud/) із переліком порушень. Також обранець звернув увагу на те, що з численними процедурними порушеннями відбулися і громадські слухання. Отож їхні результати будуть скасовувати в судовому порядку.

Міській голова Ігор Сапожко, секретар ради **Петро Бабич** (Укроп) та депутат **Сергій Більський** (Батьківщина) такі закиди заперечували. Зрештою мер, головуючий на засіданні, поставив питання на голосування. За проект рішення віддали **22 голоси**.

[![](https://mpz.brovary.org/wp-content/uploads/2017/01/24-pozachergova-sesiya-BMR_00110.jpg)](https://mpz.brovary.org/wp-content/uploads/2017/01/24-pozachergova-sesiya-BMR_00110.jpg)

Очікувано документ підтримали фракції «Єдність», «Укроп», «Радикальна партія Ляшка», «Батьківщина», «Самопоміч» (крім новоприбулої Людмили Кулініч) і позафракційні Василь Кочубей, Максим Семенов, Юрій Череднік і Андрій Лопатюк.

**Інше**

Серед решти питань порядку денного обранці проголосували за [програму](https://brovary-rada.gov.ua/documents/26611.html) підтримання служби переливання крові Броварської центральної районної лікарні. На реалізацію передбачили **490 тис. грн**. Як зазначив Ігор Сапожко, раніше такі потреби фінансувала держава.

Окрім того, [підкоригували бюджет](https://brovary-rada.gov.ua/documents/26613.html). Зі слів міського голови, таким чином виділили гроші на придбання житла для бійця російсько-української війни. А розглядаючи питання з розділу «Різне», поспілкувалися із представником виконавчої служби про заборгованість і про [ймовірне рейдерство](https://mpz.brovary.org/tov-sonyachnyj-kvartal-vs-st-krokus-shhe-ne-krapka/).

**Фото - Дмитро Карпій**
