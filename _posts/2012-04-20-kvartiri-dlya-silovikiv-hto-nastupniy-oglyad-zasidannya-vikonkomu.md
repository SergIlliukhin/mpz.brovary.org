---
title: "Квартири для силовиків. Хто наступний? (огляд рішень виконавчого комітету)"
date: 2012-04-20
author: 
  username: "pravoZnaty"
  display_name: "Маєш право знати"
tags: 
  - "vibir-redaktsiyi"
  - "vykonkom"
  - "kvartiri"
  - "novini"
  - "prokuratura"
  - "remont"
  - "sbu"
  - "transport"
  - "trotuar"
coverImage: "wp-content/uploads/2012/04/Miskvikonkom.jpg"
---

[![](https://mpz.brovary.org/wp-content/uploads/2012/04/Miskvikonkom.jpg "Міськвиконком")](https://mpz.brovary.org/wp-content/uploads/2012/04/Miskvikonkom.jpg)Розподіл безплатних квартир у Броварах, ремонт тротуарів та утворення нового громадського формування з охорони громадського порядку - ці та інші важливі рішення були ухвалені на черговому засіданні виконавчого комітету, яке відбулось 10 квітня під головуванням Ігоря Сапожка.

Повний перелік рішень (42 рішення) можна переглянути [у реєстрі](http://docs.pravo-znaty.org.ua/s/0/20/2/0?from=10.04.2012&to=10.04.2012&type=1&status=0 "Рішення виконавчого комітету за 10.04.2012р.") - ми пропонуємо до Вашої уваги найцікавіші, на нашу думку, документи:

**Розгляд квартирних питань**

Виявляється, у місті існує квартирна черга - мало того, не просто існує, а ще й просувається. На жаль, сама черга наразі прихована від громадськості, а процес внесення змін до неї не завжди зрозумілий.

\* Ордери на отримання **2 безплатних квартир** (2-х та 3-кімнатна) були надані співробітникам _Служби безпеки України_ (ці квартири було викреслено з числа "службових") - згідно [рішення](http://docs.pravo-znaty.org.ua/p1200/10.04.2012/171 "Про видачу ордерів на заселення житлової площі"). Ще **2 квартири** було надано _Прокуратурі Київської області_ (їх навпаки було внесено до числа "службових").

\* Цим же рішенням працівниця _ЖЕКу-2_ тимчасово (на період роботи) отримала ордер на "службову" 3-кімнатну квартиру;

\* До квартирної черги на засіданні виконавчого комітету внесли ряд змін: зокрема, на облік були взяті нові люди, а деякі сім'ї навпаки - зняті з квартобліку ([рішення](http://docs.pravo-znaty.org.ua/p1189/10.04.2012/151 "Про взяття на квартоблік у виконкомі міської ради"));

\* Розширено список громадян, які проживають у гуртожитках та мають право на приватизацію своїх кімнат та житлових блоків - [рішення](http://docs.pravo-znaty.org.ua/p1188/10.04.2012/152 "Про затвердження списків громадян проживаючих та зареєстрованих в гуртожитках міста та видачу ордерів на жилі приміщення в гуртожитках") (разом близько 20 сімей);

**Ремонт тротуарів** <!--more-->

Виконавчим комітетом було [затверджено](http://docs.pravo-znaty.org.ua/p1209/10.04.2012/181 "Про затвердження Переліку вулиць міста Бровари , тротуари, яких підлягають поточному ремонту в 2012 році") перелік вулиць нашого міста, тротуари яких будуть відремонтовані у 2012 році. Зокрема, до [переліку](https://brovary-rada.gov.ua/sites/default/files/doc/2012/vukonkom09/dodatok_181_10-04-2012.doc "Перелік тротуарів") було внесено ділянки вулиць Короленка, Шевченка, Енгельса, Кірова, Чубаря, Лагунової, Черняховського, Олімпійської, Гоголя, Ватутіна, Герцена та Постишева. Управлінню ЖКГ доручено виконати ремонт вже у ІІ кварталі цього року.

**Транспорт**

Звертаємо увагу пасажирів міського автобусного **маршруту №10**: рішенням виконкому маршрут було [викладено](http://docs.pravo-znaty.org.ua/p1205/10.04.2012/172 "Про внесення змін в роботу міського автобусного маршруту №10") у новій редакції: _БЗПМ – бульвар Незалежності – вул. Короленка – вул. Лагунової Марії – вул. Гагаріна - вул. Возз”єднання – вул. Грушевського Михайла – вул. Кірова – вул. Гоголя – вул. Київська - вул. Шевченка – „ ЦРЛ ” ( Нова поліклініка ) – вул. Шевченка - вул. Київська – вул. Пушкіна – вул. Горького („Геологорозвідка”) (кінцева);_ Зворотній напрямок: _вул. Горького („Геологорозвідка”) - вул. Пушкіна – вул. Київська –– вул. Шевченка – „ЦРЛ” (Нова поліклініка) - вул. Шевченка – вул. Київська – вул. Гоголя - вул. Кірова – вул. Грушевського Михайла – вул. Возз”єднання – вул. Гагаріна – вул. Лагунової Марії – вул. Короленка – вул. Київська – вул. Черняховського – БЗПМ (кінцева)_

Внесено [зміни](http://docs.pravo-znaty.org.ua/p1206/10.04.2012/173 "Про Порядок відшкодування витрат за безкоштовне перевезення без обмежень пільгових категорій населення м. Бровари пасажирським автомобільним транспортом загального користування на 2012 рік") до порядку відшкодування безплатного проїзду пільгових категорій населення на маршрутах №3, №5 та №10. До речі, згідно затвердженого [переліку](https://brovary-rada.gov.ua/sites/default/files/doc/2012/vukonkom09/dodatok_173_10-04-2012.doc "Перелік безкоштовних перевізників"), безплатно перевозять пільговиків у нашому місті лише 7 автобусів.

**Оренда комунального майна**

Рішенням виконкому [продовжено термін дії](http://docs.pravo-znaty.org.ua/p1195/10.04.2012/158 "Про продовження терміну дії договорів оренди комунального майна територіальної громади м. Бровари") договорів оренди комунального майна територіальної громади м. Бровари. У [додатку](https://brovary-rada.gov.ua/sites/default/files/doc/2012/vukonkom09/ok_158_10-04-2012.doc "Перелік") Ви можете знайти інформацію про те, хто і які приміщення орендує (і на які потреби). Там же вказано номер договору оренди, тому за бажання можна дізнатися умови (вартість), на яких виконавчий комітет надає наше з Вами майно в оренду третім особам.

**Громадські формування з охорони громадського порядку**

У Броварах з'явилося громадське формування з охорони громадського порядку "Альфа Безпека"  ([рішення](http://docs.pravo-znaty.org.ua/p1212/10.04.2012/187 "Про реєстрацію громадського формування з охорони громадського порядку „АЛЬФА БЕЗПЕКА”")). Члени таких громадських формувань мають певні додаткові права, зокрема, вони мають право використовувати пристрої для відстрілу гумових куль. Як відомо, для охорони своїх угідь у Межигір'ї та Сухолуччі наш Президент залучає саме громадські формування. Хто і для чого залучатиме новостворене ГФ у Броварах - покаже час.
