---
title: "За продаж конвалій штрафуватимуть не тільки продавців, а і покупців"
date: 2017-05-03
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "ekolog"
  - "zaborona-torgivli"
  - "konvaliyi"
  - "novini"
  - "politsiya"
  - "torgivlya-kvitamy"
  - "shtraf"
  - "yurij-zhymajlov"
coverImage: "wp-content/uploads/2017/05/18308862_1263994923699406_693809856_n.jpg"
---

**«Розпочався сезон конвалій і мешканці міста масово торгують цим товаром, що занесений до Червоної книги і заборонений для продажу», - повідомив сьогодні на оперативній нараді у міській раді головний спеціаліст із питань екології Юрій Жимайлов. Поліція в місті вже працює в рамках операції "Ринок" та "Першоцвіт": штрафуватимуть як продавців, так і покупців.**

Під час наради **Юрій Жимайлов** звернувся з проханням донести до мешканців міста інформацію щодо заборони масового знищення весняних квітів – **конвалій**, які занесені в Червону книгу природи.

> До Червоної книги занесені ряд первоцвітів, а саме: підсніжник білосніжний, шафран Гейфелів, білоцвіт весняний, цибуля ведмежа, горицвіт весняний, конвалія тощо.

Нашим журналістам головний еколог Броварів повідомив, що сьогодні ранком біля магазину «Варус» та біля ринку «Нива» особисто бачив бабусь, котрі масово торгували конваліями. На його зауваження про заборону продажу конвалій законом, пенсіонерки відповіли, що в такий спосіб заробляють собі на прожиття.

Головний еколог міста звертається до всіх броварчан бути свідомими громадянами і не знищувати масово квіти, які в Україні на межі зникнення. Рейди із виявлення торговців конваліями у місті проводити не планують, позаяк не мають для цього штату, повідомив Юрій Жимайлов. Натомість спеціаліст закликав до співпраці місцевих активістів, які готові проводити серед населення роз’яснювальну роботу.

У свою чергу поліція, яка і має слідкувати за порушенням громадського порядку і припиняти торгівлю в заборонених місцях, тим більше товаром, забороненим до продажу, до порушників закону обіцяє бути не такою лояльною. **І не лише до торговців, а і до покупців «червоникнижними» квітами**.

За інформацією начальниці сектору моніторингу **Ірини Віцелару**, у рамках операцій «Ринок» та «Першоцвіт» дільничні інспектори та групи реагування патрульної поліції уже проводять містом відпрацювання по виявленню торговців конваліями. Згідно зі [ст.88-1, п.2 КУпАП](https://uazakon.ru/ukr/kupap/88\(1\)/default.htm), порушення порядку придбання чи збуту об’єктів рослинного світу тягне за собою накладення штрафу від 3 до 15 неоподатковуваних мінімумів доходів громадян (**від 51 грн до 255 грн**) із конфіскацією об’єктів рослинного світу. Ті самі дії, вчинені в межах територій та об’єктів природно-заповідного фонду, занесених до Червоної книги України, або які охороняються відповідно до міжнародних договорів України, – тягнуть за собою накладення штрафу від 9 до 24 неоподатковуваних мінімумів доходів громадян (**від 153 грн до 408 грн**) із конфіскацією об’єктів тваринного або рослинного світу чи без такої. Якщо продаж квітами здійснюється не на території ринку, то порушників оштрафують за [ст. 160 КУпАП](https://kodeksy.com.ua/kodeks_ukraini_pro_administrativni_pravoporushennya/statja-160.htm) «Торгівля з рук у невстановлених місцях». Санкція статті передбачає покарання у вигляді штрафу від 1 до 7 неоподатковуваних мінімумів доходів громадян (**від 17 грн до 119 грн**) із конфіскацією предметів торгівлі або без такої. А позаяк адмінпротокол розглядається у судовому порядку, порушник повинен буде, окрім штрафу, сплатити ще і судовий збір – **понад 300 грн**, наголошує Ірина Віцелару.

За інформацією працівниці поліції, на сьогодні правоохоронцями ще не складено жодного адмінпротоколу за торгівлю конваліями.
