---
title: "Заява броварської міської організації партії \"Батьківщина\" у зв'язку із політичною кризою у Броварах"
date: 2015-12-21
categories: 
  - "kolonka-avtora"
---

Протягом усього часу, що минув після місцевих виборів, ВО «Батьківщина» та обрані від нашої партії депутати жодним чином не коментували та не давали публічних оцінок різного роду перемовинам, що відбувалися за участі наших колег з демократичного середовища Броварів. Ми вважали і вважаємо, що процес об’єднання демократичних сил у депутатську коаліцію в міськраді є принципово важливим для майбутнього нашого міста, а тому має відбуватися у конструктивному руслі та без голослівних звинувачень у межах демократичного табору. Нажаль, наша пряма та відверта позиція коштувала фракції «Батьківщини» репутаційних і навіть кадрових втрат, до яких призвели відомі дії наших партнерів з демократичних партій під час сесії 17 грудня. Однак навіть після цього головним своїм завданням ми вважаємо збереження єдності між демократичними силами та недопущення реваншу старих корупційних схем у міській владі.

Сьогодні політична криза у Броварах досягла свого апогею. Каменем спотикання, який протидіє об’єднанню депутатів демократичного спрямування стало питання обрання секретаря міської ради: ключового посадовця у броварській владі, який організовує роботу міської ради і потенційно може збалансувати вплив мера на депутатів і навпаки. Очевидно, що сильна і незалежна фігура на посаді секретаря міськради може забезпечити достатній контроль за внутрішнім документообігом відділів та управлінь міськвиконкому і таким чином протидіяти корупційним схемам і зловживанням нечистих на руку чиновників. На наше переконання, на посаді секретаря обов’язково має бути фаховий висуванець від демократичних сил, який зі свого боку забезпечуватиме ефективність і законність роботи міської ради.

На превеликий жаль протягом останніх шести тижнів, що тривали кулуарні перемовини між фракціями демократичного табору, депутатам так і не вдалося визначитись з єдиною кандидатурою на цю посаду. У більшості випадків досягнути згоди заважали надмірні амбіції окремих наших колег, деструктивні дії наших партнерів щодо інших демократичних фракцій, безпідставні закиди в бік один одного, а поруч з цим – тиск зі сторони наших опонентів, котрі намагаються поставити на цю посаду фігуру, що буде «зручною та комфортною для міського голови». Станом на глибокий вечір 21 грудня – за кілька годин до продовження сесії – депутати демократичного табору так і не змогли визначитися із єдиною та «прохідною» кандидатурою на посаду секретаря міської ради. Це загрожує тим, що під час голосування демократичні фракції не матимуть своєї альтернативи висуванцю Ігоря Сапожка, що стане повною поразкою «демократів», деморалізує броварчан, які довірили демократичним партіям владу у Броварах (віддавши сукупно понад 70% голосів на виборах) та остаточно зруйнує і так крихку та нестабільну демократичну коаліцію в міській раді. Врешті-решт подібний розвиток подій може запустити процес розпуску Броварської міської ради нинішнього скликання як такої, що не здатна конструктивно працювати та забезпечувати життєдіяльність міста.

З огляду на вищезазначене, партія «Батьківщина» хоче публічно закликати наших колег по міській раді та партнерів у демократичному таборі залишити осторонь власні амбіції, перейти від кулуарних домовленостей до відкритого та прозорого обговорення кандидатур на всі ключові позиції у структурі міської влади та згадати, врешті-решт, про зобов’язання перед своїми виборцями. Не можна забувати, що броварчани в першу чергу надали нам не владу і повноваження, а поклали на нас обов’язок взяти відповідальність за майбутнє нашого рідного міста.

Зі свого боку Броварська організація партії «Батьківщина» вважає, що одним з найважливіших завдань новообраних депутатів має стати продовження роботи на очищення міської влади від корупції – в т.ч. і політичної – і запровадження чесних, прозорих і демократичних алгоритмів стосунків як між політиками, так і між владою і громадянами заради розвитку Броварів. Ми сподіваємося, що ця мета об’єднає наших партнерів у міській раді і єдиною командою ми нарешті почнемо відкрито приймати узгоджені рішення демократичним способом у публічній площині. Заради наших з вами виборців і всіх броварчан.
