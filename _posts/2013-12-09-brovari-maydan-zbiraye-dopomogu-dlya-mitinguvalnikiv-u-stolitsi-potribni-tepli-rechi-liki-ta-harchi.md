---
title: "«Бровари-Майдан» щодня збирає допомогу для протестів у столиці та інформує про актуальні події"
date: 2013-12-09
author: 
  username: "shako"
  display_name: "Тарас Шако"
tags: 
  - "yevromaydan"
  - "informatsiyno-mobilizatsiyniy-tsentr"
  - "batkivshhina"
  - "brovary"
  - "vibir-redaktsiyi"
  - "kachor"
  - "miting"
  - "novini"
  - "protest"
  - "simutin"
  - "svoboda"
  - "udar"
coverImage: "wp-content/uploads/2013/12/brovari_maydan01.jpg"
---

**[![бровари_майдан01](https://mpz.brovary.org/wp-content/uploads/2013/12/brovari_maydan01.jpg)](https://mpz.brovary.org/wp-content/uploads/2013/12/brovari_maydan01.jpg)З 5 грудня на броварському Майдані Свободи діє [інформаційно-мобілізаційний пункт «Бровари-Майдан»](https://mpz.brovary.org/informatsiyno-mobilizatsiyniy-punkt-brovari-maydan/). Місцеві осередки опозиційних партій – «УДАРу», «Свободи» та Батьківщини» - щодня з 17.00 до 20.00 -  інформують броварчан про останні події на Майдані Незалежності у Києві, де після провалу Януковичем вільнюського саміту та побиття студентів й журналістів вже понад два тижні тривають протестні акції. Крім того, на броварському Майдані збирають необхідні для київських мітингувальників речі, зокрема: теплий одяг, медикаменти, продукти харчування тощо. Повний перелік найпотрібнішого можна [прочитати тут.](https://mpz.brovary.org/informatsiyno-mobilizatsiyniy-punkt-brovari-maydan/)**

За словами організаторів, зібрану допомогу щодня везуть на центральну площу столиці. У перший же день роботи інформаційно-мобілізаційного пункту «Бровари» небайдужі броварчани принесли кілька великих пакунків з харчами. Також несуть матраци, ковдри, одяг та ліки.

[![бровари_майдан03](https://mpz.brovary.org/wp-content/uploads/2013/12/brovari_maydan03.jpg)](https://mpz.brovary.org/wp-content/uploads/2013/12/brovari_maydan03.jpg)

[![бровари_майдан05](https://mpz.brovary.org/wp-content/uploads/2013/12/brovari_maydan05.jpg)](https://mpz.brovary.org/wp-content/uploads/2013/12/brovari_maydan05.jpg)

«_Окрім того, вже записалось четверо чоловіків, які мають можливість їздити на Майдан Незалежності: на чергування, в тому числі нічні, щоб виявляти та попереджати можливі провокації. Також дві жінки повідомили, що можуть брати до себе на ночівлю мітингувальників з Києва_» - розповідає депутат-«ударівець» Броварської міськради **Роман Сімутін**. Він додав, що інформаційно-мобілізаційний пункт «Бровари-Майдан» діятиме доти, доки протести продовжуватимуться в столиці  .

[![бровари_майдан12](https://mpz.brovary.org/wp-content/uploads/2013/12/brovari_maydan12.jpg)](https://mpz.brovary.org/wp-content/uploads/2013/12/brovari_maydan12.jpg)

Власне, броварські опозиціонери не тільки збирають та завозять допомогу до Києва. На встановленому на площі екрані демонструють відеозаписи кривавого розгону спецпідрозділом «Беркут» мирних мітингувальників на майдані Незалежності та на Банковій, мотивувальні ролики про Євромайдан, а також останні відеоновини про події, що відбуваються в центрі столиці та у всій Україні.

[![бровари_майдан11](https://mpz.brovary.org/wp-content/uploads/2013/12/brovari_maydan11.jpg)](https://mpz.brovary.org/wp-content/uploads/2013/12/brovari_maydan11.jpg)

Минулої п'ятниці на центральній площі міста організатори пункту «Бровари-Майдан» ініціювали збір підписів броварчан з вимогою до міського голови скликати позачергову сесію міської ради не пізніше 12 грудня. Опозиція та громадськість вимагатимуть від депутатів міськради ухвалити низку звернень до органів центральної влади, що стосуються відставки уряду Азарова, президента Януковича, а також розформування спецпідрозділу «Беркут».

[![бровари_майдан10](https://mpz.brovary.org/wp-content/uploads/2013/12/brovari_maydan10.jpg)](https://mpz.brovary.org/wp-content/uploads/2013/12/brovari_maydan10.jpg)

За першу годину активісти зібрали понад сотню підписів. Активіст партії «УДАР» **Андрій Качор** сподівається, що зібрані підписи допоможуть змусити Ігоря Сапожка скликати позачергову сесію: «_Опозиційні депутати міськради, зокрема з фракції «УДАР», ініціюють скликання позачергової сесії. Один зі способів - це збір підписів третини депутатів. Однак підписи громадян також потрібні, щоб долучити їх до звернення до міського голови та продемонструвати, що це вимога не лише народних обранців, а й людей_».

[![бровари_майдан08](https://mpz.brovary.org/wp-content/uploads/2013/12/brovari_maydan08.jpg)](https://mpz.brovary.org/wp-content/uploads/2013/12/brovari_maydan08.jpg)

Періодично до опозиційних наметів приходять люди та приносять необхідні для столичного євромайдану речі. Дехто просто зупиняється подивитись на жахливі кадри побиття студентів, журналістів та мирних демонстрантів.

Минулої п'ятниці «Маєш право знати» вирішило поцікавитись у людей, які прийшли на Майдан Свободи, що їх привело у броварську «точку» Євромайдану та чого вони загалом очікують від нинішніх протестів.

**Марія Григорівна**: «_Я дуже хочу поліпшення життя. Це перше. І Януковича треба відправити у відставку. В Києві не була, але там мої всі внуки і діти. Вони там стоять, а буду стояти тут, бо я хочу щоб життя дійсно покращилось. Поки вони будуть при владі, то в нас нічого не буде – вже три з половиною роки нічого нема. Хай літає в свій Китай!_»

[![броварі_майдан1](https://mpz.brovary.org/wp-content/uploads/2013/12/brovari_maydan13.jpg)](https://mpz.brovary.org/wp-content/uploads/2013/12/brovari_maydan13.jpg)

**Микола Іванович**: « _В мене вже такий вік, що в Київ дуже хотів би поїхати, але не можу. Я прийшов сюди, тому що підтримую дії опозиції і вважаю, що треба щось робити по-іншому. Треба жорсткіше себе поводити, бо вони (влада) очухалися від першого шоку і вже починають наступати, топтати, переступати: навіть лідерів опозиції вже викликають на допити. Вважаю, що опозиція дає якусь слабинку, а влада взагалі не звертає уваги на те, що відбувається в країні. Янукович поїхав чортзна-куди, кинув побитих людей. Треба щось робити, тому що поки влада «присипає» опозицію, для нас все це може недобре закінчитись_»

[![броварі_майдан2](https://mpz.brovary.org/wp-content/uploads/2013/12/brovari_maydan21.jpg)](https://mpz.brovary.org/wp-content/uploads/2013/12/brovari_maydan21.jpg)

**Тетяна**: «_Вже третій день після роботи я приходжу сюди. Хочу знати, які є новини. Чула по якомусь радіо, що на вихідних закликають не виходити на майдан, не пускати своїх дітей, бо буде велике побоїще. Тому я хотіла прийти і дізнатись, що насправді робиться. А Азаров – привітався і пішов з трибуни, замість того, щоб вийти до людей, пояснити «обстановку» і мирно все вирішити. В мене серце обливається кров’ю. В Києві не була, бо в мене хворі ноги. Тому приходжу сюди. Сварюсь з тими, хто неправду каже_ (усміхається).»

[![броварі_майдан3](https://mpz.brovary.org/wp-content/uploads/2013/12/brovari_maydan31.jpg)](https://mpz.brovary.org/wp-content/uploads/2013/12/brovari_maydan31.jpg)

**Олександр та Ольга**: «_По школах всіх бюджетників примушують записуватись в списки і йти 7 грудня в «Термінал» під девізом «Дитяча творчість». Обіцяють безкоштовний концерт, їжу, суші зокрема. А насправді в такий спосіб там організовують зібрання людей в підтримку Януковича. Все буде під прапорами «Партії регіонів», початок о 12:00. Директори шкіл викликали педколектив і всіх «під підпис». Для всіх дали обов’язкове завдання – привести з собою 10 осіб. Люди прийдуть, не усвідомлюючи що це насправді таке, а їх використають і покажуть, нібито вони прийшли підтримати «Партію регіонів». Ми йшли і побачили, що тут щось відбувається і хотіли повідомити цю важливу інформацію. В Київ їздимо щодня. Атмосфера сьогодні спокійніша, ніж вчора, але на вихідних очікується дуже багато людей. Від Євромайдану найголовніше очікування – це усунення чинної влади, бо нормального життя й досі не було._»

**Микола**: « _Я сюди завітав, тому що хочеться все-таки підтримати такі локальні об’єднання людей. Вважаю, що такі місцеві «майдани» не менш важливі, ніж у великих містах. Я дуже часто їжджу в Київ на Майдан, бо хочеться щось змінити, хочеться, щоб наша країна була прекрасною і процвітала. Всі мої друзі, все моє оточення прагнуть цих змін: хтось хоче євроінтеграції, хтось – зміни влади. Але всі хочуть, щоб наша країна була цивілізованою, щоб нас не били, не втоптували в багнюку. Я хочу, щоб нам давали можливість розвиватись як нації. Участь у Євромадані дає усвідомлення того, що я не стою осторонь, а роблю свій вклад для подальшого розвитку України._"

**Фото - Миколи Кожемяка**
