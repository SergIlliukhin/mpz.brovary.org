---
title: "Депутати зобов'язали власників магазинів у Броварах маркувати товари російського виробництва"
date: 2015-01-19
tags: 
  - "50-sesiya"
  - "bmr"
  - "boykot"
  - "vibir-redaktsiyi"
  - "markuvannya"
  - "novini"
  - "olefirenko"
  - "rf"
  - "simutin"
  - "sapozhko"
  - "tovari"
---

**[![1409764864-1216](https://mpz.brovary.org/wp-content/uploads/2015/01/1409764864-1216.jpg)](https://mpz.brovary.org/wp-content/uploads/2015/01/1409764864-1216.jpg)**

**Наприкінці минулого року броварські депутати нарешті перейнялись тим, щоб броварчани не фінансували опосередковано російську армію. На** **[50-ій черговій сесії](https://mpz.brovary.org/25-grudnya-vidbudetsya-50-ta-sesiya-brovarskoyi-miskoyi-radi/) 25 грудня Броварська міська рада запровадила низку заходів, які мають покращити ідентифікацію російських товарів у магазинах. На відміну від схожих рішень у інших містах України, документ носить не рекомендаційний, а зобов’язувальний характер. Окрім того, ухвалене рішення також передбачає проведення заходів на підтримку вітчизняного виробника.**

Відповідно до [рішення](http://docs.pravo-znaty.org.ua/p14984/25.12.2014/1384-50-06) міськради "суб’єкти господарювання, що здійснюють торговельну діяльність в закладах торгівлі на території міста Бровари", зобов’язані вжити заходів щодо запровадження спеціального помітного маркування товарів російського походження. Зокрема – позначка-напис «**Виготовлено в Росії**» має бути нанесена на цінники товарів з Росії. Також це словосполучення має бути присутнє на спеціальних інформаційних стендах у приміщеннях, де здійснюють торгівлю російськими товарами. Окрім того, власники магазинів тепер зобов’язані розміщувати товари російського походження **на окремих полицях**.

Броварські депутати «в пакеті» з маркуванням російських товарів також зобов’язали заклади торгівлі відповідно маркувати і товари, вироблені в Україні. Як сказано у рішенні, зробити це необхідно «_написом, графічним зображенням чи в інший загальнозрозумілий спосіб_». До того ж, суб’єкти господарювання тепер повинні проводити акції на підтримку українського виробника. Які саме акції, у документі не уточнюється.

**Рекомендувати чи зобов'язати?**

Незважаючи на те, що за це рішення проголосували майже всі присутні на сесії депутати (один – утримався), розгляд питання викликав неабияке пожвавлення серед броварських «обранців» й переріс у справжню дискусію.

**Обговорення питання про маркування російських товарів на сесії міськради**

<iframe src="//www.youtube.com/embed/WrSDLkRqhiI" width="560" height="315" frameborder="0" allowfullscreen="allowfullscreen"></iframe>

Справа в тому, що у початковому варіанті проекту рішення була фраза "рекомендувати" закладам торгівлі маркувати російські товари, однак на сесії міський голова **Ігор Сапожко** запропонував зробити формулювання більш жорстким та написати "зобов’язати". Присутній на засіданні броварський міжрайонний прокурор **Роман Олефіренко** відреагував на це та зазначив: «_Ми ж не можемо зобов’язати…_», на що мер Броварів відповів: «_Можемо, Романе Юрійовичу, сьогодні Росія офіційно каже, вона і не воює на території України_».

[![Ну, ми ж не можем...](https://mpz.brovary.org/wp-content/uploads/2015/01/Nu-mi-zh-ne-mozhem....jpg)](https://mpz.brovary.org/wp-content/uploads/2015/01/Nu-mi-zh-ne-mozhem....jpg)

Депутати переважно схвально відреагували на пропозицію мера використати слово "зобов'язати". При цьому депутат міськради **Роман Сімутін** зазначив, що саме він є ініціатором цього проекту рішення (на 49-ій сесії Броварської міської ради він [подав депутатський запит](https://www.youtube.com/watch?v=k_8YdiyIJpA&feature=youtu.be) про обов'язкове маркування російських товарів) і у своєму документі він використовував саме слово «зобов’язати», тому він здивований, що на сесії це подається як пропозиція Сапожка.

> \[quote\]Роман Сімутін розповів "Маєш право знати"про причини запровадження цих змін. «Купуючи російське, українці наповнюють бюджет Російської Федерації – бюджет країни, яка веде неприховану війну з українським народом. Можна виправдовуватися, але купуючи російське, ми в тій чи іншій мірі фінансуємо діяльність терористичних організацій, і тим самим стаємо співучасниками вбивств наших громадян. Стояти осторонь цієї проблеми – означає сховати голову в пісок. Ми не можемо заборонити продаж товарів російського виробництва, але маємо можливість прийняти план заходів з координації інформаційної діяльності та захисту інформаційної безпеки на території міста Бровари у 2014–2016 роках, одним з ключових пунктів якого повинні зобов’язати торгівельні заклади міста маркувати товари російського виробництва», - зазначив депутат. \[/quote\]

Нагадаємо, ще з 2013 року у Броварах у рамках громадянської кампанії «[Не купуй російське!](https://uk.wikipedia.org/wiki/%D0%9D%D0%B5_%D0%BA%D1%83%D0%BF%D1%83%D0%B9_%D1%80%D0%BE%D1%81%D1%96%D0%B9%D1%81%D1%8C%D0%BA%D0%B5!)» активісти [поширюють](https://mpz.brovary.org/ozbroyeni-zubati-matroshki-zaklikayut-boykotuvati-rosiyski-tovari/) листівки, наліпки, плакати із закликами не купувати російське, а в міських супермаркетах відбувалися флешмоби «[Російське вбиває!](https://mpz.brovary.org/brovarska-molod-vmiraye-vid-rosiyskih-tovariv-prosto-u-supermarketah/)». Як зазначають учасники кампанії, мета таких заходів – не лише популяризувати бойкот, як протест проти російської агресії, а й елементарно донести до українців інформацію про товари, на продажах яких поповнюється економіка Російської Федерації. Активісти висловили радість щодо ухваленого рішення. За їхніми словами, воно значно спростить досягнення кращої поінформованості громадян: «_…людина може кудись поспішати, вона не буде дивитися ані на штрихкод, ані на опис товару на пакуванні. А так – висить табличка «Виготовлено в Росії». Тепер людина має вибір… Це рішення є дуже потрібним. Звичайно, треба було раніше ввести його в дію,_» - поділився враженнями **Владислав Пасічник**, броварський активіст кампанії бойкоту російських товарів.

Варто зазначити, що деякі магазини задовго до ухвалення рішення міськрадою почали помітно маркувати свої російські товари. У супермаркетах мережі «Варус» поруч із цінниками товарів російського виробництва [з’явилися](https://vk.com/wall-1562726_3769) прапорці Російської Федерації. Водночас, активісти кампанії бойкоту зауважили вибірковість появи такого маркування – далеко не всі товари з Росії позначені таким чином.

[![53j334OUyHc - Копія](https://mpz.brovary.org/wp-content/uploads/2015/01/53j334OUyHc-Kopiya.jpg)](https://mpz.brovary.org/wp-content/uploads/2015/01/53j334OUyHc-Kopiya.jpg)

Як відомо, починаючи з літа 2014 року місцеві органи самоврядування різних міст та областей в Україні [ухвалили рішення](https://uk.wikipedia.org/wiki/%D0%9D%D0%B5_%D0%BA%D1%83%D0%BF%D1%83%D0%B9_%D1%80%D0%BE%D1%81%D1%96%D0%B9%D1%81%D1%8C%D0%BA%D0%B5!#.D0.A0.D0.B5.D0.B0.D0.BA.D1.86.D1.96.D1.97), якими або рекомендували, або зобов’язали маркувати товари російського виробництва. 4 грудня 2014 року Київська обласна рада проголосувала за рішення «_Про додаткове маркування товарів російського походження у торговельних закладах Київської області_», яким лише рекомендувала позначати товари з Росії. Подібні рішення вона рекомендувала ухвалити місцевим радам області, що і відбулось у Броварах.

За інформацією Романа Сімутіна, рішення _**зобов’язати**_ маркувати російські товари ухвалили Львівська, Чернівецька, Кременчуцька, Полтавська міські ради. Окрім того, вони розробили ще й відповідні комплекси заходів та окремі положення про маркування, а не «_обмежились… одним таким папірцем_», - зазначив на сесії депутат Сімутін, коментуючи ухвалене рішення Броварської міськради. На думку депутата, це рішення по суті зобов’язує робити те, що власники магазинів і так зобов’язані робити відповідно до Законодавства України. За словами Сімутіна, документ відповідає вимогам і є чинним на підставі ст. 17 Конституції України, ст. 7, 8 закону «Про основи національної безпеки України» та ст. 26 закону «Про місцеве самоврядування в Україні».

Контроль за виконанням рішення міські депутати поклали на постійну комісію з питань законності та правопорядку, а також на управління економіки Броварської міської ради. Як запевнив Ігор Сапожко, в управлінні економіки є торговий відділ, через який підприємців повідомлять про ухвалене рішення. При цьому, слід сказати, що у тексті рішення не встановлено термінів, протягом яких суб'єкти підприємницької діяльності мають його виконати та зробити маркування. То ж коли саме броварчани будуть належним чином попереджені про країну-виробника продукції, яка продається у місцевих магазинах та супермаркетах, покаже лише час. А вже після цього громадськість, депутати та працівники управління економіки зможуть перевірити, наскільки сумлінно вдасники торгових закладів поставились до маркування товарів російського вироництва.
