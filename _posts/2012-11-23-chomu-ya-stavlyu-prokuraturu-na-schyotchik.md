---
title: "Чому я ставлю прокуратуру на \"счётчик\""
date: 2012-11-23
author: 
  username: "SergIlliukhin"
  display_name: "Сергій Іллюхін"
categories: 
  - "kolonka-avtora"
tags: 
  - "dostup-do-publichnoyi-informatsiyi"
  - "elektronna-poshta"
  - "prokuratura"
---

Броварська прокуратура запустила новий сайт: [brovaru-prokuratura.org.ua](http://brovaru-prokuratura.org.ua/). Виглядає непогано, у єдиному стилі з сайтами обласної та Генеральної прокуратури.

Оновилася в тому числі і [інформація](http://brovaru-prokuratura.org.ua/kobl/priymannya-zapitiv-ta-nadannya-informatsiyi.html) про подання інформаційних запитів. Читачі, напевно, пам'ятають, що у Броварської прокуратури влітку були [великі проблеми](https://mpz.brovary.org/brovarska-prokuratura-ignoruye-zapiti-nadislani-elektronnoyu-poshtoyu/ "Броварська прокуратура ігнорує запити, надіслані електронною поштою!") з електронною поштою: поштову скриньку не те що не перевіряли, вона навіть була заблокована через неактивність!

Новий сайт приніс нову надію, адже електронну пошту прокуратури оновлено: **prokbrov@gmail.com** і чітко вказано, що інформаційні запити можна подавати електронною поштою.

Чудово, сказано - зроблено. Запит надіслано того ж дня.

[![](https://mpz.brovary.org/wp-content/uploads/2012/11/zapit.png)](https://mpz.brovary.org/wp-content/uploads/2012/11/zapit.png)

Наступного дня я, як наївна людина, яка вірить у нашу прокуратуру, прийшов до приймальні і попросив надати мені вхідний номер мого запиту, на що жінка у приймальні сказала, що запити по електронці вона не реєструє, а це, можливо, робить якийсь хлопець на першому поверсі, але його зараз немає!

> А знаєте що, люба прокуратуро? Може досить бавитись з Законом України "Про доступ до публічної інформації"? Ви взагалі-то маєте слідкувати за тим, як органи місцевої влади його виконують, а замість цього ще й за Вами доводиться слідкувати!

Я більше не буду нагадувати, я вмикаю лічильник: запит надіслано 21 листопада 2012, рівно за 5 робочих днів на мою електронну пошту має надійти відповідь. Чесно кажучи, я не вірю, що за цей час працівники Броварської прокуратури хоча б перевірять електронну скриньку. Але якщо до 29 листопада 2012 року у своїй поштовій скринці я не побачу відповіді на свій інформаційний запит, цією справою вже займеться обласна прокуратура.

**P.S.** Електронна пошта - справжня халепа для прокуратури. Ще б пак - не можна сказати, що лист довго йшов, що немає конвертів або не вистачає марок. І саме завдяки таким електронним запитам, я думаю, ми з Вами зможемо їх розворушити!
