---
title: "Разом з опаленням із осель броварчан пропаде і гаряча вода?"
date: 2015-04-09
author: 
  username: "yschenko"
  display_name: "Ірина Ющенко"
tags: 
  - "brovary"
  - "brovariteplovodoenergiya"
  - "vibir-redaktsiyi"
  - "gaz"
  - "garyacha-vodi"
  - "garyache-vodopostachannya"
  - "novini"
  - "tsini-na-teplo"
coverImage: "wp-content/uploads/2015/04/12.jpg"
---

[![10](https://mpz.brovary.org/wp-content/uploads/2015/04/10.jpg)](https://mpz.brovary.org/wp-content/uploads/2015/04/10.jpg)

**Що таке для людини вода, зайвий раз повторювати не варто. Якщо одним словом, то - життя: пиття, миття, прання, готування, прибирання... Як воно всього півдня бути без живильної вологи, могли відчути на собі броварчани 2 квітня, [коли на водозабірній станції в с.Пухівка сталася аварія.](https://mpz.brovary.org/brovari-bez-vodi-shho-stalosya-i-koli-dzherelo-zhittya-povernetsya-v-krani/) Тоді біля бюветів були кілометрові черги.** **І знову питання водозабезпечення в центрі уваги  мешканців Броварів. Та цього разу - гарячого.**

У місцевій пресі прозвучало, що влітку гарячу воду броварчани взагалі не побачать – з 1 квітня Україна планує припинити закупівлю газу в Росії. Тож у зв'язку з цим КП «Броваритепловодоенергія» (як й інші українські теплопостачальні підприємства) отримало лист від «Київоблгазу» з чіткою вимогою - відключитися від газових мереж, адже ліміти газу вичерпано. У свою чергу прем'єр-міністр заспокоює: гаряча вода буде, і не лише в опалювальний сезон, адже тарифи зросли. Броварчани в розгубленості: кому вірити? Буде гаряча вода в кранах після 1 квітня чи ні? І до якого часу триватиме опалювальний сезон?

Із тим, що гаряча вода в кранах – явище нестабільне, броварчани давно звиклися, адже протягом року трапляються не тільки пориви старих труб, коли гаряче водопостачання відсутнє кілька днів. Влітку (у липні), у зв'язку з ремонтно-профілактичними роботами, вода в кранах зникає на цілий місяць. Щоб зайвий раз не псувати собі нерви та не носитися з каструлями і тазиками, частина броварчан знайшла альтернативу - встановлення бойлерів. І не прогадала. Вже в 2014 році міська влада вирішила для проведення профілактичних робіт відключати гарячу воду на 2 місяці. Та і це їх не врятувало. Складна ситуація в країні дозволила відновити гаряче водопостачання лише частково – воду подавали за графіком, а потім із кінця серпня до середини жовтня вона взагалі із кранів зникла. Потепліло в крані тільки з початком опалювального сезону.

[![Energozberezhennya-SAM_1174](https://mpz.brovary.org/wp-content/uploads/2015/04/Energozberezhennya-SAM_1174.jpg)](https://mpz.brovary.org/wp-content/uploads/2015/04/Energozberezhennya-SAM_1174.jpg)

Відповідно до [Постанови КМУ №74 від 02.03.15](http://zakon4.rada.gov.ua/laws/show/74-2015-%D0%BF) Кабмін змінив період опалювального сезону - збільшив його на цілий місяць - із 1 жовтня до 30 квітня. (Мова йде в першу чергу про те, що подовжено пільговий період оплати за газ: в опалювальний період діє тариф 3.6 грн/куб газу, а не 7.188 грн/куб.) В КП «Броваритепловодоенергія» про реальне продовження опалювального сезону чують уперше. Переконують: таких термінів ніколи не було і навряд чи будуть – у світі йде глобальне потепління, температура щороку підвищується. Тож навіть **цьогорічний опалювальний сезон скоротиться на 3 дні - з 15 до 12 квітня**, адже за прогнозами синоптиків, саме до 12 квітня в країні буде прохолодно, а потім наступить справжня весна. Як стверджує директор КП «Броваритепловодоенергія» **Сергій Сафронов**, _«до 12 квітня броварчани будуть із теплом точно»_. А далі все залежатиме від погоди: якщо за вікном буде холодніше, ніж +3, то батареї залишатимуться гарячими.

Та справа не лише в погоді. Рішення щодо постачання та ціни російського газу останні півроку змінювалося чи не щодня. Лише 31 березня уряд Росії прийняв постанову щодо продовження пільгового режиму поставок природного газу в Україну з 1 квітня по 30 червня 2015 року включно. А через пару днів російський «Газпром» із НАК «Нафтогаз України» підписав додаткову угоду, згідно з якою Україна отримуватиме газ за ціною 248, 17 доларів за тисячу кубометрів.

[![12](https://mpz.brovary.org/wp-content/uploads/2015/04/12.jpg)](https://mpz.brovary.org/wp-content/uploads/2015/04/12.jpg)

Та незважаючи на таку приємну новину, в Броварах питання надання послуг із гарячого водопостачання залишається відкритим. І справа не в тому, за словами С. Сафронова, що _«лімітів на газ не надали нікому, бо весна рання і тепла»_. Просто їх ніхто і не просив. І зрозуміло чому. _«Ціна на газ підвищилася у кілька разів, а продавати його для підігріву води та для опалення потрібно по старих тарифах,_ \- пояснює С. Сафронов. - _Для підприємства це збитково і невигідно. Хто нам компенсує різницю?_». ([Нагадаємо](https://mpz.brovary.org/tarifi-na-zhitlovo-komunalni-poslugi-dlya-brovarchan-skilki-platimo-i-skilki-budemo-platiti/), _«_старий тариф» на гарячу воду для бровачан становить зараз 24,54 грн/куб.) Директор департаменту регулювання відносин у сфері теплопостачання НКРЕКУ **Світлана Черних** вважає: дійсно, по квітню в компаній збитки будуть, але невеликі. І обіцяє за підсумками року їх переглянути та прийняти рішення про компенсацію.

Тож поки в броварчан гаряча вода із кранів тече. А в «Броваритепловодоенергії» з нетерпінням очікують 1 травня – дня, коли Нацкомісія, що здійснює державне регулювання у сферах енергетики та комунальних послуг, має озвучити новий тариф на теплову енергію для населення. _«Гарячу воду влітку ми зобов'язані надавати,_ - каже С. Сафронов. - _Та чи купуватимуть її броварчани в нашого підприємства по ціні 40 грн за 1 куб – інше питання»_.

> До речі, 26 березня на засіданні Нацкомісії [було скореговано тарифи](http://www.nerc.gov.ua/?news=4324) на централізоване водопостачання та водовідведення: для КП "Броваритепловодоенергія" вони з 1 травня повинні зрости на 5,96%.

[![тарифи_броваритепловодоенергія](https://mpz.brovary.org/wp-content/uploads/2015/04/tarifi_brovariteplovodoenergiya.jpg)](https://mpz.brovary.org/wp-content/uploads/2015/04/tarifi_brovariteplovodoenergiya.jpg)

> _Тарифи вказані без ПДВ. З ПДВ: 10.88 грн (4.99 грн + 5.89 грн відповідно водопостачання та водовідведення за 1 метр кубічний)._

**P.S. Вже після публікації матеріалу з'ясувалося. що підозри про зникнення води не були марними. КП "Броваритепловодоенергія" повідомляє про відключення гарячого водопостачання з 13 квітня.**

\[caption id="attachment\_36078" align="aligncenter" width="450"\][![11150430_10206673494659691_7967092352474057625_n](https://mpz.brovary.org/wp-content/uploads/2015/04/11150430_10206673494659691_7967092352474057625_n.jpg)](https://mpz.brovary.org/wp-content/uploads/2015/04/11150430_10206673494659691_7967092352474057625_n.jpg) Фото з соцмереж\[/caption\]
