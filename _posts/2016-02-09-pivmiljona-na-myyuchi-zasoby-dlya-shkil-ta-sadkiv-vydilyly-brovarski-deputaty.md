---
title: "Півмільйона на миючі засоби для шкіл та садків виділили броварські депутати"
date: 2016-02-09
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "prozorro"
  - "batkivski-komiteti"
  - "brovary"
  - "vibir-redaktsiyi"
  - "zakupivli"
  - "myyuchi-zasoby"
  - "novini"
  - "upravlinnya-osviti"
coverImage: "wp-content/uploads/2016/02/original-1319107966.jpg"
---

**Виділяти з міського бюджету кошти на миючі засоби для дитячих навчальних закладів, а не збирати з батьків - так вирішили депутати Броварської міської ради. Розмови про це велися вже давно, зокрема Громадська рада при управлінні освіти неодноразово піднімала питання звільнення батьків від поборів. В цьому році плани втілюються в життя: закупляти миючі буде броварське управління освіти через систему Prozorro. Та чи вистачить коштів на весь рік - питання відкрите...**

Планова цифра на миючі засоби в бюджеті Броварів на 2016 рік за поданням управління освіти становила **1 млн грн**, на сесії міськради було прийнято рішення виділити **224 200 грн** на школи і **235 600 грн** на садочки. Цих коштів не вистачить на рік, кажуть в управлінні, скоріш за все - лише до кінця навчального року. А керівники навчальних закладів зазначають, що більше є потреба в дезинфікуючих, ніж в звичайних миючих засобах.

Закупатися дезинфікуючі та миючі засоби будуть не в кожній школі окремо, а централізовано, через управління освіти: для закупівлі використовуватимуть систему електронних державних закупівель Prozorro. Нагадаємо, наприкінці минулого року вперше через Prozorro броварське управління освіти закупило дезинфікуючі засоби для шкіл на період карантину.

Дотепер питанням забезпечення миючими в броварських школах і садочках опікувалися батьківські комітети, які збирали добровільні внески з батьків. І хоча суми були не великі, все одно ситуація була непевною: юридичний статус батьківських комітетів не визначений, спланувати грошові надходження і витрати неможливо, багато батьків відмовлялися платити, прозорості у витрачанні коштів немає. Тепер же батьки звільнені від добровільно-примусового збору коштів: принаймні до кінця навчального року, принаймні в частині миючих засобів.
