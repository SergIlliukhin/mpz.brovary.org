---
title: "АНОНС: Завтра обговорять, як краще шукати нового начальника броварського управління освіти"
date: 2016-02-01
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "brovary"
  - "vakansiya"
  - "konkurs"
  - "nachalnyk-upravlinnya-osvity"
  - "novini"
  - "onyshhenko"
---

**Завтра, 2 лютого, відбудеться позачергове засідання Громадської ради при управлінні освіти, [інформує](https://www.brovary-osvita.gov.ua/) сайт управління освіти і науки Броварської міської ради, також про це в соцмережах [повідомила](https://www.facebook.com/groups/brovary/permalink/1184835078213123/) заступник голови ГР Надія Лещик. Збори будуть присвячені питанню обрання нового начальника управління. Наразі відомо про двох кандидаток на цю посаду: Ольгу Романенко та Оксану Мельник.**

Засідання відбудеться **2 лютого** о **9:00** за адресою: м.Бровари, вул. Гагаріна, 18, актова зала на 3-му поверсі. Одним з питань зборів буде обговорення тексту оголошення щодо проведення конкурсу на посаду начальника броварського управління освіти.

Нагадаємо, у п'ятницю, 29 січня, було оголошено конкурс на заміщення вакансії начальника управління освіти Броварської міської ради, про це [інформував](https://www.brovary.kiev.ua/brovarska-m%D1%96ska-rada-ogoloshu%D1%94-konkurs-na-zam%D1%96shchennya-vakantno%D1%97-posadi) офіційний сайт міськради. В оголошенні повідомлялися вимоги до кандидата:

> Громадянин України, освіта повна вища педагогічна, вільне володіння державною мовою, стаж роботи на керівних посадах в державній службі не менше 3-х років, або за фахом на керівних посадах в навчальних закладах - не менше 5-ти років, знання ПК не нижче рівня користувача.

Заяви просили подавати за адресою:  м. Бровари,  вул. Гагаріна, 15, кімн. 417, телефон для довідок: 5-32-48.

Також Броварська міська рада зазначала, що додаткову інформацію щодо основних функціональних обов'язків, розміру та умов оплати праці надає сектор кадрової роботи та нагород виконавчого комітету Броварської міської ради.

Нагадаємо, питання звільнення колишнього начальника, Володимира Онищенка, останнім часом вважалося вже вирішеним, про що під час 5-ї позачергової сесії [зазначав міський голова](https://mpz.brovary.org/mer-planuye-zvilnyty-nachalnyka-upravlinnya-osvity-onyshhenka-vzhe-do-kintsya-misyatsya/). Про намір зайняти крісло начальника управління нещодавно заявляла лише [Ольга Романенко](https://mpz.brovary.org/olga-romanenko-kandydatka-na-posadu-nachalnyka-upravlinnya-osvity/), яка презентувала себе громаді на обговоренні щодо секретаря міськради та на засіданні Громадської ради. Також стало відомо, що документи для участі в конкурсі збирається подавати [Оксана Мельник](https://brovary.net.ua/novyny/oksana-melnyk-dumayu-podaty-dokumenty-na-posadu-nachalnyka-upravlinnya-osvity/oksana-melnyk-dumayu-podaty-dokumenty-na-posadu-nachalnyka-upravlinnya-osvity/), директорка ЗОШ №2, депутатка міськради від партії "Єдність", яка вважається основною претенденткою з боку влади.
