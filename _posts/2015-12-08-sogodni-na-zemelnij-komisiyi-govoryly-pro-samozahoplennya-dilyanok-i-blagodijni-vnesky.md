---
title: "Сьогодні на \"земельній комісії\" говорили про самозахоплення ділянок і благодійні внески"
date: 2015-12-08
author: 
  username: "pravoznaty"
  display_name: "Маєш право знати"
categories: 
  - "vlada"
  - "novyny"
tags: 
  - "vibir-redaktsiyi"
  - "zasidannya"
  - "zemlya"
  - "komisiya"
  - "novini"
coverImage: "wp-content/uploads/2015/12/Image000021.jpg"
---

**Сьогодні, 8 грудня, відбулось друге засідання "земельної комісії" новообраної Броварської міської ради. Оскільки дорадчий орган наразі офіційно не затверджений, жодних рішень на засіданні не ухвалювали. Однак присутні обговорили земельні [питання](https://mpz.brovary.org/24-grudnya-vidbudetsya-3-ya-chergova-sesiya-brovarskoyi-miskrady/) порядку денного 3-ї чергової сесії міськради, яка має відбутися 24 грудня. Зокрема, вирішували, кому і на яких умовах виділяти земельні ділянки, чи не зносити паркани навколо самовільно захоплених і узаконених ділянок та чи не пропонувати претендентам на броварську землю вносити благодійний внесок у бюджет міста.**

На засіданні потенційні члени ще не сформованої комісії обговорили ті питання, які не встигли [першого неформального зібрання](https://mpz.brovary.org/brovarska-zemelna-komisiya-shhe-ne-zatverdzhena-a-vzhe-pozasidala/). Під час розгляду питань, пов'язаних із наданням дозволів на виділення землі, до зали раз-по-раз запрошували претендентів. Їх було небагато. Але в кожного своя історія пошуку ділянок - хтось пережив трагедію і хоче через це змінити місце проживання, а хтось просто прагне поліпшити свої житлові умови.

На тлі цих розмов депутати пропонували деяким претендентам сплачувати благодійні внески в бюджет міста. Але пізніше в комісії почали висловлювати сумніви щодо законності таких пропозицій.

[![Image00001](https://mpz.brovary.org/wp-content/uploads/2015/12/Image000013.jpg)](https://mpz.brovary.org/wp-content/uploads/2015/12/Image000013.jpg)

Окрім того, поговорили про можливі виділення в оренду ділянок, які заходять за так звані "червоні лінії". В одному із пунктів [проекту рішення](https://docs.brovary.org/p31528/26.11.2015) мешканці просили землю, яка нібито входить в межі відведення вулиці Тельмана. Присутні зауважили, що нині ледь не вся вулиця значно звужена через отакі "відкушування" землі.

Схоже питання оренди частини існуючої вулиці - в родини Паладій. Зі слів потенційних орендарів, вони хочуть отримати ділянку, щоб сусід, який вже забрав частину дороги, не перегородив їм проїзд повністю. Присутні депутати, побачивши план, згадали, що мова йде про відрізок вулиці Чорновола. Як розповіли присутні, офіційно вона є чинною дорогою, однак за фактом давно захоплена, загороджена та, навіть, забудована.

Депутати так і не визначились, чи потрібно такі самозахоплення ламати бульдозерами, чи брати офіційні відкупні для казни. Однак думки зійшлись на тому, що після затвердження земельної комісії, необхідно буде по кожному з випадків робити виїзди на місця та ретельно вивчати ситуацію.

Серед іншого, ще поговорили про виділення землі під городи на Торгмаші - безпосередньо під лініями електропередач. Окрім того - про продовження оренди, чи то пак строкового сервітуту, для ресторану "Верона" по вулиці Шолом-Алейхема. А також - про інші земельні питання, які у порядку денному 3-ї чергової сесії Броварської міської ради йдуть під пунктами 35-41.

> Нагадаємо, перше офіціне засідання "земельної комісії" запланували **22 грудня** о **10:00**.

**Фото - Дмитро Карпій**
