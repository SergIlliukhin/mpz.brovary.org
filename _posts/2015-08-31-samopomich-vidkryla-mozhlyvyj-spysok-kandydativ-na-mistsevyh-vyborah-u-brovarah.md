---
title: "«Самопоміч» відкрила можливий список кандидатів на місцевих виборах у Броварах"
date: 2015-08-31
categories: 
  - "hromada"
  - "novyny"
tags: 
  - "vibir-redaktsiyi"
  - "vibori"
  - "vybory-2015"
  - "kandidati"
  - "mistsevi-vybory-2015"
  - "novini"
  - "obgovorennya"
  - "samopomich"
---

**Об’єднання «Самопоміч» на своєму сайті оприлюднило прізвища осіб, котрі можуть балотуватися від партії Садового до Броварської міської ради на майбутніх місцевих виборах 25 жовтня. Окрім переліку осіб, на сайті міститься також автобіографічні дані претендентів, фотографії та відомості про громадську діяльність.**

В переліку, опублікованому [в розділі «Вибори-2015»](http://samopomich.ua/vybory2015/), зазначається лише 8 осіб, яких «Самопоміч» виносить на громадське обговорення по Броварах:

1. Андрій Василенко
2. Тетяна Крилова
3. Олександр Шумний
4. Анна Калина
5. Володимир Кріпкий
6. Антоніна Юрченко
7. Олександр Корж
8. Альона Скічко

[![W5jMsOcMclQ](https://mpz.brovary.org/wp-content/uploads/2015/08/W5jMsOcMclQ.jpg)](https://mpz.brovary.org/wp-content/uploads/2015/08/W5jMsOcMclQ.jpg)

Так, **Андрій Василенко** є директором крупного броварського підприємства «Зееландія» («Zeelandia»). Також в автобіографічних відомостях на сайті «Самопомочі» зазначається, що Василенко є головою наглядової ради Всеукраїнської благодійної організації «Даун Синдром» - в публікації вказується, що Андрій Василенко виховує сина з таким захворюванням.

[![vasyl1](https://mpz.brovary.org/wp-content/uploads/2015/08/vasyl1.jpg)](https://mpz.brovary.org/wp-content/uploads/2015/08/vasyl1.jpg)

Донедавна прізвище Василенка не фігурувало серед переліку членів різних ініціативних груп, які намагалися створити осередок «Самопомочі» у Броварах. Активно увійшов в процес Андрій Василенко лише в останній місяць, коли загострилася криза у зв’язку з існуванням двох місцевих ініціативних груп «Самопомочі», які категорично не бажали об'єднуватись. Це у свою чергу загрожувало тим, що «Самопоміч» взагалі мала намір не висувати своїх кандидатів по Броварах на місцевих виборах. 38-річного Василенка називають однією з об’єднуючих фігур, яка могла врегулювати цей процес.

**Тетяна Крилова** – лідер однієї з ініціативних груп по створенню осередку «Самопомочі» у Броварах, що була сформована у нашому місті однією з перших. Незадовго після створення, група Крилової об’єдналася з іншою ініціативною групою, утворивши т.зв. «групу Саука». Прикметно, що самого координатор групи – Андрія Саука – немає в переліку, винесеного на обговорення.

[![krylova1](https://mpz.brovary.org/wp-content/uploads/2015/08/krylova1.jpg)](https://mpz.brovary.org/wp-content/uploads/2015/08/krylova1.jpg)

В оприлюднених автобіографічних відомостях зазначається, що 31-річна Крилова займається благодійною діяльністю, волонтерством, психологічною реабілітацією воїнів АТО, екологічними проектами тощо.

38-річний **Олександр Шумний** досі не фігурував в громадсько-політичному житті міста. Водночас на сайті «Самопомочі» вказується, що Шумний «бере активну участь у громадському житті міста, організовує допомогу броварчанам та громаді с.Літки (Броварський район), в тому числі, які перебувають у зоні АТО». Повідомляється також, що він є директором ТОВ «Юко Україна».

[![shumn1](https://mpz.brovary.org/wp-content/uploads/2015/08/shumn1.jpg)](https://mpz.brovary.org/wp-content/uploads/2015/08/shumn1.jpg)

Олександр Шумний не був учасником жодної з місцевих ініціативних груп «Самопомочі», вважається людиною, наближеною до Андрія Василенка.

**Анна Калина** – учасниця ініціативної групи Андрія Саука, спеціалізується на створенні ОСББ в нових житлових кварталах Броварів,  в.о. голови ОСББ «Купава-4».

[![kalyna1](https://mpz.brovary.org/wp-content/uploads/2015/08/kalyna1.jpg)](https://mpz.brovary.org/wp-content/uploads/2015/08/kalyna1.jpg)

Учасниця громадської ініціативи «Нове місто – Бровари». Анна Калина була учасницею "групи Саука" та відповідала за молодіжний напрямок.

**Володимир Кріпкий** – єдиний представник «групи Острогруда» в списку, виставленому на громадське обговорення. Працює начальником планово-економічного відділу ТОВ «Київгума», директором самого підприємства є Андрій Острогруд. Кріпкий став організатором низки громадських акцій та проектів у Броварах в рамках діяльності «Ініціативної групи Острогруда».

[![kripk1](https://mpz.brovary.org/wp-content/uploads/2015/08/kripk1.jpg)](https://mpz.brovary.org/wp-content/uploads/2015/08/kripk1.jpg)

Члени «групи Острогруда» вирізняються лояльним ставленням до Ігоря Сапожка: зокрема під час революційних подій у Броварах колектив «Київгуми» (більшу частину якого складають кияни) за розпорядженням Острогруда вийшов на мітинг під міську раду на підтримку броварського мера, обраного від Партії регіонів. Така позиція представників групи Острогруда призвела до категоричного небажання інших ініціативних груп «Самопомочі» з ними співпрацювати. Однак саме Андрія Острогруда було призначено головою осередку Броварської міської організації ВО «Самопоміч» за рішенням центрального офісу партії Садового.

**Антоніна Юрченко**, громадська активістка, учасниця «Громадянської платформи «Нова країна», ініціатор Стратегічної та Проектної сесії в рамках кампанії «Нове місто – Бровари», співорганізатор «Школи свідомого громадянина» у Броварах.

[![yurch1](https://mpz.brovary.org/wp-content/uploads/2015/08/yurch1.jpg)](https://mpz.brovary.org/wp-content/uploads/2015/08/yurch1.jpg)

41-річна Антоніна Юрченко не перебувала у складі жодної ініціативної групи по створенню осередку «Самопомочі» у Броварах і дотепер вважалась віддаленою від політичного життя міста, але активною у громадському секторі.

**Олександр Корж**, один з найактивніших учасників ініціативної групи Андрія Саука, ініціатор упорядкування дитячих атракціонів в парках та скверах Броварів, разом з дружиною Іриною Бардаковою - організатор кінопоказів сучасних українських фільмів про російсько-українську війну як в МКЦ «Прометей», так і на Майдан Свободи.

[![korzh1](https://mpz.brovary.org/wp-content/uploads/2015/08/korzh1.jpg)](https://mpz.brovary.org/wp-content/uploads/2015/08/korzh1.jpg)

33-річний Олександр Корж – директор ТОВ «АБ ГРУП», фірма спеціалізується на промисловому альпінізмі, одружений, виховує дитину.

**Альона Скічко** – дотепер не помітна в громадсько-політичному житті м. Бровари, також не входила до жодної ініціативної групи Самопомочі у Броварах.

[![skichko1](https://mpz.brovary.org/wp-content/uploads/2015/08/skichko1.jpg)](https://mpz.brovary.org/wp-content/uploads/2015/08/skichko1.jpg)

На сайті Самопомочі зазначається, що 31-річна Альона Скічко є виконавчим директором ТОВ «Бейкер Тіллі Україна», одружена, виховує з чоловіком двох дітей.

Відтак «Самопоміч» максимально скоротила кількість осіб, яких виносить на громадське обговорення в якості потенційних кандидатів в депутати Броварської міської ради – всього вісім людей. З оприлюдненого списку видно, що в переліку відсутні представники «ініціативної групи Деркача», яку інші ініціативні групи звинувачували у співпраці з «регіоналами», зокрема з керівництвом районної ради і яку підтримувала народний депутат від «Самопомочі» Ірина Сисоєнко. Також до переліку не потрапив лідер однієї з основних груп Андрій Саук, в той час як три учасника «групи Саука» в цьому списку представлені (Олександр Корж, Анна Калина, Тетяна Крилова). Водночас від «групи Острогруда» заявлено лише Володимира Кріпкого – підлеглого Острогруда в ТОВ «Київгума». Однак саме Андрія Острогруда призначено керівником осередку «Самопомочі» у Броварах. Усі ж інші учасники списку дотепер взагалі не були пов’язані публічно із «Самопоміччю» у Броварах.

> За оцінками експертів, на найближчих місцевих виборах у Броварах «Самопоміч» може отримати від трьох до восьми депутатських мандатів. Станом на сьогодні за даними різних соціологічних досліджень, рейтинг партії Садового коливається в [межах 7%](http://www.kiis.com.ua/?lang=ukr&cat=reports&id=540&page=1), водночас на останніх парламентських виборах «Самопоміч» отримала близько 18% голосів броварчан.

Самопоміч на своєму сайті закликає броварчан повідомляти інформацію про оприлюднених кандидатів, яка може вплинути на рішення партії щодо висування кожного конкретного кандидата на вибори за номером **(044) 206 56 65** або письмово на скриньку [samopomich@samopomich.in.ua](mailto:samopomich@samopomich.in.ua).
