---
title: "У Київській області поширюється африканська чума свиней. Бровари поки що не в зоні ризику"
date: 2017-04-03
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "afrykanska-chuma"
  - "vykonkom"
  - "gospodarstvo"
  - "derzhprodspozhyvsluzhba"
  - "novini"
  - "operatyvna-narada"
  - "svyni"
  - "sytyuk"
coverImage: "wp-content/uploads/2017/04/28160962bb9d7470c40023abd9c19b88.jpg"
---

**Про поширення хвороби йшлося у звіті в. о. начальника управління Держпродспоживслужби в Броварському районі Володимира Ситюка на сьогоднішній оперативній нараді у Броварській міськраді.** 

_"Епізоотична ситуація в Броварському районі стабільна, але не стабільна по всій Україні, у тому числі й Київській області, щодо африканської чуми свиней_**\***_", —_ зазначив **Володимир Ситюк**.

Як розповів в.о. начальника Держпродспоживслужби, 30 березня відбулося засідання Державної надзвичайної протиепізоотичної комісії в Київський держобладміністрації, під час якого було оголошено, що станом на цей період зафіксовано **60** випадків африканської чуми серед свиней (для порівняння: за весь 2016 рік був лише **91** такий випадок).

_"Наразі ситуація в Броварському районі благополучна, ми намагаємося стримувати хворобу належним контролем за переміщенням тварин та продукції з них. Але на засіданні ДНПК було наголошено про важливість створення резервного фонду при міських і сільських радах для організованої закупівлі медикаментів, спецодягу та обладнання", —_ додав Володимир Ситюк.

У свою чергу заступник міського голови **Григорій Голубовський** зазначив, що створення фонду вимагає додаткового фінансування з бюджету міста (рішення про яке прийматиметься на сесії міськради), а для цього треба з'ясувати кількість свиней у приватних господарствах. Держпродспоживслужба планує заручитися допомогою депутатів міських, селищних і сільських рад, адже самій Службі заходити на приватну територію заборонено. _"Саме місцеві депутати можуть допомогти вести облік кількості свиней при подвірному обході й особистому спілкуванні з мешканцями",_ — наголосив пан Ситюк.

_**\*****А**_**_фриканська чума свиней (АЧС) —_** це висококонтагіозна, гостра, інфекційна, вірусна хвороба свиней, що входить до [переліку особливо небезпечних (карантинних) хвороб тварин](http://zakon4.rada.gov.ua/laws/show/1006-2007-%D0%BF) та [списку інфекційних та інвазійних хвороб тварин затвердженого МЕБ на 2016 рік](http://www.oie.int/en/animal-health-in-the-world/oie-listed-diseases-2016/). **Вірус африканської чуми свиней не становить небезпеки для людини.**
