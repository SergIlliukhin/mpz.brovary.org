---
title: "Суд визнав відмову у задоволенні запиту на інформацію Сергія Іллюхіна протиправною"
date: 2012-07-02
tags: 
  - "illyuhin"
  - "vibir-redaktsiyi"
  - "dostup-do-publichnoyi-informatsiyi"
  - "novini"
  - "prilyepko"
  - "skochko"
  - "sud"
  - "telepenko"
---

**[![](https://mpz.brovary.org/wp-content/uploads/2012/07/Suddya-Telepenko.jpg "Суддя Телепенько")](https://mpz.brovary.org/wp-content/uploads/2012/07/Suddya-Telepenko.jpg)**Сьогодні Броварський міськрайонний суд виніс рішення у [справі про доступ до публічної інформації](https://mpz.brovary.org/brovarskiy-sud-prodovzhit-rozglyadati-spravu-po-podstupu-do-publichnoyi-informatsiyi/), яким визнав [відмову Броварської міської ради](https://mpz.brovary.org/brovarskih-chinovnikiv-suditimut-za-vidmovu-nadati-informatsiyu/) у задоволенні запиту на інформацію Сергія Іллюхіна протиправною. Тим самим суд спростував "аргументацію" юриста виконкому Олександра Прилєпка про те, що "запитувач має вказувати у запиті, що йому не відомо те, що йому не відомо" і "сторона позивача не вміє читати коми у законах". Відтак активіст "Маєш право знати" у судовому порядку довів, що його запит на інформацію відповідає усім вимогам закону "Про доступ до публічної інформації", а відтак має бути розглянутий і задоволений.

Під час відкритого судового засідання у залі суду суддя **Телепенько А. Д.** постановив позов Сергія Іллюхіна "_задовольнити частково_". [![](https://mpz.brovary.org/wp-content/uploads/2012/07/Postanova-sudu-MPZ.jpg "Постанова суду МПЗ")](https://mpz.brovary.org/wp-content/uploads/2012/07/Postanova-sudu-MPZ.jpg) Зокрема "_Визнати дії Броварської міської ради Київської області щодо відповіи Сергію Іллюхіну в наданні інформації щодо рішення виконавчого комітету Броварської міської ради Київської області "Про затвердження тарифів на послуги Комунального підприємства "Оздоровчо-реаблітаційний центр" протиправними"_.

Однак у тій частині, у якій позивач просив зобов'язати міську раду надати відповідь на запит на інформацію, суддя відмовив. Натомість зобов'язав _"Броварську міську раду Київської області  у порядку, встановленому Законом України "Про доступ до публічної інформації", повторно розглянути запити Іллюхіна Сергія Миколайовича від 12 січня і 23 січня 2012 року щодо надання йому інформації про рішення виконавчого комітету Броварської міської ради Київської області "Про затвердження тарифів на послуги Комунального підприємства "Оздоровчо-реаблітаційний центр" і надати відповідь_".

Також на користь Сергія Іллюхіна з Броварської міської ради має бути стягнуто судовий збір у розмірі 16.10 грн.

Рішення суду від 2 липня 2012 року має набрати законної сили після закінчення строку подання апеляційної скарги (протягом 10 днів з моменту отримання копії постанови суду). Однак, за словами Сергія Іллюхіна, він має намір оскаржити відмову суду у задоволенні другої частини позову, оскільки вважає, що суддя мав зобов'язати Броварську міську раду надати відповідь на запит, а не повторно розглянути, то ж після отримання копії постанови суду планує звертатись до Київського апеляційного адміністративного суду.

Нагадаємо, що перша частина судового засідання відбулася 12 червня 2012 року. У ході судового засідання [виникла скандальна ситуація](https://mpz.brovary.org/suddya-telepenko-zaboroniv-videozyomku-sudu-proti-brovarskoyi-vladi-video/ "Суддя Телепенько заборонив відеозйомку суду проти броварської влади. ВІДЕО") після того, як позивач та присутні журналісти виявили бажання здійснювати аудіо- та відеофіксацію процесу, а представник відповідача категорично заперечував. Суддя Телепенько тоді виніс [сумнівну ухвалу](https://mpz.brovary.org/prilyepko-telepenko-ta-glasnist-sudovogo-protsesu-video/ "Прилєпко, Телепенько та гласність судового процесу (ВІДЕО)"), якою заборонив учасникам процесу здійснювати відеозапис.
