---
title: "Влада обіцяє включити опалення у житлових будинках броварчан з 1 жовтня"
date: 2013-09-30
tags: 
  - "brovary"
  - "vibir-redaktsiyi"
  - "kp-brovariteplovodoenergiya"
  - "novini"
  - "opalennya"
  - "opalyuvalniy-sezon"
  - "rozporyadzhennya"
  - "rozporyadzhennya-miskogo-golovi"
  - "teplovodoenergiya"
---

**[![Опалення](https://mpz.brovary.org/wp-content/uploads/2013/09/Opalennya.jpg)](https://mpz.brovary.org/wp-content/uploads/2013/09/Opalennya.jpg)Схоже, броварчанам не доведеться мерзнути у своїх домівках до 15 жовтня. Сьогодні броварський міський голова видав розпорядженя "[Про початок опалювального  сезону в 2013/2014 році](http://docs.pravo-znaty.org.ua/p9193/30.09.2013/146)", згідно з яким у житлових будинках мають включити централізоване опалення вже завтра - 1 жовтня.**

У документі, що міститься на [офіційному веб-сайті Броварської міської ради](http://brovary-rada.gov.ua/rozporyadzhennya-mіskogo-golovi-vіd-30092013-№146-od-pro-pochatok-opalyuvalnogo-sezonu-v-20132014-ro), сказано, що з **30 вересня 2013 року** тепло мають подати у дитсадки, школи та лікарні, з **1 жовтня 2013 року** опалення має з'явитись на об’єктах житлового фонду, соціально-культурної сфери міста та адміністративні будівлі підприємств, установ та організацій.

Пуск котелень та подачу теплоносія доручено забезпечити директору КП „Броваритепловодоенергія” Сафронову С.В. За подачу газу необхідних параметрів для роботи котелень міста відповідальним визначено начальника Броварської філії по експлуатації газового господарств ПАТ «Київоблгаз» Бобка А.М., а електропостачання котельних має забезпечити начальник Броварського РП ПАТ „АЕС Київобленерго” Карпенко І.О. Начальнику управління освіти Онищенку В.І. та керівникам відомчих дошкільних закладів доручено забезпечити пуск внутрішньої системи опалення об’єктів. Контроль за виконанням розпорядження покладано на заступника міського голови  Голубовського Г.П.

> **Чи впорається міська влада та відповідні установи з поставленним завданням та термінами і чи справді завтра омріяне тепло з'явиться в оселях броварчан, дізнаємось вже незабаром. "Маєш право знати" закликає броварчан до пильності та просить інформувати нас про можливі затримки з подачею опалення на нашу електронну адресу info @ pravo.znaty.org.ua.**
