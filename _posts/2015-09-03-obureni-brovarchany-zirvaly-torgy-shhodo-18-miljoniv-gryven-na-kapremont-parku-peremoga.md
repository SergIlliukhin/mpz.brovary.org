---
title: "Обурені броварчани зірвали торги щодо 18 мільйонів гривень на капремонт парку \"Перемога\""
date: 2015-09-03
author: 
  username: "leshchyk"
  display_name: "Ольга Лещик"
categories: 
  - "hromada"
  - "aktsiyi-zahodi"
tags: 
  - "aktivisti"
  - "brovary"
  - "vibir-redaktsiyi"
  - "novini"
  - "park-peremoga"
  - "plotnikova"
  - "rekonstruktsiya-parku"
  - "tender"
  - "torgi"
  - "uzhkg"
  - "upravlinnya-zhkg"
---

**Вчора, 2 вересня, о 10:00 у приміщенні броварського управління житлово-комунального господарства мали відбутись торги на проведення капітального ремонту броварського парку «Перемога». На цей особливо важливий перед місцевими виборами проект із бюджету мали виділити суму у 18 150 661 грн. Три зареєстрованих фірми мали боротись за право забрати парк під свою відповідальність. Однак зазвичай тихий розподіл коштів не відбувся. Завдяки активній громаді міста, яка сказала своє рішуче слово.**

О 9:15 кілька десятків представників різних громадських організацій та партій, а також звичайних стурбованих жителів зібралось біля кабінету начальника УЖКГ **Галини Плотнікової**, аби спробувати відмінити торги. Найбільше обурення присутні броварчани висловлювали з приводу приховання проекту ремонту парку. Схему майбутніх доріжок та розташування інших об'єктів нікому не показали, хоча активісти неодноразово звертались з таким проханням.

[![торги (5)](https://mpz.brovary.org/wp-content/uploads/2015/09/torgy-5.jpg)](https://mpz.brovary.org/wp-content/uploads/2015/09/torgy-5.jpg)

Окрім цього, більшість броварчан впевнені у тому, що для реконструкції парку такої суми відверто забагато. Та й чи потрібен саме зараз Броварам начебто новий сучасний парк, коли на цю суму можна побудувати, приміром, новий дитячий садок? Саме з такими питаннями небайдужі мешканці міста звернулись до Галини Плотнікової. Проте, на жаль, прийнятої відповіді не отримали.

[![торги (6)](https://mpz.brovary.org/wp-content/uploads/2015/09/torgy-6.jpg)](https://mpz.brovary.org/wp-content/uploads/2015/09/torgy-6.jpg)

Начальник УЖКГ не переставала повторювати, що ми, жителі Броварів, трішки спізнились, адже з претензіями і пропозиціями варто було звертатись раніше. Натомість громада запевняла, що вже півроку добивається оприлюднення схеми майбутньої реконструкції парку, вимагає долучення до процесу його змін. А, окрім цього, активісти самостійно створили робочу групу для розробки нової концепції парку «Перемога», молодь опитала сотні броварчан щодо того, яким вони хочуть бачити центральний парк міста.

[![торги (13)](https://mpz.brovary.org/wp-content/uploads/2015/09/torgy-13.jpg)](https://mpz.brovary.org/wp-content/uploads/2015/09/torgy-13.jpg)

На запитання: «Навіщо витрачати 18 мільйонів гривень на реконструкцію парку?» громада отримувала різні відповіді. Спочатку працівники УЖКГ стверджували, що експертиза визначила саме таку суму, і вони тут ні до чого. Потім відповідальність за визначення кількості грошей лягла на депутатів Броварської міської ради. А через декілька хвилин людей вже запевняли у тому, що, насправді, сума не **18 млн грн**, а **4,8 млн грн**.

[![торги (11)](https://mpz.brovary.org/wp-content/uploads/2015/09/torgy-11.jpg)](https://mpz.brovary.org/wp-content/uploads/2015/09/torgy-11.jpg)

Поки керівництво УЖКГ Броварів намагалось обрати кращі аргументи, а громада просила перенести торги на місяць-півтора, щоб зацікавлені броварчани встигли розглянути проект, додати свої побажання і зауваження, серед натовпу з’явився перші учасники – представники фірми, які змагається за можливість реконструювати парк. Також до кабінету намірилась зайти секретар торгів.

[![торги (10)](https://mpz.brovary.org/wp-content/uploads/2015/09/torgy-10.jpg)](https://mpz.brovary.org/wp-content/uploads/2015/09/torgy-10.jpg)

Начальник УЖКГ Галина Плотнікова попросила пропустити їх, а з присутніх активістів обрати декількох, які зможуть бути присутніми на тендері. Мовляв, усі бажаючі громадяни не можуть зайти, лише - представники ЗМІ та "уповноважені" представники громадських організацій, що ще більше обурило людей. На її прохання впустити секретаря та учасників торгів до кабінету люди сказали тверде «Ні». З цього моменту натовп вже вдосталь роздратованих броварчан вирішив діяти рішучіше і не пропустив підприємців та чиновників до кабінету, де на нього чекали працівники управління ЖКГ, важливі папери і великі можливості.

[![торги (14)](https://mpz.brovary.org/wp-content/uploads/2015/09/torgy-14.jpg)](https://mpz.brovary.org/wp-content/uploads/2015/09/torgy-14.jpg)

Вирішенням стала поява працівника правоохоронних органів, який запитав у начальниці, чи можна активній громаді бути присутніми на торгах, і коли Плотнікова сказала "так", до кабінету змогли зайти і учасники торгів, і секретар, і активісти.

[![торги (12)](https://mpz.brovary.org/wp-content/uploads/2015/09/torgy-12.jpg)](https://mpz.brovary.org/wp-content/uploads/2015/09/torgy-12.jpg)

Як тільки натовп потрапив до кабінету, залунали викрики «Ганьба!» і вимоги припинити незаконний тендер, а у руках активістів з'явилися плакати із неприємними владі словами. У цей час Галина Плотнікова, зафіксувавши присутність усіх трьох учасників, намагалась почати торги. Згодом, зрозумівши, що розгнівані активісти не дадуть їй цього зробити, начальник УЖКГ почала звинувачувати їх у хуліганстві і виганяти із кабінету.

[![торги (19)](https://mpz.brovary.org/wp-content/uploads/2015/09/torgy-19.jpg)](https://mpz.brovary.org/wp-content/uploads/2015/09/torgy-19.jpg)

Суперечка тривала доти, доки вистачало сил дихати у тісному і повному людей приміщенні у розпал літньої спеки. Коли сили почали закінчуватись, обидві сторони вирішили законом домогтися виправдання своїх дій. Лише представники фірм стиха нервували, адже реально втрачали вигідну можливість.

[![торги (18)](https://mpz.brovary.org/wp-content/uploads/2015/09/torgy-18.jpg)](https://mpz.brovary.org/wp-content/uploads/2015/09/torgy-18.jpg)

У результаті депутат Броварської міської ради **Роман Сімутін** ініціював написання публічного звернення щодо зловживання працівників УЖКГ. Отримавши підписи активістів, документ перейшов до рук працівників міліції. Натомість начальник управління ЖКГ Галина Плотнікова написала заяву у правоохоронні органи щодо зриву тендеру і хуліганських дій присутньої громади міста. Власне, на цьому гаряча дискусія закінчилась, торги було оголошено такими, що не розпочались. Наостанок чиновники пообіцяли викласти у відкритий доступ схему капітального ремонту центрального парку.

[![торги (23)](https://mpz.brovary.org/wp-content/uploads/2015/09/torgy-23.jpg)](https://mpz.brovary.org/wp-content/uploads/2015/09/torgy-23.jpg)

Цього разу громада перемогла, проте скільки всього ми вже пропустили? А головне – скільки всього ми ще можемо не угледіти за нашою владою? Здається, без пильного ока броварчан місто може скоро стати зовсім не нашим, а гроші, як завжди буває, зникнуть у кишенях когось «свого».

**Фото – Бажен Левковець**
