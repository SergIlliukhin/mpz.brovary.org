---
title: "Як це було у Броварах: за рік після революції на Майдані Свободи згадували її початок"
date: 2014-11-24
author: 
  username: "pravoznaty"
  display_name: "Маєш право знати"
tags: 
  - "yevromaydan"
  - "videohroniki"
  - "vibir-redaktsiyi"
  - "maydan"
  - "maydan-svobodi"
  - "novini"
  - "richnitsya"
  - "revolyutsiya-gidnosti"
  - "film"
coverImage: "wp-content/uploads/2014/11/IMG_3605.jpg"
---

**[![IMG_3605](https://mpz.brovary.org/wp-content/uploads/2014/11/IMG_3605.jpg)](https://mpz.brovary.org/wp-content/uploads/2014/11/IMG_3605.jpg)21 листопада, рівно за рік після доленосного допису на Фейсбуку Мустафи Найєма, що того дня закликав людей виходити на протест проти режиму Януковича, броварські майданцівці вийшли на місцевий Майдан Свободи, аби згадати, як починалася революція у нашому місті.**

Люди на головній броварській площі почали збиратися ще близько 17:30: на Майдані Свободи спершу з’явились столи з чаєм та канапками, потім – металеві діжки з полум’ям та автомобільні шини. Окремі перехожі з подивом розглядали і не могли збагнути, що ж то воно буде: нової революції на сьогодні ж наче не призначали?.. Лише згодом, побачивши екран, проектор та звукове обладнання, а також поспілкувавшись з активістами, згадали й собі, що сьогодні – річниця початку Революції Гідності, рік, як вся країна вийшла на Майдан.

[![IMG_3516](https://mpz.brovary.org/wp-content/uploads/2014/11/IMG_3516.jpg)](https://mpz.brovary.org/wp-content/uploads/2014/11/IMG_3516.jpg)

[![IMG_3574](https://mpz.brovary.org/wp-content/uploads/2014/11/IMG_3574.jpg)](https://mpz.brovary.org/wp-content/uploads/2014/11/IMG_3574.jpg)

«Ідея відзначити річницю у Броварах прийшла спонтанно, коли з'ясувалося, що незабаром – 21 листопада, а у Броварах наче й нічого не намічається з цього приводу», - розповідає один з ініціаторів акції **Андрій Качор.** «Як і в Києві рік тому, так і сьогодні у Броварах відзначити цю дату вирішили журналісти – команда «Маєш право знати». До журналістів долучились місцеві активісти: **Андрій Саук, Олександр Корж, Лідія Стрельченко, Валентин Гаврищук** та хлопці й дівчата з ОНУМу, броварські «ударівці» на чолі з **Романом Сімутіним**, активісти «Свободи» **Олег Шевчук** та **Сергій Нечипоренко**. Зрештою, майже всі ті, хто й у 2013-му починав Майдан у Броварах.

[![IMG_3563](https://mpz.brovary.org/wp-content/uploads/2014/11/IMG_3563.jpg)](https://mpz.brovary.org/wp-content/uploads/2014/11/IMG_3563.jpg)

[![IMG_3646](https://mpz.brovary.org/wp-content/uploads/2014/11/IMG_3646.jpg)](https://mpz.brovary.org/wp-content/uploads/2014/11/IMG_3646.jpg)

«Не зважаючи на те, що в організації акції брали участь партійці різних політсил, принциповою умовою було не використання жодної партійної символіки чи якимось іншим чином пов’язувати це з політикою», - розповідає один з організаторів **Аліна Дяченко.** «Нашою метою було просто зустрітись разом на броварському Майдані і згадати, як це було, оцінити ті події з річної дистанції, подумати, до яких наслідків призвела та Революція і зрештою зрозуміти – чи досягла вона успіху, чи закінчилася за рік чи ще триває й досі?».

[![IMG_3635](https://mpz.brovary.org/wp-content/uploads/2014/11/IMG_3635.jpg)](https://mpz.brovary.org/wp-content/uploads/2014/11/IMG_3635.jpg)

[![IMG_3642](https://mpz.brovary.org/wp-content/uploads/2014/11/IMG_3642.jpg)](https://mpz.brovary.org/wp-content/uploads/2014/11/IMG_3642.jpg)

Окрім створеного антуражу столичного Майдану – діжок з вогнищами, чаю і канапок – на місці проведення акції розвісили пам’ятні фотографії зі столичного Майдану та з броварських революційних подій. А поруч з хрестом, встановленим тут на честь полеглих героїв Небесної сотні, поклали символічні атрибути Революції гідності: шини, оранжеві будівельні каски, які захищали майданівців на перших порах, респіратори, що їх використовували під час газових атак, трофейні «беркутівські» щити та шоломи…

[![IMG_3521](https://mpz.brovary.org/wp-content/uploads/2014/11/IMG_35211.jpg)](https://mpz.brovary.org/wp-content/uploads/2014/11/IMG_35211.jpg)

[![IMG_3546](https://mpz.brovary.org/wp-content/uploads/2014/11/IMG_3546.jpg)](https://mpz.brovary.org/wp-content/uploads/2014/11/IMG_3546.jpg)

Однак головною подією стала демонстрація 40-хвилинної документальної стрічки «Бровари. Хроніки революції», створеної журналістом «Маєш право знати» **Тарасом Шако** буквально за дві доби до акції. У міні-фільми журналіст не лише показав усю історію броварської революції: від встановлення наметів на Майдані Свободи вже у грудні і до барикад на виїзді з міста наприкінці лютого,  але й запросив прокоментувати ті події найактивніших їхніх учасників: колег-журналістів, депутатів броварської міської ради, підприємців, учасників броварської самооборони, тощо. Найближчим часом ці відеохроніки можна буде переглянути на [Youtube-каналі «Маєш право знати».](https://www.youtube.com/user/PravoZnatyOrgUa)

[![IMG_3689](https://mpz.brovary.org/wp-content/uploads/2014/11/IMG_3689.jpg)](https://mpz.brovary.org/wp-content/uploads/2014/11/IMG_3689.jpg)

[![IMG_3672](https://mpz.brovary.org/wp-content/uploads/2014/11/IMG_3672.jpg)](https://mpz.brovary.org/wp-content/uploads/2014/11/IMG_3672.jpg)

[![IMG_3664](https://mpz.brovary.org/wp-content/uploads/2014/11/IMG_3664.jpg)](https://mpz.brovary.org/wp-content/uploads/2014/11/IMG_3664.jpg)

Не зважаючи на майже годинну затримку з початком акції (спричинену, як і рік тому на Майдані, технічними проблемами) та перший серйозний осінній холод, людей перед екраном зібралось кілька десятків, і це без особливого анонсування події. Як розповіли пізніше організатори, вони навмисно не робили широке промо заходу, адже прагнули зустрітися на Майдані Свободи саме з тим, хто сам пам’ятав про річницю і прийшов би на Майдан Свободи і без заклику. Щоб поставити свічку за загиблими, згадати, як все відбувалося рік тому в Україні і в Броварах. А ще – подумати, чи досягла революція мети, яку ставила перед собою відпочатку, чи очистилась влада – зокрема броварська - від приспішників режиму Януковича, і що ще потрібно зробити для того, аби країна змінилась, а подвиг  героїв Небесної сотні не був марним.

**Фото - [Миколи Кожемяка](www.fotokray.com.ua)**
