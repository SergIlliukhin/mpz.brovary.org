---
title: "Дерев після реконструкції вул.Київської - не передбачено!"
date: 2016-08-30
categories: 
  - "kolonka-avtora"
---

Нещодавно до мене на прийом завітали мешканці округу з однією проблемою (але зараз не про неї). Слово за слово, і заговорили про те що, будучи вдячними за розширення проїжджої частини та облагородження прилеглої території по вул. Київській, люди нарікають на те, що під час здійснення реконструкції були спиляні усі дерева між проїжджою частиною та тротуарами. Внаслідок цього зараз відсутній як затінок на тротуарах, так і будь-який захист від шуму та пилу з автодороги. Мешканці почали запитувати про те, яку ж кількість дерев було зрізано в ході виконання робіт реконструкції вул. Київської; кому зрізана деревина була реалізована для подальшої переробки; скільки було отримано коштів за реалізацію деревини та на що вони були спрямовані. Ну і окрім цього поцікавились: чи буде встановлення якогось шумовідбиваючого захисту вздовж проїжджої частини вул. Київської або висадки нових зелених насаджень з тим, щоб з часом вони виконували цю функцію.

Я надіслав відповідний запит і отримав відповідь – не дуже втішну: «Під час виконання робіт по згаданому вище об'єкту відповідно до проекту, було надано дозвіл на знесення зелених насаджень згідно актів обстеження у кількості 192 дерева. Фактично знесено - 125 дерев (У 2008 році було зрізано 104 дерева згідно акту виконаних робіт №08/03-24 за лютий 2008 року. У 2011 році було зрізано 21 дерево згідно акту виконаних робіт № 1 1/12-06 за грудень 2011 року.)

Вказана деревина була передана КП "Служба замовника" для використання власних потреб даного підприємства, а саме: опалення приміщень даного підприємства, оскільки зрізані дерева не являються діловою деревиною.

Щодо встановлення шумовідбиваючого захисту та висадки дерев проектом не передбачено. Вздовж вулиці Київської в м. Бровари Київської області проектом передбачено влаштування газонів без висадки дерев.»

 [![888](https://mpz.brovary.org/wp-content/uploads/2016/02/888.jpg)](https://mpz.brovary.org/wp-content/uploads/2016/02/888.jpg) А в кінці приписка «Питання прийнято до вивчення», хоча що під цим мається на увазі мені не досить зрозуміло.
