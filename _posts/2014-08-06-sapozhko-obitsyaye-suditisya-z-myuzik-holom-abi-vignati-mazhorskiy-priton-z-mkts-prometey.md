---
title: "Сапожко хоче суду над \"Мюзік-Холом\". Багмут обіцяє мститись"
date: 2014-08-06
author: 
  username: "pravoZnaty"
  display_name: "Маєш право знати"
tags: 
  - "music-hall"
  - "bagmut"
  - "brovary"
  - "vibir-redaktsiyi"
  - "vykonkom"
  - "myuzik-holl"
  - "novini"
  - "sapozhko"
coverImage: "wp-content/uploads/2014/08/myuzik-hol1411.jpg"
---

**[![myuzik-hol141](https://mpz.brovary.org/wp-content/uploads/2014/08/myuzik-hol1411.jpg)](https://mpz.brovary.org/wp-content/uploads/2014/08/myuzik-hol1411.jpg)На черговому засіданні міськвиконкому, що відбулось 5 серпня, ключовим питанням для розгляду виявилась ситуація зі скандальним кафе «Мюзік-Хол», що розташоване в МКЦ «Прометей» та належить родині місцевої депутатки від Партії регіонів Наталії Багмут.**

Активіст «Народного контролю» **Руслан Яремчук** та журналіст «Маєш право знати» **Андрій Качор** передали присутньому на засіданні міському голові **Ігорю Сапожку** колективні звернення мешканців будинків на бульварі Незалежності, в яких ті скаржаться на свавілля кафе «Мюзік Хол». Крім того, Руслан Яремчук роз’яснив присутньому меру та прокурору, які саме умови договору оренди приміщенні в кафе систематично порушуються. Разом з тим Андрій Качор повідомив, що днями під стінами одіозного закладу [відбулась акція протесту](https://mpz.brovary.org/brovarchani-dali-vladi-10-dniv-na-viselennya-kafe-bagmutiv-z-prometeyu/), результатом якої стало оголошення владі 10-ти денного ультиматуму, протягом якого чиновники мають розірвати договір оренди зі скандальним кафе та виселити його з приміщення міського культурного центру.

У відповідь мер Сапожко запевнив, що днями на засіданні спеціальної комісії представники органів влади розглядали дану ситуацію, і після суспільного резонансу вирішили позиватися проти «Мюзік Холу», аби в судовому порядку розірвати з ним договір оренди. Як запевнили чиновники – це єдина можливість ліквідувати «мажорський притон» в «Прометеї».

За цим слово взяла начальниця міського відділу культури, а за сумісництвом – мати власника «Мюзік-Холу» Романа Багмута – **Багмут Наталія**. У своєму виступі вона назвала всі звинувачення активістів брехнею та запевнила, що «Мюзік Хол» не порушує жодних законодавчих норм і діє виключно згідно із договором оренди.

<iframe src="//www.youtube.com/embed/00_uWy0492o" width="640" height="480" frameborder="0" allowfullscreen="allowfullscreen"></iframe>

Під час виступу Наталії Андріївни, у внутрішній двір будівлі міськвиконкому зайшло близько десяти людей з плакатами. Як виявилось – це були [ті самі «протестувальники», котрі намагались зірвати акцію 3 серпня біля «Мюзік Холу».](https://mpz.brovary.org/brovarchani-dali-vladi-10-dniv-na-viselennya-kafe-bagmutiv-z-prometeyu/) Цих молодих людей Наталія Багмут назвала **«учасниками клубу дозвілля кафе «Мюзік Хол», які нещодавно повернулись із зони АТО».**

Щоправда, за кілька хвилин до цього, пані Багмут запевняла, що це – захисники середнього бізнесу з Міжнародної Ліги Захисту Прав Громадянина України, а ще за кілька хвилин стверджувала, що ця молодь – представники броварських ресторанів. Самі ж мітингувальники на запитання хто вони і з якою метою прийшли на акцію повідомити так і не змогли.

<iframe src="//www.youtube.com/embed/JA8fZDxfKjc" width="640" height="480" frameborder="0" allowfullscreen="allowfullscreen"></iframe>

Виступ Наталії Багмут на виконкомі тривав близько 20-ти хвилин. Протягом цього часу вона повідомила, що ніколи не була в Партії регіонів (хоча саме за списками ПР обиралась до міської ради) ,  а також проанонсувала відразу два позови проти Андрія Качора. Зокрема, Наталія Андріївна заявила, що використання книги з її зображенням під час масових акцій прирівнюється до «паплюження національного прапору та гербу», а тому учасники акції нестимуть відповідальність за «приниження українських символів». Активісти намагались з’ясувати у Багмут, чий бік вона представляє під час свого виступу: влади, громади, або ж фірми свого сина ТОВ «Дека Інвест», яка володіє кафе «Мюзік Хол». Однак і на це питання начальник відділу культури відповіла розмито: мовляв, її уповноважили представники середнього бізнесу. Наприкінці своє промови, Наталія Андріївна застерегла мера Сапожка від прийняття «антинародних, злочинних рішень», а відтак просила  не розривати договір оренди з ТОВ «Дека Інвест».

Водночас Ігор Сапожко повідомив, що документи в суд на виселення скандального кафе з Прометею мають бути готові вже на наступне засідання виконкому 12 серпня – за день до закінчення ультиматуму броварчан.
