---
title: "Розстріл поліцейських у Княжичах: запитань більше, ніж відповідей – ВІДЕО"
date: 2016-12-21
author: 
  username: "trydence"
  display_name: "Дмитро Карпій"
categories: 
  - "video"
  - "novyny"
tags: 
  - "brovary"
  - "video"
  - "vbivstvo"
  - "zmi"
  - "knyazhychi"
  - "novini"
  - "peredacha"
  - "politsiya"
  - "prokuratura"
  - "rozsliduvannya"
  - "rozstril"
  - "smet"
  - "syuzhet"
  - "tragidiya"
---

**Від дня [загибелі 5 поліцейських](https://mpz.brovary.org/v-perestriltsi-pid-brovaramy-zagynulo-5-politsejskyh-dvoye-z-nyh-brovarchany/) під Броварами минуло вже більше двох тижнів, а число запитань у справі лише зростає. Нещодавно правоохоронці пообіцяли провести розслідування протягом місяця. А до того часу деталей не розкривають – мовляв, таємниця слідства. Отож, чи був розстріл результатом неякісного планування спецоперації? Чи причетні поліцейські до пограбувань приватних садиб? Відповідей на ці запитання наразі немає. Але журналісти та фахівці наводять красномовні факти, які можуть допомогти знайти правду.**

Найперше, на що вказують розслідувачі: убили всіх, ранених не залишилось. Батько загиблого бійця поліції охорони **Сергія Орлова** зазначає, що крізь тіло його сина пройшло 30 куль. Стрілянина на ураження, - зазначають фахівці в сюжетах ЗМІ, - більше схожа на повне зачищення свідків.

Водночас, журналісти ТСН підозрюють, що окрім загиблих були й поранені. На доказ вони наводять слова медсестри: мовляв, доставили ще живого Юліана (_очевидно, йдеться про загиблого **Юліана Рудька**, оперативника з Києва – прим. авт.)._

_Сюжет ТСН телеканалу 1+1_

<iframe src="https://www.youtube.com/embed/4KzStxbgOVw" width="560" height="315" frameborder="0" allowfullscreen="allowfullscreen"></iframe>

Слід згадати, що джерела «Маєш прав знати» у броварській лікарні одразу після трагедії [вказали](https://mpz.brovary.org/v-perestriltsi-pid-brovaramy-zagynulo-5-politsejskyh-dvoye-z-nyh-brovarchany/): до медиків доставили єдиного КОРДівця, про якого говорять як про загиблого в перестрілці (**Віталій Валевський** - прим.авт.). Він помер через 15 хв після прибуття до медиків. Про інших доставлених тоді не повідомляли.

Тато Сергія Орлова, який є колишнім правоохоронцем, провів власне розслідування, - йдеться в сюжеті ТСН. Він запевняє: коли бійці поліції охорони приїхали та затримали двох оперативників, прийнявши їх за ймовірних бандитів, спецпідрозділ КОРД вирушив із засідки та після прибуття одразу розстріляв усю автівку – разом зі «своїми» затриманими.

В програмі передач «ЦРУ» від «24 каналу» головний експерт експертної групи «Поліція під контролем» **Борис Малишев** зазначає: не було ні терористичної загрози, ні якихось екстраординарних підстав для того, щоби застосовувати вогнепальну зброю.

_Випуск передачі «ЦРУ» від «24 каналу»_

<iframe src="https://www.youtube.com/embed/c30yOlfJywg" width="560" height="315" frameborder="0" allowfullscreen="allowfullscreen"></iframe>

Ще один момент, на який вказують журналісти та фахівці: є підозра, що слідчі виходили зі своєї засідки в недобудованій садибі. Нагадаємо, що поліція охорони за офіційною інформацією приїхала на спрацювання сигналізації в будинку, що стоїть неподалік. До нього хтось намагався проникнути, що підтвердила, зокрема, власниця зламаного помешкання.

Тут розслідувачі згадують, що із загальної картини подій випадає близько години часу. Що відбувалося в цей період – не відомо. **Іван Ступак**, депутат Київської обласної ради, припускає, що в цей час між різними формуваннями поліції могли тривати торги. Не відкидає, що правоохоронцям пропонували поділитися награбованим.

Також дослідники ставлять запитання: чи була спецоперація санкціонована судом? Інформації про це немає. Окрім того, розслідувачі вказують, що КОРДівці пересувалися на приватному "бусику".

Водночас, в Генеральній прокуратурі України просять не поспішати із висновками та дочекатися результатів офіційного розслідування. Генпрокурор **Юрій Луценко** [визнає](http://www.pravda.com.ua/news/2016/12/10/7129456/), що спецоперація була спланована невдало. Начальник Головного управління Національної поліції в Києві **Андрій Крищенко**,  з його слів,  через це має подати у відставку. В.о. голови Національної поліції України **Вадим** **Троян** запевняє, що усі 25 причетних до спецоперації - і виконавці, і організатори - відсторонені. Очільник броварської поліції **Олег Янчинський** [зазначає](https://mpz.brovary.org/oleg-yanchynskyj-cherez-pivroku-brovarskyj-viddil-politsiyi-zapratsyuye-na-povnu/): місцеві поліцейські власного розслідування не проводять.

**Фото - «Страна»**
