---
title: "Звільнено директора Броварського краєзнавчого музею – першого із запланованої низки очільників закладів культури"
date: 2017-04-04
author: 
  username: "yschenko"
  display_name: "Ірина Ющенко"
categories: 
  - "vlada"
  - "novyny"
tags: 
  - "brovary"
  - "viktor-koryavyj"
  - "vibir-redaktsiyi"
  - "konkurs-na-posadu-dyrektora"
  - "krayeznavchyj-muzej"
  - "novini"
coverImage: "wp-content/uploads/2017/04/11-2.jpg"
---

**Донедавна чинного директора Броварського краєзнавчого музею, а нині в.о. директора Віктора Корявого, звільнено із займаної посади «за власним бажанням», хоча спеціаліст полишати улюблену справу і не збирався. На сайті Броварської міської ради вже й [оголошено конкурс](http://brovary-rada.gov.ua/news/14970.html) на заміщення вакантної посади директора. І це лише перше усунення з посади із низки очікуваних звільнень очільників закладів культури Броварів. Виною всьому – Закон про культуру, кажуть у міському відділі культури. Виконання якого в Броварах блокувалося протягом усього минулого року.**

Відповідно до оголошення на сайті міськради, до нового очільника музею висуваються такі кваліфікаційні вимоги:

- вища освіта;
- стаж роботи у сфері культури не менше трьох років;
-  володіння державною мовою;
- досвід роботи на керівних посадах в органах державної влади, органах місцевого самоврядування, на підприємствах, в установах, організаціях усіх форм власності не менше трьох років;
- здатність за своїми діловими і моральними якостями, освітнім і професійним рівнем виконувати відповідні посадові обов’язки.

Також на претендентів очікують публічні презентації проектів програм розвитку музею на 1 і на 5 років. Це відбудеться під час засідання конкурсної комісії, формування якої у відділі культури розпочалося з **31 березня**.

Для участі в конкурсі потрібно написати заяву, скласти автобіографію, зробити копію документа, що посвідчує особу, надати копії документів про вищу освіту, два рекомендаційні та мотиваційний листи довільної форми. Всі ці документи потрібно надіслати на вказані поштову та електронну адреси. Їх прийматимуть до **29 квітня**. Сам конкурс закінчиться не пізніше **31 травня** 2017 року, зазначено на сайті міськради.

> Поштова адреса: бульвар Незалежності,4, м. Бровари, 07400, відповідальна особа – Метьолкіна Лариса Олексіївна, контактний телефон: (04594) 5-10-61. Електронна адреса: kulturabr@ukr.net з позначкою «документи на конкурс «Музей».

Причиною звільнення керівника музею стали законодавчі нововведення, відповідно до яких керівники закладів культури повинні призначатися за результатами конкурсу. Власне, це - найголовніший "недолік" екс-директора музею **Віктора Корявого**, якого було призначено на посаду понад 7 років тому без конкурсу. І не лише його. На черзі – звільнення «за власним бажанням» і директора МКЦ «Прометей», завідуючих дорослою і дитячою міськими бібліотеками та міським клубом, каже очільниця відділу культури **Інна Савченко.**

«_Ще 28 січня 2016 року Верховна Рада_ _ухвалила [Закон](http://zakon0.rada.gov.ua/laws/show/955-19)_ _України «Про внесення змін до деяких законодавчих актів України щодо запровадження контрактної форми роботи у сфері культури та конкурсної процедури призначення керівників державних та комунальних закладів культури»_, - розповідає заступниця начальника відділу культури **Лариса Метьолкіна**. - _Законом, зокрема, встановлюється, що керівники призначаються на посаду шляхом укладення з ними контракту строком на п’ять років за результатами конкурсу._ _Практично у всіх містах України пройшли такі конкурси, а в Броварах – ні. Нас навіть викликали в Київ, щоб заслухати, з якої причини ми не виконали цей Закон»._

За словами Лариси Метьолкіної, причина ігнорування Закону – його недосконалість: так, наприклад, призначати директором на конкурсній основі мають право не більше, ніж на 5 років.  Продовжити контракт можна ще один раз на той же термін. А куди потім дівати працівників, які досягли передпенсійного віку, – незрозуміло.

Нині 53-річному Віктору Корявому, який написав заяву «за власним бажанням», запропоновано перейти на посаду наукового співробітника та до призначення нового директора виконувати його обов’язки. Сам же історик поки що вагається: чи подавати документи на директора музею чи піти в столицю звичайним охоронцем, де заробітна плата значно вище 3 тис грн, які пропонують за директорування. На такі гроші не поспішає йти в культуру і молодь, каже Інна Савченко, тож сподівається, що Віктор Корявий, який є фахівцем своєї справи, на своє місце все ж повернеться.
