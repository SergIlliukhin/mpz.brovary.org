---
title: "Як броварські школярі допомагають воїнам АТО"
date: 2014-12-19
author: 
  username: "yschenko"
  display_name: "Ірина Ющенко"
tags: 
  - "brovary"
  - "vibir-redaktsiyi"
  - "dopomoga-ato"
  - "novini"
  - "osvita"
  - "shkola"
---

**![1](https://mpz.brovary.org/wp-content/uploads/2014/12/1.jpg)Про їхні маленькі подвиги не пишуть статті у газетах і не знімають сюжети центральні канали. А вони нарівні з дорослими плетуть маскувальні сітки, печуть бійцям АТО пиріжки, в’яжуть шкарпетки, збирають гроші й роблять обереги, щоб там, на передовій, підтримати наших солдат і ще раз нагадати: хлопці, тримайтеся, ви не самі, ми з вами. Броварські школярі об’єдналися у потужний фронт допомоги нашій армії, і роблять маленькі дива, які щодня рятують людські життя.**

Водій-волонтер Андрій Огневюк кілька разів на місяць відвозить на передову в Дебальцево продукти харчування, ліки, одяг, засоби гігієни та інше: умови хлопців на війні залишаються жахливими, а бійцям немає від кого більше чекати допомоги, як від своїх рідних та земляків. Нещодавно разом із буржуйками, харчами й теплими речами чоловік повіз солдатам і малюнок 5-річного Дані, який дуже просив доставити його роботу прямо в руки героям. Дорогою на одному з блокпостів серед ночі автомобіль Андрія Сергійовича зупинили нацгвардійці - водія прийняли за сепаратиста. Та це непорозуміння зникло, коли волонтер продемонстрував малюнок Дані.

![2](https://mpz.brovary.org/wp-content/uploads/2014/12/22.jpg)

Нацгвардійці просили залишити дитячого подарунка їм, однак він уже став оберегом, тож волонтер із дитячою роботою продовжив шлях до місця призначення, куди успішно і дістався. Хоча на передовій солдати не люблять фотографуватися, але фото зробили спеціально для Дані. Ця історія – лише єдиний приклад, наскільки важлива для наших солдат не лише матеріальна, а й моральна підтримка,особливо дітей, адже саме заради їхнього щасливого майбутнього і взяли хлопці в руки зброю. Взагалі, розповідають бійці, котрі повернулися в Бровари на ротацію, якби не волонтери – наші хлопці не вижили б і не вистояли.

![3](https://mpz.brovary.org/wp-content/uploads/2014/12/3.jpg)

Звідки і коли саме з’явився волонтерський рух у Броварах, точно не можуть сказати і самі волонтери трьох осередків, які діють у нашому місті: Координаційного центру допомоги броварським військовим, «Зеленої палатки» біля «Варуса» та штабу допомоги, розташованого в міській раді. Але ще працюють і окремі волонтери. Та всіх об’єднує одне: безмежний патріотизм і велике бажання допомогти нашій армії.

![4](https://mpz.brovary.org/wp-content/uploads/2014/12/4.jpg)

Перший клич про допомогу нашим солдатам прозвучав у дитячих садочках Броварів ще півроку тому. Влітку, коли школярі відпочивали на канікулах, батьки та вихователі дошкільних навчальних закладів почали збирали перші кошти на підтримку наших солдатів, а у вересні волонтерський рух підхопили й учні шкіл.

![6](https://mpz.brovary.org/wp-content/uploads/2014/12/6.jpg)

![7](https://mpz.brovary.org/wp-content/uploads/2014/12/7.jpg)

Протягом 4 місяців діти проводили благодійні акції, конкурси, марафони, концерти, ярмарки, реалізовуючи на них різноманітні смаколики та вироби, зроблені власноруч, активно брали участь у міських акціях, організовували зустрічі із воїнами АТО, писали листи на передову та слали малюнки. І це не «з-під палки». Діти неоголошеної війни швидко подорослішали і, надихаючись прикладом старших, стали до «станка» допомоги нашим солдатам - батальйонам «Айдар», «Київська Русь», «Чернігів», «Карпатська Січ», зв’язку; 25, 30, 72, 92, 95, 128-ій бригадам. І не тільки. Близько 300 броварчан пішли з Броварів на схід, щоб «братній» народ із «дружньою допомогою» не прийшов і до їхньої хати. П’ятьох броварських дітей вже ніколи не візьмуть на руки їхні батьки – вони полягли там, на передовій, в Донецькому аеропорту, блокпостах.

**Діти неоголошеної війни: якщо не ми, то хто?**

[![8](https://mpz.brovary.org/wp-content/uploads/2014/12/8.jpg)](https://mpz.brovary.org/wp-content/uploads/2014/12/8.jpg)

[![9 (1)](https://mpz.brovary.org/wp-content/uploads/2014/12/9-1.jpg)](https://mpz.brovary.org/wp-content/uploads/2014/12/9-1.jpg)

[![10](https://mpz.brovary.org/wp-content/uploads/2014/12/10.jpg)](https://mpz.brovary.org/wp-content/uploads/2014/12/10.jpg)

Одними з перших долучилися до волонтерства вчителі, учні та батьки шкіл  №5, 7 та гімназії ім. Степана Олійника. У 5 школі навіть створили пункт збору всього необхідного для воїнів АТО. І вже через тиждень були перші результати: діти назносили гори консервації, теплого одягу, шкарпеток, круп, миючих засобів, шампунів, зубної пасти. Скільки всього необхідного зібрали для воїнів – підрахувати складно, кажуть у школі. Лише в Координаційний центр доставили понад тонну! А ще 5 тис. грн передали у штаб в міськраді для придбання воїнам теплих речей.

[![11](https://mpz.brovary.org/wp-content/uploads/2014/12/11.jpg)](https://mpz.brovary.org/wp-content/uploads/2014/12/11.jpg)

[![12](https://mpz.brovary.org/wp-content/uploads/2014/12/12.jpg)](https://mpz.brovary.org/wp-content/uploads/2014/12/12.jpg)

У 7 школі із зібраних 6 тис. грн частину грошей витратили на придбання продуктових наборів для сімей двох учнів-переселенців із 2-Д класу, на 4 тис. грн закупили 12 комплектів термобілизни, шкарпетки та продукти харчування для земляків, які воюють, а 6 723 грн передали волонтерам. Дуже зраділи воїни і теплим шкарпеткам, які зв’язали діти на уроках праці, і плетеним браслетам та оберегам.

[![13](https://mpz.brovary.org/wp-content/uploads/2014/12/13.jpg)](https://mpz.brovary.org/wp-content/uploads/2014/12/13.jpg)

[![O](https://mpz.brovary.org/wp-content/uploads/2014/12/14.jpg)](https://mpz.brovary.org/wp-content/uploads/2014/12/14.jpg)

Гімназисти, які протягом I семестру також не сиділи склавши руки, зібраними 13 800 грн. розпорядилися також розумно: 8 тис. грн віддали для потреб броварських військових, решту суми розділили між 5 батьками гімназії, котрі є учасниками АТО. А виручені 460 грн на День міста за власні поробки передали батьку гімназиста, котрий перебуває на реабілітації після поранення. Та і це ще не все. Свято козацтва, День вчителя, День Збройних сил також не минули даремно: зібрані пожертви – 3 900 грн пішли на реабілітацію солдатам, які знаходяться у Броварській лікарні та оплату однієї з численних операцій бійцю батальйону «Азов», а на 1550 грн придбали необхідне для солдат та відправили їм посилку. А ще сплели для воїнів таку необхідну зимову маскувальну сітку.

[![15](https://mpz.brovary.org/wp-content/uploads/2014/12/15.jpg)](https://mpz.brovary.org/wp-content/uploads/2014/12/15.jpg)

[![17](https://mpz.brovary.org/wp-content/uploads/2014/12/17.jpg)](https://mpz.brovary.org/wp-content/uploads/2014/12/17.jpg)

З першим снігом особливу подяку від бійців 72 бригади отримали й учні 4-Б класу приватної школи «Фортуна», які зі своїм вчителем-натхненницею Валентиною Прудкою також сплели необхідний атрибут для маскування.

[![16](https://mpz.brovary.org/wp-content/uploads/2014/12/16.jpg)](https://mpz.brovary.org/wp-content/uploads/2014/12/16.jpg)

[![17 (1)](https://mpz.brovary.org/wp-content/uploads/2014/12/17-1.jpg)](https://mpz.brovary.org/wp-content/uploads/2014/12/17-1.jpg)

[![18](https://mpz.brovary.org/wp-content/uploads/2014/12/18.jpg)](https://mpz.brovary.org/wp-content/uploads/2014/12/18.jpg)

Волонтери «Зеленої палатки» вкотре дякують учням ЗОШ № 1, адже перед виїздом у Дебальцево на передані 2381 грн змогли закупити сало, устілки для взуття та м’ясні консерви. Нещодавно учні 10 класу з класним керівником Людмилою Федорівною порадували наших воїнів 11 коробками печива, прапором та газетою з побажаннями. Назбирали в 1 школі солдатам і на берці.

[![29](https://mpz.brovary.org/wp-content/uploads/2014/12/29.jpg)](https://mpz.brovary.org/wp-content/uploads/2014/12/29.jpg)

[![30](https://mpz.brovary.org/wp-content/uploads/2014/12/30.jpg)](https://mpz.brovary.org/wp-content/uploads/2014/12/30.jpg)

[![31](https://mpz.brovary.org/wp-content/uploads/2014/12/31.jpg)](https://mpz.brovary.org/wp-content/uploads/2014/12/31.jpg)

Свій внесок - 2100 грн передала до штабу у міськраді на закупівлю берців і школа № 6. Окрім цього, на підтримку наших воїнів лише у вересні в школі зібрали понад 9 тис. грн, які використали на бронежилети (6 тис. грн), допомогу дружинам воїнів АТО (2 тис. грн) та лікування дитини воїна. Гроші, які зібрали під час ярмарку та благодійного марафону протягом жовтня-листопада, а це 4 784 грн, передали волонтерам на придбання солдатам зимового взуття, а частину з них адресно направили на лікування 3-х онкохворих дітей школи.

Юні волонтери із ЗОШ № 2 опікуються безпосередньо бійцями батальйонів «Айдар», «Київська Русь», «Чернігів», забезпечуючи їх наборами ключів, генераторами світла, теплими речами, берцами, продуктами харчування, миючими засобами, оберегами. Школа №3 також вносить посильний внесок у перемогу: із зібраних 9 516 грн штабу у міськвиконкомі передали 4 144 грн., а 5 372 грн. - адресно трьом бійцям.

[![21](https://mpz.brovary.org/wp-content/uploads/2014/12/211.jpg)](https://mpz.brovary.org/wp-content/uploads/2014/12/211.jpg)

[![22](https://mpz.brovary.org/wp-content/uploads/2014/12/221.jpg)](https://mpz.brovary.org/wp-content/uploads/2014/12/221.jpg)

[![23](https://mpz.brovary.org/wp-content/uploads/2014/12/23.jpg)](https://mpz.brovary.org/wp-content/uploads/2014/12/23.jpg)

Вчителі, учні та батьківський колектив НВК у переважній більшості допомагають військовим підрозділам, де служать 5 випускників їхньої школи. Так на зібрані 25 тис. грн закупили теплий одяг, рації, шоколад, печиво, берці, термобілизну. Частина цих грошей пішла на реабілітацію Ігоря Муратова - батька однієї із учениць закладу, який перебуває в госпіталі після поранення. Окремо школярі підтримали свого випускника 2008 р. Андрія Чабанюка: на 7 тис. грн придбали рації та тепловізори для розвідувальної бригади, де служить хлопець.

[![24](https://mpz.brovary.org/wp-content/uploads/2014/12/24.jpg)](https://mpz.brovary.org/wp-content/uploads/2014/12/24.jpg)

[![25](https://mpz.brovary.org/wp-content/uploads/2014/12/25.jpg)](https://mpz.brovary.org/wp-content/uploads/2014/12/25.jpg)

Поїхали до зони АТО термобілизна, рукавички, термошкарпетки, теплі та легкі балаклави від учнівського, педагогічного та батьківського колективів ЗОШ №9, які було придбано на зібрані 3 тис. грн. А 15 тис. грн школа передала пораненим бійцям, котрі перебувають на реабілітації в хірургічному відділенні Броварської лікарні.

[![26](https://mpz.brovary.org/wp-content/uploads/2014/12/26.jpg)](https://mpz.brovary.org/wp-content/uploads/2014/12/26.jpg)

[![27](https://mpz.brovary.org/wp-content/uploads/2014/12/27.jpg)](https://mpz.brovary.org/wp-content/uploads/2014/12/27.jpg)

Із черговим вантажем відправились в Дебальцево теплі речі, продукти харчування, засоби гігієни, медикаменти від учнів школи №10. Також у навчальному закладі зібрали та передали волонтерам на потреби бійців 5 060 грн. Вдячні ж бійці порадували дітей прапором нашого міста з підписами та побажаннями та передали понівечений уламок снаряда від установки «Град», щоб підростаюче покоління завжди пам’ятало про нищівні наслідки застосування зброї.

[![28](https://mpz.brovary.org/wp-content/uploads/2014/12/28.jpg)](https://mpz.brovary.org/wp-content/uploads/2014/12/28.jpg)

На початку грудня отримали наші солдати щирі вітання від вихованців, батьків та трудового колективу Броварського навчально-виховного об’єднання: продукти харчування, консерви, крупи, чай, згущене молоко, цукерки, засоби особистої гігієни та шкарпетки. А ще вихованці БНВО передали захисникам обереги, прапор України з написом: «Борімося – поборемо! Нам Бог помагає».

Волонтери кажуть: дитяча ініціатива і їхні щирі почуття глибоко вражають. Взагалі, броварські навчальні заклади їх радують чи не щодня, адже в залежності від обставин та погодних умов потреби бійців постійно змінюються. Якщо провести нехитрі підрахунки, то лише за 4 місяці силами учительського, учнівського та батьківського колективів шкіл Броварів зібрано понад 100 тис. грн і не одна тонна всього необхідного, що дозволяє нашим солдатам почуватися на передовій впевнено.

\[quote\]«Окреме спасибі всім дітям як молодшої, так і старшої школи Броварів за побажання, листи і малюнки, що постійно везе наша Оксана бійцям на Схід, - пишуть волонтери «Зеленої палатки біля "Варуса"» в групі «Бровари» на Фейсбук. - Вони вселяють віру та морально підтримують хлопців на передовій. Дитинство і війна поняття не сумісні, але дивлячись на фото діяльності наших діток, розумієш, що дитячий розум здатний розмежувати добро і зло. І добра в наших дітях набагато більше, ніж негативу. Тому в нас є майбутнє!»\[/quote\]

Школярі обіцяють не зупинятися і надалі продовжувати підтримувати наших солдат. На носі Новий рік, тож маленькі мрії мають збуватися і в тих, хто сьогодні в окопах. А в дітей єдине бажання: нехай, нарешті, в Україні настане спокій.
