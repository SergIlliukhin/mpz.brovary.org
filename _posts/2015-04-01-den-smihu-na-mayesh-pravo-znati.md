---
title: "День сміху на \"Маєш право знати\""
date: 2015-04-01
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "1-kvitnya"
coverImage: "wp-content/uploads/2015/04/1212046000673331.jpg"
---

**[![Y](https://mpz.brovary.org/wp-content/uploads/2015/04/1212046000673331.jpg)](https://mpz.brovary.org/wp-content/uploads/2015/04/1212046000673331.jpg)На щастя, є у нашому житті день, який навіть у найскладнішій і зовсім не смішній ситуації дає нам можливість взяти паузу, трохи перепочити і пожартувати. Пожартувати з нашого життя, зі світу, з гарних і не дуже людей. Врешті-решт – посміятись із самих себе!**

Перше квітня – День сміху – саме такий день. Тому не зважаючи на те, що за кілька останніх годин наше видання видало стільки публікацій, скільки зазвичай робить за цілий тиждень, для нас це було не складно, а навпаки – легко і приємно. На жаль, ми не встигли опублікувати все, що придумали напередодні, тож багато «новин» цього разу лишились «за кадром». Зокрема цього разу броварчани не встигли дізнатись, що:

>  - З 9 червня спецвідділ з благоустрою розпочне міську програму із закопування погребів;
> 
>  - Акаунт Григорія Голубовського в Instagram подолав позначку в 5000 фоловерів;
> 
> \-  Андрій Качор перебуває в СІЗО після нападу на журналіста Броварського радіомовлення
> 
>  - На честь призначення нового голови РДА усім депутатам райради видали по земельній ділянці;
> 
>  - Павло Різаненко подав до суду на ТРЦ «Термінал» аби повернути його громаді Броварів;
> 
> \- Адміністратори групи «Бровари» на Фейсбук збираються перенести її в «Однокласники»;
> 
>  - Перші LED-лампи на сонячних батареях встановлять в парку «Приозерний» на Пекарні;
> 
>  - Видання «Маєш право знати» продало частину акцій новому власнику;
> 
>  - Сергій Федоренко: «Я живий і легітимний голова земельної комісії»;
> 
>  - Гастроном «Тандем» іде на реконструкцію: там облаштовують коворкінг/антикафе
> 
>  - Начальник міліції Клименко анонсував електронний документообіг у броварському міськвідділі вже з травня;
> 
> \- Міськвиконком зменшив кошторис капітального ремонту «Чупа-чупсу» з 3 до 2 млн. гривень;

І ще багато-багато іншого, на що нам цього разу просто «не вистачило рук». Сподіваємось, що сьогоднішні «новини» на «Маєш право знати» допомогли нашим читачам трохи відволіктися від насущних проблем. А всі «герої» наших першоквітневих «новин» поставляться до цього з гумором та не ображатимуться ;). І, звісно, ще раз наголошуємо: усі новини, опубліковані на нашому сайті 1 квітня є жартівливими, несправжніми  і з реальністю не завжди мають щось спільне! Але інколи - таки мають :)

> **Архів першоквітневих новин "Маєш право знати"**
> 
> \[spoiler title="**Перед громадським обговоренням по Генплану активісти вимагають проведення громадських слухань**" open="0" style="2"\] Активна громада Броварів погрожує заблокувати громадське обговорення Генерального плану міста Бровари якщо перед цим не відбудуться громадські слухання. Про це повідомила лідер громадської ініціативи «Громадські слухання» Аліна Дяченко. За словами Дяченко, рішення про проведення громадських слухань перед громадським обговоренням було прийнято під час засідання 10-ої, ювілейної стратегічно-проектної сесії «Нове місто – Бровари». «Ми відстоюватимемо думку громади, вона має законне право на громадські слухання не зважаючи на заплановані громадські обговорення!», – заявила Дяченко. У свою чергу журналіст Андрій Качор повідомив, що у випадку, якщо Сапожко відмовиться проводити громадські слухання перед громадськими обговореннями, він напише статтю на «Маєш право знати». «Я не жартую, я напишу статтю в блог!», – прямо так і сказав Качор. У випадку, якщо це не допоможе, Качор не виключає, що піде на крайні міри і напише пост у Фейсбук.\[/spoiler\]
> 
> \[spoiler title="**У Броварському краєзнавчому музеї продовжать виставку «Партійні квитки Ігоря Сапожка»**" open="0" style="2"\] Експозиція партійних квитків броварського міського голови Ігоря Сапожка, котра вже понад місяць триває в Броварському краєзнавчому музеї, буде продовжена щонайменше на два тижня. Таке рішення було прийнято на спільній нараді відділу культури та управління освіти Броварської міської ради у зв’язку з великим ажіотажем та увагою мешканців до експозиції. Нагадаємо, що виставка складається з понад сотні експонатів, серед яких не лише членські квитки тих партій, які змінив Ігор Сапожко протягом своєї політичниї кар’єри, але й інша партійна атрибутика. Так, зокрема, броварчани можуть ознайомитись з брендовими значками, шаликами, спільними фото Ігоря Васильовича з Юлією Тимошенко та Віктором Януковичем, партійними прапорами з особистим автографом мера Броварів. Центральною частиною експозиції є, власне, виставка партійних квитків Ігоря Сапожка під назвою «Від «Батьківщини» до Партії регіонів і назад. Мій шлях». У офіційному прес-релізі виставки зазначається, що дана подія приурочена завершенню політичної кар’єри Ігоря Сапожка. Нещодавно міський голова Броварів заявив, що як колишній член Партії регіонів не має морального права балотуватись на наступних виборах мера Броварів, зважаючи на те, що броварчани тотально підтримали Майдан та революцію. «Це було би надто цинічно з мого боку», – сказав міський голова, відповідаючи на запитання журналістів про наступні місцеві вибори.\[/spoiler\] \[spoiler title="**До Великодня на Майдані Свободи урочисто відкриють першу лінію МАФів**" open="0" style="2"\] Торговельний майданчик «З турботою про кожного» планують облаштувати навколо нової ялинки, висадженої на центральній площі минулого року. Перші 5 МАФів на Майдані Свободи відкриють за участі міського голови, начальників відділів та управлінь міськвиконкому, а також в присутності заступника голови КОДА. Як повідомили в управлінні архітектури, між місцевими підприємцями був проведений спеціальний конкурс за право встановити МАФи саме в першій лінії майбутнього торговельного майданчику. Найкращі конкурсні пропозиції виявились в ТОВ «Кулиничі», ФОП «Все по 8 гривень», ПП «Вживаний одяг з Європи», ТОВ «М’ясо від населення» та приватного кооперативу «Сучасне соняшникове насіння». Усі інші підприємці, котрі також мають намір встановити свої МАФи на Майдані Свободи, будуть змушені чекати відкриття другої та третьої ліній торговельного майданчику, що заплановане на День міста у вересні. Як повідомили у спецвідділі з благоустрою Броварської міської ради, рішення про відкриття торговельного майданчику на Майдані Свободи було прийнято в результаті кількамісячної роботи спеціальної міжвідомчої комісії за участю спеціалістів відділу архітектури, спілки урбаністів м. Обухів та депутатів міської ради. Під час відкриття першої лінії МАФів на Майдані Свободи виступлять художні колективи народної творчості, зокрема ансамбль «Троянда духовна».\[/spoiler\] \[spoiler title="**Броварські волонтери відремонтували танк в парку «Перемога» і передадуть його в зону АТО**" open="0" style="2"\] Танк Т-34 часів Другої світової війни, що вже кілька років стояв в якості пам’ятника в ПКіВ «Перемога» незабаром почне виконувати бойові завдання на східному фронті. Броварські волонтери, котрі регулярно допомагають українським бійцям в зоні АТО, нещодавно завершили останні ремонтні роботи в моторному відсіку танка. Як розповіла одна з активісток Лілія, волонтери довго не розуміли, чому бойова машина, що успішно воювала з німецькою армією, тепер не може так само успішно знищувати російських солдат. «Ми неодноразово звертались до офіційної влади з проханням допомогти нашим військовим броварчанам, котрі перебувають в зоні АТО, нормальною бронетехнікою. Однак у відповідь на наш запит військомат повідомив, що на його балансі перебуває лише літак МІГ-15, що зараз стоїть в парку «Перемога, встановлений неподалік БТР і, власне, цей танк. Ми обрали танк» – розповідає волонтерка. За словами Лілії, роботи, пов’язані з ремонтом танка виявились надто ресурсозатратними і це було не під силу лише одній волонтерській групі. Тому заради такої справи усі місцеві волонтерські середовища об’єднались в єдину спілку, яку вирішили назвати на честь бойової машини – «Т-34». Активісти впевнені, що танк допоможе нашим воїнам перемагати в боях. «Наш броварський танк ще Кремль буде штурмувати!» – сподівається волонтерка Лілія.\[/spoiler\] \[spoiler title="**Секрети Генплану: тролейбусна лінія пройде повз стадіон від УЄФА та впритул до заводу «Байєр»?**" open="0" style="2"\] Громадським активістам Броварів стали відомі нові подробиці нового Генерального плану м . Бровари, що його депутати планують ухвалити вже на наступній сесії. Як вдалося з’ясувати в ході перебування в кабінеті управління архітектури (поки його начальниця Лілія Рибакова вийшла на обід), проектувальники принципово змінили розташування основних транспортних артерій міста. Відтепер головний транспортний вузол Броварів проляже на місці нинішнього парку “Перемога”, а основним його елементом стане тролейбусна лінія, котру вже завершують будувати. Окрім того, новий мікрорайон має з’явитися поблизу стадіону від УЄФА, спорудження якого міський голова Ігор Сапожко анонсував на останній сесії міської ради. Останньою зупинкою тролейбусної лінії “Бровари-Київ” стане фармацевтичний завод “Байєр”, що його завершують зводити неподалік Об’їздної дороги за старим міським кладовищем. \[/spoiler\] \[spoiler title="**НАТО, ООН та ОБСЄ відповіли на лист Сапожка та міськради**" open="0" style="2"\] У своїй відповіді на адресу броварських депутатів міжнародні організації висловили глибоку стурбованість та вкрай глибоке занепокоєння ситуацією. Лист надійшов на електронну пошту Броварської міської ради сьогодні, 1 квітня близько 9-ої ранку. Про це «Маєш право знати» повідомили власні законспіровані джерела у міськвиконкомі. За цією інформацією, повний зміст листа досі не відомий. У місцевих чиновників виникли проблеми з точним перекладом послання від міжнародних інституцій у зв’язку з великою кількістю специфічної лексики англійською та французькою мовами. З того, що на даний момент вдалося перекласти наразі зрозуміло, що НАТО висловило сильну занепокоєність ситуацією у Броварах, а ОБСЄ – глибоку стурбованість. Який саме рівень стурбованість відчуває ООН в контексті звернення міської ради – поки не відомо. Повний переклад листа у міськвиконкому планують завершити до Великодня та не виключають залучення до цього процесу сторонніх фахівців, між якими невдовзі проведуть спеціальний тендер. «Маєш право знати» уважно стежить за ходом перекладу та повідомлятиме наших читачів щойно з’явиться інформація про нові перекладені речення. Нагадаємо, що на початку лютого міська рада та міський голова Ігор Сапожко звернулись до НАТО, ОБСЄ, ООН, ПАРЄ, Євросоюзу та ГУАМ зі спеціальною заявою.\[/spoiler\] \[spoiler title="**МКЦ «Прометей» скасував концерт Наталії Багмут через її гастрольний тур в ДНР**" open="0" style="2"\] Довгоочікуваний «сольник», що його мала дати начальник відділу культури в «Прометеї» напередодні Великодня – скасовано. Про це «Маєш право знати» повідомили в адміністрації культурного центру. Як з’ясувалося, рішення скасувати концерт зірки броварської альтернативної естради Наталії Багмут довелось прийняти після того, як стало відомо про її турне окупованими територіями Донецької та Луганської областей. Кремезну жінку в масивній білій перуці протягом останніх двох тижнів помічали на концертних майданчиках Красного Луча, Антрациту, Луганську та Ізварино. Як виявилось пізніше, під білою перукою співачки приховувалась чорна перука – це не залишило жодних сумнівів в тому, що йдеться про броварську поетесу та естрадного виконавця Наталію Багмут. Представники українських правоохоронних органів поки не коментують ситуацію і ще не вирішили, чи висуватимуть Наталії Багмут підозру. Як повідомили власні джерела «Маєш право знати» в правоохоронних органах, експерти вивчають репертуар співачки, який вона виконувала під час концертів на окупованих територіях аби пересвідчитися: чи йшлося саме про комерційний гастрольний тур. Правоохоронці не виключають, що турне Багмут в ДНР та ЛНР могло бути секретною спецоперацією СБУ з метою деморалізації лідерів бандитських формувань. «Наразі працюють експерти, вони прослуховують ці пісні. Робота дуже тяжка, працюємо в кілька змін, адже навіть досвідчені фахівці не можуть довго це витримати», – розповіли на умовах анонімності правоохоронці.\[/spoiler\]

З Днему сміху всіх нас!
