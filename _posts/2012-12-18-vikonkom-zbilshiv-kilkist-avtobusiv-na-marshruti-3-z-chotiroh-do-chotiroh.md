---
title: "Виконком збільшив кількість автобусів на маршруті № 3 з чотирьох до… чотирьох?"
date: 2012-12-18
author: 
  username: "aleechka"
  display_name: "Аліна Дяченко"
tags: 
  - "avtobus"
  - "brovary"
  - "vibir-redaktsiyi"
  - "vykonkom"
  - "marshrut"
  - "marshrutka"
  - "novini"
  - "perevizniki"
  - "rishennya-vikonkomu"
  - "fop-mohonko"
coverImage: "wp-content/uploads/2012/12/ruta3.jpg"
---

[![](https://mpz.brovary.org/wp-content/uploads/2012/12/ruta3.jpg "рута3")](https://mpz.brovary.org/wp-content/uploads/2012/12/ruta3.jpg)Ще в листопаді броварський виконком ухвалив рішення з оптимістичною назвою «[Про збільшення кількості транспортних засобів на міському маршруті № 3](https://docs.brovary.org/p5989/13.11.2012/514)». Щоправда, з тексту рішення № 514 на офіційному веб-сайті неможливо було зрозуміти, скільки було та скільки стало транспортних засобів на, вочевидь, популярному міському маршруті. Щоб дізнатись деталі, ми направили до міської влади запит на інформацію та з’ясували, що збільшення кількості автобусів носить скоріше символічний, ніж арифметичний характер.

Офіційна причина ухвалення чергового «покращувального» рішення виконкому звучить досить переконливо –  «_у зв’язку зі збільшенням пасажиропотоку в напрямку Броварської центральної районної лікарні_». Таке саме обґрунтування наводить і конкурсний комітет по організації та проведенню конкурсів на перевезення пасажирів на міських автобусних маршрутах загального користування у протоколі засідання № 3 від 5.11.2012 року:

> _«У зв’язку з введенням в експлуатацію приміщення нової поліклініки по вул. Шевченка збільшився пасажиропотік в цьому напрямку… Виникла нагальна потреба у вирішенні питання щодо залучення додаткових автобусів на маршрутах, які курсують в напрямку Центральної районної лікарні та нової поліклініки»_

Відкриття нової поліклініки спричинило навіть появу окремого розділу на офіційному веб-сайті Броварської міської ради – «**[Міські маршрути](https://brovary.kiev.ua/miski_marshruty)**», де розміщена не лише схема руху міських автобусів, а й опис того, як дістатись до лікарні з мікрорайону «Торгмаш », з центральної частини міста та з району «Геологорозвідки» та старої частини міста.

То ж зовсім не дивно, що спочатку члени конкурсного комітету, а потім і члени виконкому вирішили задовольнити прохання броварського автоперевізника **ФОП Мохонько В. В.** дозволити запустити на маршруті № 3 ще один транспортний засіб (марки РУТА – 25, державний номер АІ 2606 ВМ, 2012 року випуску).

[![](https://mpz.brovary.org/wp-content/uploads/2012/12/Protokol-zasidannya-konkursnoyi-komisiyi_1.jpg "Протокол засідання конкурсної комісії_1")](https://mpz.brovary.org/wp-content/uploads/2012/12/Protokol-zasidannya-konkursnoyi-komisiyi_1.jpg)[![](https://mpz.brovary.org/wp-content/uploads/2012/12/Protokol-zasidannya-konkursnoyi-komisiyi_2.jpg "Протокол засідання конкурсної комісії_2")](https://mpz.brovary.org/wp-content/uploads/2012/12/Protokol-zasidannya-konkursnoyi-komisiyi_2.jpg)[![](https://mpz.brovary.org/wp-content/uploads/2012/12/Dodatkova-ugoda-po-marshrutu-nomer-3.jpg "Додаткова угода по маршруту номер 3")](https://mpz.brovary.org/wp-content/uploads/2012/12/Dodatkova-ugoda-po-marshrutu-nomer-3.jpg)

За словами члена конкурсного комітету **Новікової О. І.,** новий автобус відповідає конкурсним умовам, про що перевізником надані відповідні документи. Цей транспортний засіб мав стати п’ятим автобусом на маршруті «Вокзал – Черняховського – Київська – Короленка – Незалежності – Гагаріна – Київська – Шевченка – Центральна лікарня». Та не став…

[![](https://mpz.brovary.org/wp-content/uploads/2012/12/Vidpovid-na-zapit-po-3-marshrutu_1.jpg "Відповідь на запит по 3 маршруту_1")](https://mpz.brovary.org/wp-content/uploads/2012/12/Vidpovid-na-zapit-po-3-marshrutu_1.jpg)[![](https://mpz.brovary.org/wp-content/uploads/2012/12/Vidpovid-na-zapit-po-3-marshrutu_2.jpg "Відповідь на запит по 3 маршруту_2")](https://mpz.brovary.org/wp-content/uploads/2012/12/Vidpovid-na-zapit-po-3-marshrutu_2.jpg)

Як повідомили нам у секторі забезпечення доступу до публічної інформації з посиланням на інформацію управління економіки, на маршруті № 3 до збільшення кількості автобусів функціонувало 4 транспортних засоби: три ФОП Мохонька В. В. і один – комунальний, у рамках програми «З турботою про кожного». Однак за словами **Поліщук Т. Г.,** яка виступила на засіданні конкурсної комісії 5 листопада, комунальний автобус перебуває на даний час на ремонті, що власне й спричинило нагальну потребу у додатковому транспортному засобі на маршруті.

> Відтак покращення транспортного сполучення Броварського вокзалу та «Масиву» з ЦРЛ по суті не відбулось, оскільки новий автобус Мохонька просто-на-просто замінив «турботливий» комунальний, що зійшов з дистанції. При цьому дозвіл приватному перевізнику надано на термін дії основного договору, тобто до 15 вересня 2016 року. А от чи повернеться на маршрут автобус КП «Служба замовника», яку, [подейкують](https://mpz.brovary.org/deputat-brovarska-vlada-zmushena-likviduvati-kp-sluzhba-zamovnika-cherez-velichezni-borgi/), влада взагалі збирається ліквідувати через великі борги, нині велике питання. Тож, не виключено, що збільшення кількості автобусів на маршруті № вкотре відбулось у кращих традиціях «бюрократичної арифметики» – з чотирьох до… чотирьох.
