---
title: "Антиалкогольний рейд у Броварах завершився облавою на гральні автомати в «Монте Карло»"
date: 2015-07-21
categories: 
  - "brovary"
  - "aktsiyi-zahodi"
tags: 
  - "alkogol"
  - "vibir-redaktsiyi"
  - "gralni-avtomati"
  - "kriminalna-militsiya"
  - "monte-karlo"
  - "novini"
  - "park"
  - "peremoga"
  - "reyd"
---

**Ввечері минулої п’ятниці, 17 липня, активісти громадського формування «Правопорядок» та ГО «Народний контроль» спільно із броварською міліцією організували черговий рейд проти вживання алкогольних напоїв у громадських місцях. Учасники пройшлися парком «Перемога» та прилеглими територіями, проводячи з порушниками роз’яснювальні бесіди. Під час рейду активісти зустрічали як розуміння, так і агресію. А одного «буйного» правоохоронці навіть затримали та доправили до дільничного пункту. Втім, на тому рейд не закінчився. Вночі міліція здійснила облаву на кафе-бар «Монте Карло» задля ліквідації там нелегального грального бізнесу. Їм на підмогу прийшли ті самі активісти. Операція закінчилась конфіскацією близько двадцяти «одноруких бандитів» у вигляді моніторів і системних блоків.**

**Антиалкогольний рейд**

Близько десяти активістів «Правопорядку» і **«**Народного контролю» та двоє міліціонерів зібрались на вже традиційному місці о 19-й годині – біля центрального входу до парку «Перемога».

[![Антиалкогольний рейд парк 2_00001](https://mpz.brovary.org/wp-content/uploads/2015/07/Antyalkogolnyj-rejd-park-2_00001.jpg)](https://mpz.brovary.org/wp-content/uploads/2015/07/Antyalkogolnyj-rejd-park-2_00001.jpg)

Зі слів учасників, раніше вони вже провели 3-4 подібних заходи, частину з яких не анонсували. Нагадаємо, що [перший антиалкогольний рейд](https://mpz.brovary.org/u-parku-peremoga-vidbuvsya-antyalkogolnyj-rejd/) активісти зорганізували ще 17 червня. Тоді учасники зіштовхнулися із грубою поведінкою декількох молодиків у куточку відпочинку для ветеранів – біля шахових столів.

Цього разу за столами сиділи декілька компаній, які не заперечували, що вживають спиртне.

[![Антиалкогольний рейд парк 2_00002](https://mpz.brovary.org/wp-content/uploads/2015/07/Antyalkogolnyj-rejd-park-2_00002.jpg)](https://mpz.brovary.org/wp-content/uploads/2015/07/Antyalkogolnyj-rejd-park-2_00002.jpg)

[![Антиалкогольний рейд парк 2_00004](https://mpz.brovary.org/wp-content/uploads/2015/07/Antyalkogolnyj-rejd-park-2_00004.jpg)](https://mpz.brovary.org/wp-content/uploads/2015/07/Antyalkogolnyj-rejd-park-2_00004.jpg)

Однак тут минуло все спокійно: активісти та міліціонери зробили зауваження, отримали обіцянку, що «більше так не будуть», після чого пішли далі.

> Відео рейду [дивіться](https://www.facebook.com/hromadskebro.tv/posts/1461294434193190) на каналі HromadskeBro.tv

Втім, варто було групі розділитися на дві менші групки, як одній із них «поталанило» натрапити на декілька компаній, які активно та агресивно реагували на доводи активістів і міліціонера.

[![IMG_8878_хму1](https://mpz.brovary.org/wp-content/uploads/2015/07/IMG_8878_hmu1.jpg)](https://mpz.brovary.org/wp-content/uploads/2015/07/IMG_8878_hmu1.jpg)

Ще більше несприйняття в деяких осіб викликали журналісти, що знімали порушення на фото та відео. Хтось погрожував подати до суду.

[![Антиалкогольний рейд парк 2_00111](https://mpz.brovary.org/wp-content/uploads/2015/07/Antyalkogolnyj-rejd-park-2_00111.jpg)](https://mpz.brovary.org/wp-content/uploads/2015/07/Antyalkogolnyj-rejd-park-2_00111.jpg)

[![Антиалкогольний рейд парк 2_009_1](https://mpz.brovary.org/wp-content/uploads/2015/07/Antyalkogolnyj-rejd-park-2_009_1.jpg)](https://mpz.brovary.org/wp-content/uploads/2015/07/Antyalkogolnyj-rejd-park-2_009_1.jpg)

Дехто – розбити камеру.

[![Антиалкогольний рейд парк 2_00112](https://mpz.brovary.org/wp-content/uploads/2015/07/Antyalkogolnyj-rejd-park-2_00112.jpg)](https://mpz.brovary.org/wp-content/uploads/2015/07/Antyalkogolnyj-rejd-park-2_00112.jpg)

А одна жінка на майдані Свободи навіть наважилась спробувати це зробити.

[![Антиалкогольний рейд парк 2_00025](https://mpz.brovary.org/wp-content/uploads/2015/07/Antyalkogolnyj-rejd-park-2_00025.jpg)](https://mpz.brovary.org/wp-content/uploads/2015/07/Antyalkogolnyj-rejd-park-2_00025.jpg)

Слід зазначити, що цій останній компанії, хоч і в меншому складі, учасники рейду того дня вже зробили зауваження, отримавши у відповідь агресивні крики.

[![Антиалкогольний рейд парк 2_00023](https://mpz.brovary.org/wp-content/uploads/2015/07/Antyalkogolnyj-rejd-park-2_00023.jpg)](https://mpz.brovary.org/wp-content/uploads/2015/07/Antyalkogolnyj-rejd-park-2_00023.jpg)

[![Антиалкогольний рейд парк 2_00024](https://mpz.brovary.org/wp-content/uploads/2015/07/Antyalkogolnyj-rejd-park-2_00024.jpg)](https://mpz.brovary.org/wp-content/uploads/2015/07/Antyalkogolnyj-rejd-park-2_00024.jpg)

Як розповіли учасники іншої групи, вони теж зустріли немало порушників серед прихильників вживати алкоголь у громадських місцях. З їхніх слів, люди реагували переважно спокійно, але один із чоловіків на вулиці Гагаріна, перебуваючи в нетверезому стані, поводив себе геть неадекватно.

[![Антиалкогольний рейд парк 2_00016](https://mpz.brovary.org/wp-content/uploads/2015/07/Antyalkogolnyj-rejd-park-2_00016.jpg)](https://mpz.brovary.org/wp-content/uploads/2015/07/Antyalkogolnyj-rejd-park-2_00016.jpg)

Міліція спільно з активістами доправила молодика до дільничного пункту, де той розмахував руками та грубо висловлювався щодо присутніх.

[![Антиалкогольний рейд парк 2_00018](https://mpz.brovary.org/wp-content/uploads/2015/07/Antyalkogolnyj-rejd-park-2_00018.jpg)](https://mpz.brovary.org/wp-content/uploads/2015/07/Antyalkogolnyj-rejd-park-2_00018.jpg)

[![Антиалкогольний рейд парк 2_00020](https://mpz.brovary.org/wp-content/uploads/2015/07/Antyalkogolnyj-rejd-park-2_00020.jpg)](https://mpz.brovary.org/wp-content/uploads/2015/07/Antyalkogolnyj-rejd-park-2_00020.jpg)

Як згодом зауважив один із міліціонерів, на чоловіка склали протокол про адміністративне правопорушення – за появу у громадському місці у п’яному вигляді.

Відпочивальників, які із розумінням ставились до антиалкогольного рейду, траплялось також немало. Деякі з них, попри те, що самі вживали спирте хвилину тому, навіть розпитували, як можна долучитися до діяльності активістів.

[![Антиалкогольний рейд парк 2_00011](https://mpz.brovary.org/wp-content/uploads/2015/07/Antyalkogolnyj-rejd-park-2_00011.jpg)](https://mpz.brovary.org/wp-content/uploads/2015/07/Antyalkogolnyj-rejd-park-2_00011.jpg)

Варто зазначити, що під час рейду його учасники реагували не лише на розпиття спиртного. Так вони звернули увагу на продаж наїдків зі столика поблизу танка Т-34.

[![Антиалкогольний рейд парк 2_007_2](https://mpz.brovary.org/wp-content/uploads/2015/07/Antyalkogolnyj-rejd-park-2_007_2.jpg)](https://mpz.brovary.org/wp-content/uploads/2015/07/Antyalkogolnyj-rejd-park-2_007_2.jpg)

Як вдалося зрозуміти з дискусії, доказів на право торгівлі серед наданих документів не знайшли.

[![Антиалкогольний рейд парк 2_00007_3](https://mpz.brovary.org/wp-content/uploads/2015/07/Antyalkogolnyj-rejd-park-2_00007_3.jpg)](https://mpz.brovary.org/wp-content/uploads/2015/07/Antyalkogolnyj-rejd-park-2_00007_3.jpg)

Тому чоловіки без заперечень прибрали стіл.

[![Антиалкогольний рейд парк 2_00008](https://mpz.brovary.org/wp-content/uploads/2015/07/Antyalkogolnyj-rejd-park-2_00008.jpg)](https://mpz.brovary.org/wp-content/uploads/2015/07/Antyalkogolnyj-rejd-park-2_00008.jpg)

Також активісти вгледіли автомобіль, що стояв посеред зеленої зони в парку.

[![Антиалкогольний рейд парк 2_00009](https://mpz.brovary.org/wp-content/uploads/2015/07/Antyalkogolnyj-rejd-park-2_00009.jpg)](https://mpz.brovary.org/wp-content/uploads/2015/07/Antyalkogolnyj-rejd-park-2_00009.jpg)

Знайшовши ймовірну власницю, учасники рейду стали переконувати, що машині не місце на газоні. Попри доводи дівчини, що директор парку нібито дозволив автомобілю перебувати на тому місці, через декілька хвилин чотириколісний таки від’їхав.

[![Антиалкогольний рейд парк 2_00113](https://mpz.brovary.org/wp-content/uploads/2015/07/Antyalkogolnyj-rejd-park-2_00113.jpg)](https://mpz.brovary.org/wp-content/uploads/2015/07/Antyalkogolnyj-rejd-park-2_00113.jpg)

Водночас, як і під час першого рейду, учасники не робили зауважень курцям – ані в парку, ані на вулицях. Раніше активісти зазначали, що принаймні у парках немає однозначної законодавчої заборони на куріння. Однак її може встановити своїм рішенням місцева рада.

**Облава на казино**

Відпочити після рейду його учасникам не довелось, вночі відбулась облава на кафе-бар «Монте Карло», що на бульварі Незалежності, 6.

[![Казино Монте Карло облава 2_00116](https://mpz.brovary.org/wp-content/uploads/2015/07/Kazyno-Monte-Karlo-oblava-2_00116.jpg)](https://mpz.brovary.org/wp-content/uploads/2015/07/Kazyno-Monte-Karlo-oblava-2_00116.jpg)

На підмогу броварській кримінальній міліції прийшли ті самі активісти із ГФ «Правопорядок» та ГО «Народний контроль». Всередині закладу віднайшли закриту від зайвих очей кімнату.

[![Казино Монте Карло облава 2_00106](https://mpz.brovary.org/wp-content/uploads/2015/07/Kazyno-Monte-Karlo-oblava-2_00106.jpg)](https://mpz.brovary.org/wp-content/uploads/2015/07/Kazyno-Monte-Karlo-oblava-2_00106.jpg)

Правоохоронці всіх впускають до неї, але нікого не випускають. У невеликій залі відвідувачі сидять за моніторами, на яких вискакують типові для гральних автоматів комбінації.

[![Казино Монте Карло облава 2_00100](https://mpz.brovary.org/wp-content/uploads/2015/07/Kazyno-Monte-Karlo-oblava-2_00100.jpg)](https://mpz.brovary.org/wp-content/uploads/2015/07/Kazyno-Monte-Karlo-oblava-2_00100.jpg)

[![Казино Монте Карло облава 2_00117](https://mpz.brovary.org/wp-content/uploads/2015/07/Kazyno-Monte-Karlo-oblava-2_00117.jpg)](https://mpz.brovary.org/wp-content/uploads/2015/07/Kazyno-Monte-Karlo-oblava-2_00117.jpg)

Присутність міліції гравці та адміністрація сприймають спокійно і без сварок. Згодом правоохоронці починають опитувати присутніх. Після оформлення письмових пояснень, гравців відпускають.

Зі слів правоохоронців, попри те, що ігри відбуваються через інтернет, такий спосіб заробітку закладу все одно є нелегальним гральним бізнесом. Дівчина-адміністратор зізналась, що відвідувачі не сплачують якусь стабільну суму за певний час гри, мовляв все залежить від виграшу.

[![Казино Монте Карло облава 2_00103](https://mpz.brovary.org/wp-content/uploads/2015/07/Kazyno-Monte-Karlo-oblava-2_00103.jpg)](https://mpz.brovary.org/wp-content/uploads/2015/07/Kazyno-Monte-Karlo-oblava-2_00103.jpg)

Згодом комп’ютери повимикали та стали описувати за участю експерта.

[![Казино Монте Карло облава 2_00108](https://mpz.brovary.org/wp-content/uploads/2015/07/Kazyno-Monte-Karlo-oblava-2_00108.jpg)](https://mpz.brovary.org/wp-content/uploads/2015/07/Kazyno-Monte-Karlo-oblava-2_00108.jpg)

[![Казино Монте Карло облава 2_00109](https://mpz.brovary.org/wp-content/uploads/2015/07/Kazyno-Monte-Karlo-oblava-2_00109.jpg)](https://mpz.brovary.org/wp-content/uploads/2015/07/Kazyno-Monte-Karlo-oblava-2_00109.jpg)

[![Казино Монте Карло облава 2_00110](https://mpz.brovary.org/wp-content/uploads/2015/07/Kazyno-Monte-Karlo-oblava-2_00110.jpg)](https://mpz.brovary.org/wp-content/uploads/2015/07/Kazyno-Monte-Karlo-oblava-2_00110.jpg)

Монітори та системні блоки запакували у чорні пакети, після чого завантажили їх у міліцейську «Газель».

[![Казино Монте Карло облава 2_00112](https://mpz.brovary.org/wp-content/uploads/2015/07/Kazyno-Monte-Karlo-oblava-2_00112.jpg)](https://mpz.brovary.org/wp-content/uploads/2015/07/Kazyno-Monte-Karlo-oblava-2_00112.jpg)

[![Казино Монте Карло облава 2_00113](https://mpz.brovary.org/wp-content/uploads/2015/07/Kazyno-Monte-Karlo-oblava-2_00113.jpg)](https://mpz.brovary.org/wp-content/uploads/2015/07/Kazyno-Monte-Karlo-oblava-2_00113.jpg)

[![Казино Монте Карло облава 2_00114](https://mpz.brovary.org/wp-content/uploads/2015/07/Kazyno-Monte-Karlo-oblava-2_00114.jpg)](https://mpz.brovary.org/wp-content/uploads/2015/07/Kazyno-Monte-Karlo-oblava-2_00114.jpg)

Всього у закладі було близько 20 «одноруких бандитів». Активісти сподіваються, що гральні автомати більше не повернуться до «Монте Карло».

Варто зазначити, що це вже не перша облава на незаконний гральний бізнес закладу. Ще у 2013 році суд [оштрафував](https://mpz.brovary.org/sud-oshtrafuvav-organizatora-gralnogo-biznesu-v-kafe-monte-karlo-na-170-tis-grn/) на 170 тис. грн чоловіка, якого правоохоронні органи звинуватили в організації грального бізнесу в «Монте Карло». У грудні минулого року в кафе-барі знову знову [знайшли «одноруких»](https://mpz.brovary.org/ful-hauz-v-monte-karlo-militsiya-prodovzhuye-viluchati-igrovi-avtomati-z-nezakonnih-kazino/).

Водночас, як ми повідомляли раніше зі слів активістів та міліції, лише за декілька днів до облави [«накрили» два кафе](https://mpz.brovary.org/u-kafe-orhideya-vyyavyly-igrovi-avtomaty-u-brovarah-tryvaye-polyuvannya-na-odnorukyh/). Як зазначили в управлінні броварського міськвідділу, саме зараз – із 9 по 28 липня – тривають заходи із виявлення гральних автоматів у Броварах і районі. Окрім того, активісти та правоохоронці зазначають, що раніше викриттям грального бізнесу в місті керував відділ боротьби з економічною злочинністю. Після його розформування такі справи веде кримінальна міліція.

**Фото: Бажен Левковець, Дмитро Карпій, Ганна Хмуренко**
