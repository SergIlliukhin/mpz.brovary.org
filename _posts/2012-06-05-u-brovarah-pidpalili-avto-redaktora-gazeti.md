---
title: "УНІАН: У Броварах підпалили авто редактора газети"
date: 2012-06-05
author: 
  username: "pravoZnaty"
  display_name: "Маєш право знати"
tags: 
  - "brovary"
  - "brovaryi"
  - "visnik-kiyeva"
  - "vibir-redaktsiyi"
  - "gazeta"
  - "zhurnalisti"
  - "novini"
  - "pidpal"
  - "tisk-na-zhurnalistiv"
  - "yuliya-shpak"
coverImage: "wp-content/uploads/2012/06/photo.jpg"
---

[![](https://mpz.brovary.org/wp-content/uploads/2012/06/photo.jpg "flame")](https://mpz.brovary.org/wp-content/uploads/2012/06/photo.jpg)Вночі 31 травня внаслідок підпалу загорілось авто головного редактора газети "Вісник Києва" Юлії Шпак, - пише інформаційне агентство _[УНІАН](http://www.unian.ua/)._

Як повідомили УНІАН у Київській міській організації ВО Батьківщина, підпал був скоєний 31 травня близько півночі на автостоянці у дворі багатоповерхового будинку у Броварах у той час, коли Шпак відвідувала своїх родичів.

Вийшовши з під'їзду і побачивши загоряння, власниця кинулася до охоронців розташованої поруч із будинком стоянки. Завдяки їхній швидкій реакції вдалося загасити полум'я до того, як воно охопило автомобіль і розташовані поруч інші транспортні засоби.

Зараз з'ясовуються обставини підпалу. За попередніми даними, переднє колесо авто було облите бензином, звідти і почалося загоряння.

У прес-службі партійної організації заявляють, що підпал машини головного редактора видання, "яке публікує критичні матеріали щодо політичної ситуації у країні та Києві, об'єктивно висвітлюючи ініціативи влади та акцентуючи увагу на згортанні демократичних процесів в Україні, можна розцінювати як своєрідне попередження".

"Тенденції залякування журналістів, перешкоджання їхній професійній діяльності в нашій державі набувають постійного характеру. Ми розцінюємо підпал машини редактора Вісника Києва як черговий замах на свободу слова і чергове попередження всім, хто не боїться бути об'єктивним до всього, що відбувається сьогодні у країні" , - заявив голова Київської Батьківщини Юрій Одарченко.
