---
title: "У Броварах місцеві жителі допомогли затримати викрадача автівки - міліція"
date: 2015-10-15
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "avto"
  - "vykradennya"
  - "zatrimannya"
  - "militsiya"
  - "novini"
---

**Правоохоронці затримали зловмисника, який при спробі незаконного заволодіння автомобілем завдав його власнику тілесні ушкодження. Раніше судимий 27-річний житель Чернігівщини визнав свою провину. За вчинений злочин йому загрожує до 8 років ув’язнення. Про це [повідомляє](http://www.mvs.gov.ua/mvs/control/kyivska/uk/publish/article/178098) ГУ МВС України в Київській області.**

Як розповідають правоохоронці, до чергової частини Броварського міськвідділу міліції надійшло повідомлення від місцевого жителя, про те, що невідома особа намагалася заволодіти його автомобілем «ВАЗ - 2111». За вказаною адресою прибула слідчо-оперативна група та працівники карного розшуку.

Міліціонери з’ясували, що зловмисник вибрав автотранспорт, який був припаркований на неосвітленій ділянці біля будинку. Зламавши замок, він потрапив до салону авто. У той час, коли молодик намагався завести автомобіль, його помітив власник, який повертався до свого транспортного засобу.

[![1](https://mpz.brovary.org/wp-content/uploads/2015/10/18.jpg)](https://mpz.brovary.org/wp-content/uploads/2015/10/18.jpg)

Викрадач кинувся тікати. Намагаючись зупинити злочинця, господар автівки отримав удар молотком по голові. Однак чолов’язі далеко втекти не вдалося – сусід, який почув крики, допоміг затримати втікача. За даними правоохоронців, злодієм виявився 27-річний житель Чернігівщини, який приїхав до Броварів аби викрасти автівку та розібрати її на запчастини.

[![2](https://mpz.brovary.org/wp-content/uploads/2015/10/25.jpg)](https://mpz.brovary.org/wp-content/uploads/2015/10/25.jpg)

У міліції вказують, що за цим фактом слідчий відділ Броварського міськвідділу міліції відкрив кримінальне провадження за **ч. 1 ст. 15, ч. 2 ст. 289** Кримінального кодексу України - **замах на незаконне заволодіння транспортним засобом**. Санкція статті передбачає покарання у вигляді позбавлення волі на строк від п’яти до восьми років. Правоохоронці перевіряють затриманого на причетність до скоєння аналогічних злочинів на території міста та району. Досудове розслідування триває.

> Нагадаємо, що за даними ДАІ лише за перше півріччя 2015 року у Броварах та районі викрали [25 автівок](https://mpz.brovary.org/u-brovarah-rajoni-za-pivroku-vkraly-25-avtomobiliv-dai/).

Джерело: **[ГУ МВС України в Київській області](http://www.mvs.gov.ua/mvs/control/kyivska/uk/publish/article/178098)**
