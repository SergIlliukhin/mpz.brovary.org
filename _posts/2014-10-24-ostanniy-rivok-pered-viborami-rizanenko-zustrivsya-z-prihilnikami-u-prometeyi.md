---
title: "Останній ривок перед виборами: Різаненко зустрівся з прихильниками у «Прометеї»"
date: 2014-10-24
author: 
  username: "pravoZnaty"
  display_name: "Маєш право знати"
tags: 
  - "barishivka"
  - "barishivskiy-rayon"
  - "berezan"
  - "brovary"
  - "vibir-redaktsiyi"
  - "vibori"
  - "vibori-2014"
  - "kandidat-u-narodni-deputati"
  - "mazhoritarniki-okrugu-97"
  - "novini"
  - "okrug-97"
  - "parlamentski-vibori-2014"
  - "prometey"
  - "rizanenko"
  - "reyestratsiya-kandidativ"
  - "semenyaka"
  - "tsvk"
  - "tsentralna-viborcha-komisiya"
coverImage: "wp-content/uploads/2014/10/Rizanenko-05.jpg"
---

**[![Різаненко 07](https://mpz.brovary.org/wp-content/uploads/2014/10/Rizanenko-07.jpg)](https://mpz.brovary.org/wp-content/uploads/2014/10/Rizanenko-07.jpg)22 жовтня в «Прометеї» відбулась остання велика передвиборча зустріч одного з фаворитів парламентських перегонів по нашому округ, народного депутата України Павла Різаненка.**

Як повідомляли працівники штабу Різаненка напередодні, організація зустрічі проходила не без проблем: активісти конкурентів систематично зривали анонсуючи афіші зустрічі по всьому місту в кілька «зах**о**дів». Через це штабісти Різаненка мусили анонсувати зустріч ще й ще, і в результаті переймались, чи дізнаються броварчани про запланований захід. Однак попри «війну плакатів», увечері 22 жовтня біля «Прометею» зібралось близько півтори сотні людей.

Тим, хто прийшов заздалегідь, організатори на великому екрані перед входом показували фільм про Павла Різаненка та соціальні ролики, що їх викладали на Ютюб волонтери, котрі допомагають броварським військовим.

[![Різаненко 01](https://mpz.brovary.org/wp-content/uploads/2014/10/Rizanenko-01.jpg)](https://mpz.brovary.org/wp-content/uploads/2014/10/Rizanenko-01.jpg)

На відміну від більшості подібних заходів, зустріч почалась майже вчасно, із затримкою не більше 5 хвилин. Організатори не стали тягнути час, очікуючи, доки прийдуть ті, хто запізнився, а тому ведуча була на сцені вже о 19:00. На той момент в залі було близько півтори сотні людей, протягом зустрічі їхня кількість збільшилась приблизно до двохсот, однак про аншлаг в «Прометеї» того дня не йшлось.

[![Різаненко 12](https://mpz.brovary.org/wp-content/uploads/2014/10/Rizanenko-12.jpg)](https://mpz.brovary.org/wp-content/uploads/2014/10/Rizanenko-12.jpg)

Павло Різаненко розпочав свій виступ з привітання та розповіді про свою депутатську діяльність. Зокрема, народний депутат акцентував увагу на тому, що неповних два роки свого перебування у Верховній Раді він розділяє на два етапи: до повалення Януковича і після перемоги Революції Гідності. З його слів, під час першого етапу всі депутати демократичної спрямованості перебували у «глухій» опозиції, в т.ч. і він. Через це сподіватись на якесь сприяння парламентської більшості у реалізації законодавчих чи інших ініціатив опозиційних депутатів не доводилось. «Мене намагались підкупити, пропонували кілька мільйонів доларів за перехід у фракцію Партії регіонів. За це взамін обіцяли «щось підкинути» для мого виборчого округу. Звісно, я не погодився, бо це було б зрадою моїх переконань і виборців, які підтримали мене  на виборах 2012 року», - заявив зі сцени Різаненко.

[![Різаненко 13](https://mpz.brovary.org/wp-content/uploads/2014/10/Rizanenko-13.jpg)](https://mpz.brovary.org/wp-content/uploads/2014/10/Rizanenko-13.jpg)

Однак після повалення режиму Януковича, ситуація «розблокувалась» і депутати могли розраховувати на прийняття демократичних законів та внесення змін до існуючих законодавчих актів. Так, Різаненко розповів, як були враховані його пропозиції змінити виборче законодавство, в результаті чого наступні місцеві вибори відбудуться за значно більш прозорою та демократичною процедурою.

Однак головними своїми здобутками Різаненко вказав три власні законодавчі ініціативи: прийняття Закону «Про очищення влади», закону про скасування депутатських пільг та повернення державі підприємств, «приватизованих» свого часу олігархом Дмитром Фірташем.

[![Різаненко 11](https://mpz.brovary.org/wp-content/uploads/2014/10/Rizanenko-11.jpg)](https://mpz.brovary.org/wp-content/uploads/2014/10/Rizanenko-11.jpg)

«Мало хто взагалі вірив, що можна повернути державі щось із вкраденого олігархами, а тим більше Фірташем», - розповідає Різаненко. «Але ми пішли законним шляхом: проінспектували підприємства, виявили, що їх віддали в оренду структурам Фірташа за заниженою вартістю і розірвали договір оренди. Таким чином державі було повернуто майна на суму понад 10 мільярдів гривень. Зараз аналогічна боротьба йде ще за низку стратегічних державних підприємств, які досі перебувають в руках олігархів».

[![Різаненко 05](https://mpz.brovary.org/wp-content/uploads/2014/10/Rizanenko-05.jpg)](https://mpz.brovary.org/wp-content/uploads/2014/10/Rizanenko-05.jpg)

Розказав нардеп і про резонансні земельні справи у Броварах. Зокрема, згадав про скандальну ділянку в парку «Перемога», яку завдяки зусиллям громади вдалось врятувати від загарбання представниками Партії регіонів. Не оминув увагою і справу із захопленням 95 гектарів земель радіопередавального центру. Зі слів кандидата в нардепи від Блоку Петра Порошенка, завдяки його зверненням сьогодні скасовано накази про виділення цих гектарів підставним особам. «Розпочався процес повернення цієї землі громаді», - пояснив Різаненко присутнім та у відповідь почув оплески залу.

_Відео із зустрічі від пабліку "Команда Павла Різаненка"_

<iframe src="//www.youtube.com/embed/b0Ap2HMJrXc" width="640" height="360" frameborder="0" allowfullscreen="allowfullscreen"></iframe>

Після цього розпочалась друга частина зустрічі: запитання-відповіді. Як правило, мешканці ставили запитання побутового характеру: що буде з опаленням, чи вистачить газу на зиму, традиційно скаржились на непрофесійні, а інколи й відверто протизаконні дії місцевих чиновників та міської влади загалом.

[![Різаненко 17](https://mpz.brovary.org/wp-content/uploads/2014/10/Rizanenko-17.jpg)](https://mpz.brovary.org/wp-content/uploads/2014/10/Rizanenko-17.jpg)

[![Різаненко 14](https://mpz.brovary.org/wp-content/uploads/2014/10/Rizanenko-14.jpg)](https://mpz.brovary.org/wp-content/uploads/2014/10/Rizanenko-14.jpg)

Однак були й такі, які досить предметно цікавились діяльністю Різаненка у приватизаційній комісії, зокрема нашумілою справою про повернення державі Вільногірського ГМК та Іршанського ГЗК.

[![Різаненко 19](https://mpz.brovary.org/wp-content/uploads/2014/10/Rizanenko-19.jpg)](https://mpz.brovary.org/wp-content/uploads/2014/10/Rizanenko-19.jpg)

[![Різаненко 26](https://mpz.brovary.org/wp-content/uploads/2014/10/Rizanenko-26.jpg)](https://mpz.brovary.org/wp-content/uploads/2014/10/Rizanenko-26.jpg)

[![Різаненко 25](https://mpz.brovary.org/wp-content/uploads/2014/10/Rizanenko-25.jpg)](https://mpz.brovary.org/wp-content/uploads/2014/10/Rizanenko-25.jpg)

[![Різаненко 28](https://mpz.brovary.org/wp-content/uploads/2014/10/Rizanenko-28.jpg)](https://mpz.brovary.org/wp-content/uploads/2014/10/Rizanenko-28.jpg)

Багато хто запитував думку депутата з приводу того, коли закінчиться війна, було й питання від однієї з донбаських біженок: жінка просила Різаненка посприяти у виділенні їй житла.

[![Різаненко 20](https://mpz.brovary.org/wp-content/uploads/2014/10/Rizanenko-20.jpg)](https://mpz.brovary.org/wp-content/uploads/2014/10/Rizanenko-20.jpg)

Подібні ситуації Різаненко як правило обіцяв вирішити в робочому порядку і направляв людей до своїх помічників, які записували контакти та суть проблеми. Однак одне із запитань було "вирішено" прямо на місці: до народного депутат звернувся депутат міської ради Олег Іваненко, відомий опікою над людьми із обмеженими можливостями. Він поцікавився, чи планує Різаненко в парламенті піднімати питання соціального захисту і підтримки людей з обмеженими можливостями.

[![Різаненко 23](https://mpz.brovary.org/wp-content/uploads/2014/10/Rizanenko-23.jpg)](https://mpz.brovary.org/wp-content/uploads/2014/10/Rizanenko-23.jpg)

Депутат на сцені на хвилину задумався, а за тим запропонував Олегу Іваненку виділити когось зі своїх помічників, аби той став помічником Різаненка у Верховній Раді і займався виключно даним питанням. Здалося, що Іваненко прийняв таку пропозицію.

[![Різаненко 29](https://mpz.brovary.org/wp-content/uploads/2014/10/Rizanenko-29.jpg)](https://mpz.brovary.org/wp-content/uploads/2014/10/Rizanenko-29.jpg)

Як часто буває на подібних зустрічах, часу для відповіді на всі запитання не вистачило – захід тривав вже понад півтори години, увечері робочого дня частину людей це втомлювало. Однак вже по завершенню розмови на сцені, Різаненко продовжив спілкування з людьми вже у вестибюлі «Прометею».
