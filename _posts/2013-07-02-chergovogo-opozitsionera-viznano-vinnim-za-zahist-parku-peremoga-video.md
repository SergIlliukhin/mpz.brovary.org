---
title: "Ще одного опозиціонера визнали винним за захист парку «Перемога» - ВІДЕО"
date: 2013-07-02
author: 
  username: "pravoznaty"
  display_name: "Маєш право знати"
tags: 
  - "batyuk"
  - "vibir-redaktsiyi"
  - "gromadskiy"
  - "dyachenko"
  - "kachor"
  - "mihiyenkova"
  - "novini"
  - "park-peremoga"
  - "simutin"
  - "styagov"
  - "sud"
coverImage: "wp-content/uploads/2013/07/20130702_131114.jpg"
---

[![bat3](https://mpz.brovary.org/wp-content/uploads/2013/07/bat3.jpg)](https://mpz.brovary.org/wp-content/uploads/2013/07/bat3.jpg)**Броварському активісту партії "УДАР" Сергію Батюку призначено штраф в розмірі 255 гривень за участь в громадянському суботнику, під час якого було демонтовано незаконно встановлений паркан в парку «Перемога», що належить ПП «Феско».**

Сумнозвісна суддя **Тамара Міхієнкова** визнала **Сергія Батюка** винним по статті 185 КУпАП – «непокора працівникам міліції». У резолютивній частині ухвали суд постановив, що Батюк проявив злісну непокору та вчинив протиправні дії на адресу міліціонерів, не зважаючи на їхні неодноразові попередження "ударівець" навмисне протидіяв руху службового транспорту, який намагався вивезти з місця подій затриманих активістів.

Проте сторона захисту заявила про фальсифікацію матеріалів справи, а саме про відсутність окремих сторінок в протоколах допиту свідків. Це, за словами **Романа Сімутіна**, який представляв інтереси Батюка в суді, може свідчити про свідоме фабрикування звинувачення. Також в матеріалах справи були відсутні окремі документи, обов’язкові для судового провадження – без їх наявності суд зобов’язаний закрити справу прямо під час засідання, про що Сімутін подав відповідне клопотання, утім суддя Міхієнкова його відхилила.

**Перед засіданням під броварським судом розпочався пікет на підтримку активіста**

[![bat4](https://mpz.brovary.org/wp-content/uploads/2013/07/bat4.jpg)](https://mpz.brovary.org/wp-content/uploads/2013/07/bat4.jpg)

[![20130702_131150](https://mpz.brovary.org/wp-content/uploads/2013/07/20130702_131150.jpg)](https://mpz.brovary.org/wp-content/uploads/2013/07/20130702_131150.jpg)

[![20130702_131114](https://mpz.brovary.org/wp-content/uploads/2013/07/20130702_131114.jpg)](https://mpz.brovary.org/wp-content/uploads/2013/07/20130702_131114.jpg)

Під час засідання був допитаний свідок по справі, журналіст **Андрій Качор.** Він повністю підтвердив свідчення обвинуваченого Батюка та наполягав на повній його невинуватості. Крім того, Качор зазначив, що люди, вдягнуті у форму працівників міліції не представлялись на законні вимоги протестувальників, через що у багатьох виникли сумніви в приналежності невідомих зі зброєю до правоохоронних органів. Саме через це мітингувальники блокували автомобіль, аби невідомі особи у формі міліціонерів не вивезли затриманих активістів з місця подій.

У своєму виступі Сергій Батюк заявив, що справа має політичне забарвлення, позаяк зі свідка Батюка перекваліфікували в обвинуваченого лише після його заяви про некомпетентність та протизаконність дій правоохоронців під час резонансних подій у парку. Також Батюк пояснив, що намагався зупинити рух автомобіля ДСО лише тоді, коли потрібно було врятувати людину, яка перебувала під колесами машини внаслідок наїзду.

<iframe src="//www.youtube.com/embed/b0RMiwPMODs" height="315" width="420" allowfullscreen frameborder="0"></iframe>

Натомість сторона обвинувачення, котру вже традиційно представляв дільничний **Олександр Дяченко**, наполягала на «зухвалій протизаконній поведінці Батюка». Під час перегляду відеоматеріалів кожну появу Сергія в кадрі міліціонер Дяченко кваліфікував як «злісний опір законним вимогам працівникам міліції». Окрім відеоматеріалів, основним доказом вини Батюка обвинувачення вважало рапорт слідчого **Олега Громадського** ([відомого «відмазуванням» бойовика **Стягова**](https://mpz.brovary.org/slidchiy-boyovik-styagov-vdariv-zhurnalista-cherez-osobistu-nepriyazn/)) та протокол допиту свідка **Вакули** – дільничного інспектора міліції. Батюк повністю спростовував свою вину у вчиненні правопорушення та наполягав на замовному характері справи.

Зрештою суддя Міхієнкова пішла в нарадчу кімнату, де пробула близько години. Після цього суд зачитав ухвалу іменем України: визнати Сергія Батюка винним у вчинені правопорушення за статтею 185 КУПАП та призначити йому покарання у вигляді штрафу в 15 неоподатковуваних мінімумів громадян – 255 гривень.

Ухвала Міхієнкової викликала в залі сміх присутніх та іронічні коментарі. Захисник Роман Сімутін та обвинувачуваний Сергій Батюк вже після засідання надали свої коментарі «Маєш право знати» під стінами суду:

<iframe src="//www.youtube.com/embed/2Lj0W6FE6Ps" height="315" width="560" allowfullscreen frameborder="0"></iframe>
