---
title: "Хто та за які кошти розмалював фасад \"Прометею\" - офіційна відповідь броварської влади"
date: 2015-11-04
author: 
  username: "onikienko"
  display_name: "Вікторія Оникієнко"
categories: 
  - "brovary"
  - "novyny"
tags: 
  - "bebi-bum"
  - "brovary"
  - "vibir-redaktsiyi"
  - "mkts-prometej"
  - "muzyka"
  - "mural"
  - "novini"
coverImage: "wp-content/uploads/2015/11/12109319_895620243806636_2491046729317195176_n.jpg"
---

**Нещодавно розмальований фасад броварського культурного центру “Прометей” викликав різні емоції та думки у броварчан - у фейсбуці розгоралися пекельні дискусії з цього приводу. Людей цікавило, чому саме зображення молодого Шевченка вкрасило стіни МКЦ, адже назва будівлі повсякчас асоціювалася з античним титаном; чи доречна примітивна автентика у сучасному місті; чому не порадилися з громадою; за які кошти зроблений малюнок; з чиєї ініціативи; хто дозволив та таке інше. Були як захисники, так і противники муралу. Раптове візуальне вторгнення у публічний громадський простір було неочікуваним для містян, вони формували своє ставлення у режимі онлайн. Проте залишаючи естетичну та культорологічну складову за дужками, спробуємо розібратися в цілком матеріальному аспекті: хто, навіщо та за які кошти це зробив? З цією метою журналісти видання "Маєш право знати" звернулися до броварських чиновників, адже саме їм громада делегувала право розпоряджатися спільним комунальним майном містян.**

[![12109319_895620243806636_2491046729317195176_n](https://mpz.brovary.org/wp-content/uploads/2015/11/12109319_895620243806636_2491046729317195176_n.jpg)](https://mpz.brovary.org/wp-content/uploads/2015/11/12109319_895620243806636_2491046729317195176_n.jpg)

Згідно з офіційною відповіддю Броварської міської ради, рішення щодо зміни фасаду “Прометея” було ухвалене на підставі листа-пропозиції ФОП “Зайцева М. В.”, у якому йшлося про вирішення проблеми непривабливого вигляду фасадів МКЦ “Прометей”, розмальованого неестетично. Виконавчі органи Броварської міської ради не мали заперечень щодо реалізації цієї пропозиції. Дирекція міського культурного центру, як балансоутримувач будівлі по бульв. Незалежності, 4, також не була проти ініціативи оздоблення фасадів. Управлінням містобудування та архітектури БМР за зверненням відділу культури на підставі погодження балансоутримувача було погоджено Паспорт оздоблення фасаду МКЦ “Прометей”.

[![f8cce731d0cfff99d5365728bae3561a0702c5162a4d979f6e69144c1e3f2db4](https://mpz.brovary.org/wp-content/uploads/2015/11/f8cce731d0cfff99d5365728bae3561a0702c5162a4d979f6e69144c1e3f2db4.jpg)](https://mpz.brovary.org/wp-content/uploads/2015/11/f8cce731d0cfff99d5365728bae3561a0702c5162a4d979f6e69144c1e3f2db4.jpg)

В офіційній відповіді влади зазначається, що всі роботи по фарбуванню фасаду будівлі “Прометей” взяв на себе сімейний центр “Бебі Бум”. Кошти з бюджету міста на оздоблення будівлі не виділялися. На жаль, у відповіді на запит не вказали конкретне ім’я художника, натомість автором композиції та виконавцем робіт назвали  ФОП “Зайцев М. В.”

[![12096213_895627970472530_2466112023141923337_n (1)](https://mpz.brovary.org/wp-content/uploads/2015/11/12096213_895627970472530_2466112023141923337_n-1.jpg)](https://mpz.brovary.org/wp-content/uploads/2015/11/12096213_895627970472530_2466112023141923337_n-1.jpg)

![12112336_895683737133620_7920432079604921919_n](https://mpz.brovary.org/wp-content/uploads/2015/11/12112336_895683737133620_7920432079604921919_n.jpg)

У той же час засновник сімейного центру BabyBoom **Наталія Музика** в фейсбук-групі “Бровари” [повідомила](https://www.facebook.com/groups/brovary/permalink/1119980944698537/), що рішення оздобити фасад “Прометея” та створення креативної графіті-картини в стилі полігон-арт виникла ще під час підготовки до Дня міста. Допомогали втілювати цю ідею художники-графісти з Forest Bridge та SPRAYWAY . Коли ескіз було узгоджено відділом культури та міської архітектури, організатори знайшли спонсора, який надав фарбу, щоб розпочати підготовчі роботи на фасаді міського культурного центру.

На запитання, чому ініціатори не погодили з громадою ідею та композицію, пані **Наталія** відповіла, що у процесі втілення ідеї жодних питань щодо тематики та місця розташування картини не виникало. Організатори кажуть, що спілкувалися і зі звичайними мешканцями міста, і з представниками міського керівництва. Також вони зазначили, що вирішили не виносити питання на обговорення з громадою, тому що воно буде вирішуватися дуже повільно.

[![музика](https://mpz.brovary.org/wp-content/uploads/2015/11/muzyka.jpg)](https://mpz.brovary.org/wp-content/uploads/2015/11/muzyka.jpg)

За умовчанням вважається, що зображення Шевченка обов'язково матиме позитивні відгуки і використання феномена українського поета - безпрограшний варіант. Проте кількість дискусій з цього приводу поставила це під питання.

Що ж, попри те, що рішення фарбувати фасад культурного центру було прийняте без участі громади, композиція  вже готова, броварчанам залишається або приймати її концепцію, або  - ні.

**Фото - зі спільноти "Бровари" в Facebook**
