---
title: "Дотиснути броварський Антимайдан: критично необхідні свідчення людей!"
date: 2015-03-17
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "ivanenko"
  - "antimaydan"
  - "vibir-redaktsiyi"
  - "olefirenko"
  - "prokuror"
  - "rizanenko"
  - "rozsliduvannya"
  - "shokin"
coverImage: "wp-content/uploads/2015/03/640x480.jpg"
---

**[![640x480](https://mpz.brovary.org/wp-content/uploads/2015/03/640x480.jpg)](https://mpz.brovary.org/wp-content/uploads/2015/03/640x480.jpg)Учора мав зустріч з прокурором Броварів та району Романом Олефіренком з приводу ходу розслідування по справі Антимайдану, зокрема - щодо участі місцевих чиновників у відправці броварських бюджетників на мітинги за Януковича. Нагадаємо, що раніше був [оголошений збір свідчень від броварчан по цій справі](https://mpz.brovary.org/polyuvannya-na-titushok-2015-brovarska-prokuratura-zbiraye-svidchennya-pro-antimaydanivtsiv/), а паралельно ми почали систематизувати вже наявну інформацію, зібрану протягом усього періоду агонії режиму Януковича у Броварах.**  

Спільними зусиллями з громадою нам вдалось встановити загальну структуру, головні обриси схеми за якою відбувався «згон» бюджетників на Антимайдан адмінресурсом Броварів та району. По крупинкам ми з'ясували алгоритми, ключових осіб, вертикаль до певного рівня. Ми маємо конкретні факти участі тих чи інших осіб у цих подіях, по деяким епізодам – [відеодокази](https://mpz.brovary.org/brovarski-byudzhetniki-virushayut-na-antimaydan-do-kiyeva-video/), [фотопідтвердження,](https://mpz.brovary.org/brovarchanam-vdalos-u-mirniy-sposib-vignati-titushok-z-miskradi-foto-video/) анонімну інформацію, яка пізніше підтверджувалась із низки незалежних між собою джерел.

В об’єктивності та достовірності переважної частини зібраної інформації нам сумніватись не доводиться, хоча до перевірки фактів у цьому випадку ми підходимо дуже ретельно, діючи за принципом «нехай залишиться непокараним винуватий, ніж постраждає невинний».  Іншими словами, нам відомі «явки-паролі», прізвища головних функціонерів та зрозуміла логіку процесу. Однак перед нами стоїть головна формальна перепона: кримінально-процесуальний кодекс, прийнятий за часів та в інтересах клану Януковича, але діючий дотепер і досі захищаючий від покарання прислужників тодішнього режиму. А відтак згідно з цим кодексом, для відкриття кримінальних проваджень правоохоронцям недостатньо навіть таких підстав та незаперечних доказів, які усі охочі можуть бачити прямо в онлайні.

<iframe src="https://www.youtube.com/embed/_lX2jxHqc8k" width="480" height="360" frameborder="0" allowfullscreen="allowfullscreen"></iframe>

Для того, аби заповнити цю прогалину і скласти пазл майбутніх кримінальних проваджень проти організаторів антимайдану і тітушок у Броварах, не вистачає ключового елементу: **свідчень  очевидців та рядових – вільних або невільних - фігурантів тих подій.** Необхідно, аби пересічні учасники цих «добровільно-примусових» відправлень на антимайдан - бюджетники, перевізники, будь-хто дотичний до того процесу, -  нарешті почали свідчити та розповіли: «хто, коли, як і за скільки». Це – необхідна умова для того, аби ми таки побачили окремих «поважних» броварських чиновників, котрі прислужували Януковичу порушуючи закон, вже не в нинішніх кабінетах на Гагаріна та Майдані Свободи, а в застінках СІЗО на Лук’янівці.

Зрозуміло, що багато хто хвилюється і досі боїться давати такі свідчення – людей по-своєму можна зрозуміти. В нинішніх умовах народ, можливо, ще більше боїться втратити роботу через помсту начальства, вважаючи, що його свідчення можуть до такого призвести. Однак згадайте одну просту річ: доки ми боялися Януковича – доти він ґвалтував країну. Щойно ми показали режиму «де раки зимують» - як той же Янукович так швидко зблиснув у Ростов, що ми ледь не проґавили цей момент. Для більшої переконливості – випадок зі Згурівщини Київської області, де розслідування щодо одного з чиновників по антимайдану таки посунулось з мертвої точки.

> Двома словами: вчительку однієї зі шкіл на Згурівщині, як і багатьох її колег, тамтешній начальник відділу освіти примушував їхати «стадом» на Антимайдан до Києва. Жінка, що мала громадянську гідність та внутрішню сміливість не підкорилася злочинному наказу та відмовилась їхати. У відповідь начальник відділу освіти передбачувано звільнив педагога з роботи. Однак жінка не здалася, подала позов до суду, в якому обґрунтувала, чому та з яких мотивів її було звільнено. Суд поновив учительку в школі, начальника відділу освіти – звільнили з посади і тепер цей маленький згурівський янукович – під слідством. І дуже ймовірно, що зовсім скоро приломлюватиме хліб із співкамерниками на зоні.

Для всіх, хто продовжує хвилюватись: усвідомте, що пастка для недобитків колишнього режиму не зачиниться, доки ми не докладемо зусиль. Мало хто вірив, що вдасться оперативно усунути [«крота» місцевих регіоналів у прокуратурі:](https://mpz.brovary.org/brovarskih-titushok-lovitime-sin-odioznogo-regionala/) сина екс-голови РДА **Петра Іваненка – Олександра Іваненка**, якого на певний час призначили куратором розслідування справи Антимайдану. Однак не минуло й місяця після розголосу, як завдяки небайдужим броварчанам та народному депутату Різаненку, Іваненка-молодшого [було відсторонено від розслідування та взагалі усунуто з місцевої прокуратури.](https://7b.org.ua/2015/02/24/ivanenko-u-brovarskij-prokuraturi-vzhe-ne-pratsyuye/) Паралельно ми маємо політичну волю Генерального прокурора Шокіна, який взяв питання розслідування антимайданівських подій по Броварщині під особистий контроль. Тож сьогодні «м’яч на нашому боці» і саме від наших дій, сміливості та рішучості залежить доля тих, хто до кінця підтримував злочинний режим у Броварах та вчиняв у ім’я Януковича протизаконні дії. Все просто: або ці персонажі понесуть заслужене покарання та цим самим зроблять місту щеплення від повторення подібного у майбутньому, або ж і надалі продовжуватимуть просиджувати теплі крісла у владних кабінетах, упиваючись власною безкарністю по причині нашої боягузливості. Все залежить лише від нас та політичної волі прокурора. І вчора у мене склалося враження, що така воля в нього є.

**Я ще раз закликаю усіх, хто готовий дати свідчення по справі Антимайдану у Броварах, участі в ньому місцевих чиновників, посадовців, бюджетників і т.п. – прийти на прийом до прокурора. Роман Олефіренко закликає приходити прямо до нього в кабінет за адресою вул. Київська, 137 або ж попередньо зателефонувати за номером 5-22-24 або (044) 513-22-83. Хто може надати вичерпну інформацію з доказами будь-якого роду з цього питання – можна відправляти на імейл-адресу info@mpz.brovary.org. Прошу всіх, хто читає ці рядки – розповсюдити цей заклик по своїм друзям, знайомим, приятелям - між усіма, кого ви знаєте. Без нашої участі країна не зміниться. Мусимо дотиснути зрадників, аби почати будувати нову державу!**
