---
title: "Невідомі представники кандидатки Багмут погрожували спостерігачу від ОПОРИ та відібрали відеокамеру"
date: 2014-10-10
author: 
  username: "pravoZnaty"
  display_name: "Маєш право знати"
tags: 
  - "babenko"
  - "bagmut"
  - "brovary"
  - "vibir-redaktsiyi"
  - "vibori"
  - "vibori-2014"
  - "dovireni-osobi"
  - "kandidat-u-narodni-deputati"
  - "mazhoritarniki-okrugu-97"
  - "novini"
  - "ovk"
  - "okrug-97"
  - "parlamentski-vibori-2014"
---

[![nabag1](https://mpz.brovary.org/wp-content/uploads/2014/10/nabag1.jpg)](https://mpz.brovary.org/wp-content/uploads/2014/10/nabag1.jpg)**9 жовтня, у Броварах в окружній виборчій комісії 97 округу невстановлена особа перешкоджала законній діяльності спостерігача ОПОРИ. Невідомий чоловік погрожував, а потім відібрав камеру у офіційного спостерігача і змусив витерти відеоматеріали. За описом постраждалої спостерігачки від ОПОРИ, нападником може бути скандально відомий син Наталії Багмут - Роман.**

Інцидент трапився під час того, як спостерігач ОПОРИ фіксувала процес подання уточнюючих списків кандидатур до дільничих виборчих комісій. Невідомий чоловік почав перешкоджати цьому процесу. Він затуляв спиною зйомку, погрожував спостерігачу судом і заявляв, що його не можна знімати, бо він фізична особа і подання уточнюючих списків - це його приватна справа. Але відповідно до частини 4 ст. 11 ЗУ «Про вибори народних депутатів», виборчий процес в Україні здійснюється на засадах публічності і відкритості. А утворення виборчих комісій є етапом виборчого процесу (пункт 2 частини 5 статті 11). 

Винуватець інциденту представився як довірена особа кандидата **Наталії Багмут.** Але на сайті ЦВК в цій іпостасті поки що заявлена жінка – **Людмила Бабенко.** Громадяньска мережа ОПОРА застерігає, що відповідно до ч. 4 ст. 28, «подання від кандидата у депутати вносить безпосередньо кандидат у депутати або його довірена особа».

> Довідка "Маєш право знати". Людмила Бабенко, що сьогодні зареєстрована ЦВК як довірена особа кандидатки Наталії Багмут, під час [розгляду питання про скасування договору оренди між Броварською міською радою та кафе "Мюзік Хол"](https://mpz.brovary.org/vikonkom-rozirvav-dogovir-orendi-z-myuzik-holom-aktivisti-vimagayut-vidstavki-bagmut/), що належить сину Наталії Багмут - Роману Багмуту, мала виступ на засідання виконкому БМР, де закликала присутніх не розривати договір оренди зі скандальним кафе. Виступ пані Бабенко починається з 1:17
> 
> <iframe src="//www.youtube.com/embed/ZCJcTmqdi60" width="640" height="360" frameborder="0" allowfullscreen="allowfullscreen"></iframe>

Громадянська мережа ОПОРА нагадує, що **частина 9 ст.78  Закону України «Про вибори народних депутатів»** гарантує офіційним спостерігачам право безперешкодно здійснювати фільмування виборчого процесу.

Спостерігач від ОПОРИ викликала до окружкому міліцію. На місце події також вирушили мобільна група швидкого реагування ОПОРИ та юридична підтримка. Інцидент, що мав місце на ОВК 97 округу, має ознаки злочину проти виборчих прав і свобод людини і громадянина. Відповідно до частини 2 статті 157 Кримінального кодексу України, перешкоджання діяльності спостерігача, поєднані із застосуванням насильства, знищенням чи пошкодженням майна, погрозою застосування насильства або знищення чи пошкодження майна, караються обмеженням волі на строк до трьох років або позбавленням волі на той самий строк, з позбавленням права обіймати певні посади або займатися певною діяльністю на строк від одного до трьох років.

Якщо ж виявиться, що чоловік не є довіреною особою кандидата, то це також порушення ЗУ «Про вибори народних депутатів».

За матеріалами сайту [мережі ОПОРА](http://oporaua.org/news/6520-na-ovk-u97-okruzi-molodyk-pereshkodzhav-dijalnosti-oficijnogo-sposterigacha-opory)
