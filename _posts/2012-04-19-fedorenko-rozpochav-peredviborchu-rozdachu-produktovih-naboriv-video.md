---
title: "Федоренко розпочав передвиборчу роздачу продуктових наборів. ВІДЕО"
date: 2012-04-19
categories: 
  - "video"
tags: 
  - "adminresurs"
  - "brovary"
  - "vibir-redaktsiyi"
  - "drapey"
  - "kachor"
  - "novini"
  - "pidkup-vibortsiv"
  - "produktovi-nabori"
  - "tisk-na-zhurnalistiv"
  - "fedorenko"
  - "chervoniy-hrest"
---

[![](https://mpz.brovary.org/wp-content/uploads/2012/04/fed11.jpg "fed1")](https://mpz.brovary.org/wp-content/uploads/2012/04/fed11.jpg)11 квітня в МКЦ «Прометей» відбувся захід під егідою депутата міської ради Сергія Федоренка, на якому броварчанам роздавали продуктові набори та показували фільм виробництва Московського патріархату «Сходження благодатного вогню».

Акція була приурочена до Великодня, а ведучою заходу виступила начальниця відділу культури броварського міськвиконкому, "колега" Федоренка по партії Наталія Багмут. Сам процес роздачі подарунків був організований активістами броварського осередку Товариства «Червоного хреста» та її головою Лідією Драпей. Під час заходу на знімальну групу «Маєш право знати» [напала група невідомих молодиків,](https://mpz.brovary.org/terminovo-na-znimalnu-grupu-mayesh-pravo-znati-zdiysneno-napad/) котрі вимагали припинити зйомку, пошкодивши в процесі сутички знімальну техніку.

<iframe src="http://www.youtube.com/embed/ja4hUHRJllc" frameborder="0" width="560" height="315"></iframe>

Що таке Великдень для людей? Це одне з головних релігійних свят, коли віряни ходять до церкви, святять паски, розговляються та зустрічають весну на лоні природи. Проте для окремих політиків, Великдень – ще один «зручний» привід нагадати про себе виборцям, особливо коли до дня голосування залишилось вже недовго. А якщо при цьому можна на повну скористатись усіма благами адмінресурсу – сам Бог велів організувати передвиборчу роздачу продуктових наборів електорату серед білого дня та в самісінькому центрі міста.

На показ фільму «Сходження благодатного вогню» літніх броварчан кликали заздалегідь. Захід відбувся 11 квітня в міському культурному центрі «Прометей». Проте ще за тиждень  кілька місцевих громадських організацій, зокрема Товариство «Червоного Хреста» та спілка ветеранів, поширювали листівки-запрошення, де зазначалось, що по закінченню стрічки  можна буде отримати подарунковий набір від Сергія Федоренка – депутата броварської міської ради.

> Сергій Миколайович – депутат не пересічний. Більше відомий як особистий масажист прем’єра Азарова, Федоренко очолює броварський осередок Партії регіонів, земельну комісію в броварській міськраді, а головне – вже сьогодні активно розкручується як потенційний кандидат від влади в депутати Верховної Ради по броварському виборчому округу.

Можливо, саме по цій причині ведучою заходу обрали однопартійку Сергія Миколайовича, а за сумісництвом – начальницю міського відділу культури Наталію Багмут. Вторив їй місцевий священник отець Тарасій – стоячи біля банеру з ім’ям депутата, слуга Божий розповідав про покаяння та смиренність.

Завершення фільму дочекались не всі. Ще з середини стрічки люди почали підходити ближче до місця, де мав бути гардероб, проте цього  разу замість пальт своїх нових господарів там чекали пластикові пакети з логотипом «соціальної програми Сергія  Федоренка «Люди наше майбутнє». Зрозуміло – не пусті.

На запитання журналістів «Маєш право знати» жінки, що роздавали пакети, відповідали неохоче. Активістки не змогли сказати, хто вони та звідки, проте заперечували, що їх направили сюди з «Червоного Хреста».

_\- Скажіть, будь ласка, а від кого ви роздаєте подарунки?_ _\- Не знаємо…_ _\- А ви не від «Червоного хреста»?_ _\- Ні!_ _\- Тобто ви не активісти «Червоного хреста»?_ _\- Ні._

А от інші жінки, котрі вже отримали пакети від Федоренка, повідомили інше.

_\- А від кого вам подарунок дали?_ _\- Не знаю. Це нам «Червоний хрест» видав._

Цікаво, що наступного дня, коли аналогічний захід організовував мер Сапожко, проднабори роздавали ті самі люди, але вже в одязі з відповідною символікою. Присутня голова «Червоного Хреста» Лілія Драпей спочатку намагалась зашкодити зйомці.

_\- Не нада мене снімать._ _\- Я журналіст, я маю право знімати._ _\- Не нада мені тут журналіста._

А потім, за прикладом своїх підлеглих, не змогла толком представитись.

_\- А ви хто?_ _\- Я ніхто._ _\- Ніхто?_ _\- Я – ніхто._

Подібний, але серйозніший інцидент стався і з журналістами «Маєш право знати» під час заходу Федоренка попереднього дня: на виході з культурного центру на нашу знімальну групу напали невідомі з вимогою припинити зйомку. Відбивши атаку, нам вдалось поспілкуватись з тими, заради кого все й було організовано.

_\- Слабуваті подарунки… Оце такая паска – шоб його вдавило!_ _\- А ви як, проголосуєте тепер за нього?_ _\- За який хрен хто за нього піде голосувать?!_

Не виключено, що подібну реакцію людей могла викликати порівняна - як для передвиборчого періоду - скупість продуктових наборів. Один з таких пакетів вдалось роздобути і нам.

Дивно, чому на захід на свою честь не прийшов сам Сергій Федоренко. Можливо, найвідоміший броварський масажист зміг би відповісти, чому передвиборчий захід міського депутата відбувався в муніципальному приміщенні, який гонорар за виступ в подібній ситуації отримує начальник відділу культури, за чий кошт були придбані продуктові набори і чому їх роздають активістки «Червоного Хреста», і чи впевнений пан Федоренко в тому, що голоси броварчан можна купити за маленьку паску та літрову пляшку холодного чаю?

**[Андрій Качор](https://mpz.brovary.org/author/kachor/), «Маєш право знати»**
