---
title: "Як броварчанам не прогоріти на лічильниках тепла: секрети економії енергоресурсів"
date: 2014-11-28
tags: 
  - "brovary"
  - "brovariteplovodoenergiya"
  - "vibir-redaktsiyi"
  - "gaz"
  - "energozberezhennya"
  - "lichilniki"
  - "novini"
  - "osbb"
  - "resursniy-tsentr-osbb"
  - "teplo"
---

[![IMG_3045](https://mpz.brovary.org/wp-content/uploads/2014/11/IMG_3045.jpg)](https://mpz.brovary.org/wp-content/uploads/2014/11/IMG_3045.jpg)**Щоб там не говорили про Росію, українці все ж мають "завдячувати"  сусідам  хоча б одним –  потужним стимулом, який дав можливість повірити в свої сили і розраховувати лише на себе, а не сидіти на пороховій бочці, гадаючи: відключить Путін газ сьогодні чи завтра? Відтак, співвітчизники мають якнайшвидше навчитися економніше використовувати  енергоресурси, заощаджувати кошти та шукати альтернативи. Звичайно, це ми б мали робити раніше, перш, ніж зима посипле снігом та вдарять морози. Та в будь-якому разі економити треба вже сьогодні, щоб, окрім високих комунальних тарифів, не сплачувати ще й захмарні суми за електроенергію, адже в старих погано утеплених будинках у великі морози зазвичай зігріваються електронагрівачем. На жаль, ще не всі сьогодні знають, що для того, щоб значно зменшити суми за «комуналку»,  варто зробити дві речі: спочатку житло утеплити, а потім  у своїй квартирі чи багатоповерхівці поставити тепловий лічильник.**

Наприкінці жовтня Бровари приймали представників  департаменту ЖКГ і паливно-енергетичного комплексу Київської ОДА та комерційні компанії, які приїздили, щоб навчити управлінців сфери ЖКГ Київщини економити енергоресурси. Через місяць -  у листопаді - броварське управління ЖКГ спільно з  ГО «Ресурсний центр для ОСББ м. Бровари» запросили керівників ОСББ та ЖЕКів на навчальний захід **«[Практичні варіанти економії енергоресурсів](https://mpz.brovary.org/20-listopada-brovarchanam-rozkazhut-yak-na-praktitsi-ekonomiti-energoresursi/)»,** адже не секрет: найдорожчі сьогодні послуги – з теплопостачання.

[![IMG_3014](https://mpz.brovary.org/wp-content/uploads/2014/11/IMG_3014.jpg)](https://mpz.brovary.org/wp-content/uploads/2014/11/IMG_3014.jpg)

[![IMG_3030](https://mpz.brovary.org/wp-content/uploads/2014/11/IMG_3030.jpg)](https://mpz.brovary.org/wp-content/uploads/2014/11/IMG_3030.jpg)

[![IMG_3129](https://mpz.brovary.org/wp-content/uploads/2014/11/IMG_3129.jpg)](https://mpz.brovary.org/wp-content/uploads/2014/11/IMG_3129.jpg)

Представники компаній-виробників лічильників та компанії, які  виконують у Броварах підрядні роботи, розповідали про різні типи лічильників, їхні переваги та недоліки, а також проблеми, з якими можуть зіштовхнутися броварчани під час їх установки та експлуатації. До речі, установка лічильника в квартирі не зробить ні холодніше, ні тепліше, лише дозволить дізнатися, скільки ви споживаєте тепла насправді.

[![IMG_3077](https://mpz.brovary.org/wp-content/uploads/2014/11/IMG_3077.jpg)](https://mpz.brovary.org/wp-content/uploads/2014/11/IMG_3077.jpg)

[![IMG_3097](https://mpz.brovary.org/wp-content/uploads/2014/11/IMG_3097.jpg)](https://mpz.brovary.org/wp-content/uploads/2014/11/IMG_3097.jpg)

**_Лічильники тепла_**

Датчики витрат, тобто лічильники, бувають механічні, ультразвукові, електромагнітні і резонансні (останні використовуються рідко). Взагалі в держреєстрі є понад 40 найменувань лічильників, і ніхто не вправі диктувати споживачу, який ставити. Однак не завжди можна знайти спеціалістів, які зможуть обслуговувати лічильники всіх марок і виробників.

[![IMG_3110](https://mpz.brovary.org/wp-content/uploads/2014/11/IMG_3110.jpg)](https://mpz.brovary.org/wp-content/uploads/2014/11/IMG_3110.jpg)

Тож спеціалісти КП «Броваритепловодоенергія»  радять встановлювати ультразвукові лічильники (моделі яких надійніші, точніші  й довговічніші в експлуатації) з часовими і добовими архівами, з регулятором зовнішнього повітря. Спеціалісти підприємства стверджують: тарифи за такими лічильниками менші  майже вдвічі  й окуплять себе вже через пару років. Та й показники з однотипних датчиків витрат зняти набагато легше – на одну флешку вмістяться показники і двохсот квартир.

[![IMG_3086](https://mpz.brovary.org/wp-content/uploads/2014/11/IMG_3086.jpg)](https://mpz.brovary.org/wp-content/uploads/2014/11/IMG_3086.jpg)

[![IMG_3118](https://mpz.brovary.org/wp-content/uploads/2014/11/IMG_3118.jpg)](https://mpz.brovary.org/wp-content/uploads/2014/11/IMG_3118.jpg)

Щоб дізнатися «що й по чому», журналісти МПЗ зателефонували в кілька фірм, які займаються продажем та монтажем лічильників. Виявилося: одна частина компаній займається одночасно і продажем, і установкою лічильників, інша частина - продають лічильники лише монтажним організаціям. Уточнюють: перш ніж поставити квартирний лічильник, спочатку варто встановити будинковий. На сьогодні по місту опломбовано всього 43 квартирних лічильників; щоб дізнатися, скільки сплачувати за тепло тим, в кого немає датчика витрат, від суми, що показав будинковий лічильник, віднімаються показники квартирних лічильників, а залишок суми розподіляється між іншими квартирами. Якщо у вас уже є будинковий лічильник (у нових багатоповерхівках мають бути обов'язково), вам дозволять  поставити лише ультразвуковий – так  вимагають технічні умови, які видає  КП «Броваритепловодоенергія». А фірми, які співпрацюють із КП, відразу порекомендують один із найдорожчих варіантів ультразвукового лічильника – «Мультикал». Переконують: ставити варто раз і гаразд. Ті фірми, що не співпрацюють з КП, запропонують  ультразвуковий лічильник та послуги «під ключ» на півтисячі дешевші. Однак і ті, й інші організації не хочуть "заморочуватися" ні з механічними, ні з електромагнітними лічильниками.

**_Ніякої самодіяльності_**

Ті, хто все ж вирішив економити, найперше мають пам'ятати: лічильники  тепла  можна встановити не в кожному будинку. Це можна зробити лише тоді, коли система опалення квартири виконана по горизонтальній схемі – окремо від систем опалення інших квартир. А от установлювати лічильники тепла в квартири будинків з вертикальною розв'язкою (старого зразка) законодавство забороняє. Але, як стверджують представники фірм, уже є можливості для встановлення лічильників і на такі будинки, що дозволить сплачувати  броварчанам лише за квадратуру своєї квартири.

**_Дорожня карта встановлення лічильників_**

Як розповіла начальник служби метрології контрольно-вимірювальних приладів КП «Броваритепловодоенергія» **Світлана Листопад**, тим, хто все ж вирішив встановлювати лічильник, потрібно: 1) написати заяву в  КП «Бровапритепловодоенергія» на ім'я директора; 2) отримати технічні умови (готуються до 15 днів)  на установлення лічильника; 3) Знайти по Інтернету чи через підприємство проектну і монтажну організації.

[![IMG_3122](https://mpz.brovary.org/wp-content/uploads/2014/11/IMG_3122.jpg)](https://mpz.brovary.org/wp-content/uploads/2014/11/IMG_3122.jpg)

[![IMG_3131](https://mpz.brovary.org/wp-content/uploads/2014/11/IMG_3131.jpg)](https://mpz.brovary.org/wp-content/uploads/2014/11/IMG_3131.jpg)

**_Зауважте:_** встановлювати лічильник  може лише  ліцензована фірма-монтажник на основі проекту, який  погоджено з КП «Броваритепловодоенергія». В кінці КП видає  акт вводу лічильника в експлуатацію. Кожен лічильник перевіряється раз у 3-4 роки (залежить від моделі лічильника). І перевірку потрібно обов'язково проходити, інакше КП не зараховуватиме показники лічильника.

**_Заборонено:_** повністю перекривати опалення в опалювальний сезон. Різницю в перепаді температури в сусідів  компенсуватимете перекривач.

[![IMG_3061](https://mpz.brovary.org/wp-content/uploads/2014/11/IMG_3061.jpg)](https://mpz.brovary.org/wp-content/uploads/2014/11/IMG_3061.jpg)

[![IMG_3089](https://mpz.brovary.org/wp-content/uploads/2014/11/IMG_3089.jpg)](https://mpz.brovary.org/wp-content/uploads/2014/11/IMG_3089.jpg)

**_Ціни_**

1. Технічні умови – **440** грн.
2. Лічильник квартирний «під ключ» (проект, лічильник, установка) у новому багатоквартирному  будинку, де є будинковий лічильник:

\- механічний -  **3800-4400** грн.

\- електромагнітний - **4300-5000** грн.

\- ультразвуковий - **4300-5500** грн.

3. Лічильник будинковий – ультразвуковий + монтаж  - **45 000-50 000** грн.
4. Повірка лічильника квартирного: механічного – **620** грн, електромагнітного чи ультразвукового – **1200** грн; будинкового ультразвукового – **2000** грн.

5. Гарантія на установку - 2- 4 роки.

**_Як утеплити житло_**

Якщо перед установленням теплового лічильника  квартиру не утеплити – економія буде мізерною.

Тож, щоб уникнути витікання тепла:

1) Утепліть стіни. Це  зекономить 34% тепла.

2) Утепліть старі вікна (за допомогою монтажної піни) та поставте 3 вікно. Економія тепла - 30%.

3) Якщо прикрити вентиляційні отвори дверцятами чи навіть картоном  - економія 24%.

4) Закриті в під'їздах двері та засклені розбиті вікна  зекономлять 15%.

5) Якщо прикріпити світловідбивну фольгу (приклеєну на ДСП) на стіни за батареями - збереже 5% тепла.

6) Штори по довжині вікон, які закривають скло (але батареї  мають залишатися відкритими), зекономлять 5% тепла.

7) Закриті підвали - 3%.

**Фото - Миколи Кожемяка**
