---
title: "Бровари атакує «свинячий грип»? Протягом доби шпиталізували 25 «важких» дітей"
date: 2016-01-11
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "h1n1"
  - "bagnyuk"
  - "brovary"
  - "vibir-redaktsiyi"
  - "gryp"
  - "kravtsov"
  - "novini"
  - "pnevmoniya"
  - "sapozhko"
  - "svynyachyj-gryp"
---

**Місто атакують вірусні інфекції, які схожі на "свинячий грип", сумнозвісний вірус H1N1 - про це заявляють вже головні лікарі міста.  Бровари б'ють рекорди за кількістю хворих, однак чиновники уникають говорити про епідемію. Попри канікули, лише минулої п'ятниці шпиталізували 25 "важких" дітей, у хворих діагностують геморагічні пневмонії. Як протидіяти спалаху небезпечного захворювання, сьогодні намагались вирішити на оперативній нараді у міського голови.** 

Очільник Броварської центральної районної лікарні **Валентин Багнюк** повідомив, що спалах захворюваності на інфекційні недуги у Броварах триває вже 2-3 тижні. Однак достеменно зрозуміти справжню причину масового захворювання медики досі не можуть. Зі слів чиновника, вірусологічну експертизу робить санстанція обласного рівня і результатів звідти поки немає. Водночас, за інформацією головного лікаря центральної лікарні, симптоматично інфекція дуже подібна на вірус H1N1, більш відомий як "свинячий грип".

**_Відео обговорення теми спалаху захворювань на оперативній нараді у мера. Початок з 47:54_**

<iframe src="https://www.youtube.com/embed/_fg826gqy_A" width="560" height="315" frameborder="0" allowfullscreen="allowfullscreen"></iframe>

Головний лікар Броварського міського центру первинної медико-санітарної допомоги **Ігор Кравцов** розповів, що захворюваність у Броварах на вірусні інфекції росте. З його слів, місто вже б'є рекорди за кількістю хворих. Так, минулої п'ятниці лише в одній амбулаторії № 2 по бульв. Незалежності прийняли 262 хворих. А протягом однієї доби 8-го січня направили на стаціонар відразу 25 "важких" дітей. _"Такого ще ніколи не було"_, - зазначив Кравцов.

З його слів, медики не знають, які ліки призначати людям, мовляв, нічого не допомагає. Тим часом Валентин Багнюк, згадуючи спалах "свинячого грипу" у 2009 році, розповів, що ефективного на той момент антигрипозного препарату Таміфлю сьогодні в аптеках України майже неможливо знайти.

Ігор Кравцов рекомендував чиновникам міста запровадити "масковий режим", карантин вже діє у Броварській центральній районній лікарні. Міський голова **Ігор Сапожко** підтримав ідею "маскового режиму", а також доручив із сьогоднішнього дня в закладах торгівлі та освіти проводити прибирання із дезінфікуючими засобами.

> Нагадаємо, за даними лікарів, за перші дні нового року у броварській реанімації через геморагічну пневмонію опинилося [5 людей](https://mpz.brovary.org/brovarchan-atakuye-nebezpechna-pnevmoniya-5-lyudej-u-reanimatsiyi/). Містом ширяться чутки про щонайменше двох померлих лише за останні кілька тижнів.
