---
title: "Броварські посадовці планують збільшити тариф на обслуговування водо- та тепломереж майже в 3 рази"
date: 2012-12-28
author: 
  username: "Aleechka"
  display_name: "Аліна Дяченко"
tags: 
  - "brovary"
  - "brovariteplovodoenergiya"
  - "vibir-redaktsiyi"
  - "vnutrishnobudinkove-obslugovuvannya"
  - "zhkg"
  - "kvarplata"
  - "novini"
  - "sluzhba-zamovnika"
  - "tarif"
  - "teplovodoenergiya"
coverImage: "wp-content/uploads/2012/12/teplomerezhi.jpg"
---

[![](https://mpz.brovary.org/wp-content/uploads/2012/12/teplomerezhi.jpg "тепломережі")](https://mpz.brovary.org/wp-content/uploads/2012/12/teplomerezhi.jpg)**На новорічні свята броварська влада вирішила зробити мешканцям міста перший житлово-комунальний «подарунок».** У рамках реформи міської сфери ЖКГ, яка [розпочалась ще на початку грудня](https://mpz.brovary.org/zhitlovo-komunalna-reforma-chogo-ochikuvati-brovarchanam/), чиновники вирішили вивести з квартплати тариф на обслуговування систем водопроводу, каналізації, центрального опалення та гарячого водопостачання і по суті перенести його як окрему послугу до квитанції КП «Броваритепловодоенергія». От тільки при цьому розмір тарифу планують збільшити майже втричі, але й квартплата не зменшиться, а навпаки – також зросте.

Новий тариф КП «Броваритепловодоенергія» планує ввести в дію з 1 лютого 2013 року, вивівши його зі складу тарифу на утримання будинків та прибудинкових територій КП «Служба замовника». Однак якщо раніше мешканці сплачували за обслуговування внутрішньобудинкових систем у рамках квартплати **27,7 коп**. за 1 кв. м, то тепер КП хоче отримувати за свої послуги **78,1 коп**. за кожен квадратний метр житлового фонду міста.

26 грудня на офіційному веб-сайті Броварської міськради у розділі «Оголошення» [було оприлюднено](http://docs.pravo-znaty.org.ua/p6345/26.12.2012) «повну інформацію про розрахунок економічно обґрунтованих витрат та нових тарифів на технічне обслуговування внутрішньобудинкових систем». _Строк прийняття зауважень і пропозицій від громадськості триватиме **до 13 січня 2013 року включно.** Зауваження та пропозиції можна надавати на паперових або електронних носіях за поштовою адресою: м.Бровари, вул. Грушевського, 3а, КП «Броваритепловодоенергія» та за електронною адресою, вказаною на сайті [www.brovteplo.com.ua](http://www.brovteplo.com.ua/)._

Пояснення зростання вартості послуг традиційне: востаннє тариф переглядався у 2006 році, а ціни на матеріали виросли; більшість внутрішньобудинкових мереж дуже зношені, тому їх обслуговування потребує значних коштів; працівникам потрібно провести обов’язкове навчання з охорони праці, необхідна атестація робочих місць зі шкідливими умовами, медогляди працівників тощо. Аргументи КП «Броваритепловодоенергія» на користь підвищення тарифу у повному обсязі можна почитати у вище згаданому [оголошенні](http://docs.pravo-znaty.org.ua/p6345/26.12.2012).

За отримані кошти комунальне підприємство обіцяє проводити періодичні огляди систем водопроводу, каналізації, центрального опалення та гарячого водопостачання – 2 рази на рік при черговому загальному огляді будинку, а санітарно-технічного обладнання у квартирах – 1 раз у квартал.

\[spoiler title="**Повний перелік робіт:**" open="0" style="2"\]

**_а) Загальні роботи_** Усунення течі у трубопроводах, приладах та арматурі. Розбирання, ремонт та збирання окремих внутрішніх ділянок трубопроводів з заміною фасонних частин і труб, включаючи земельні роботи. Ремонт, протирання і заміна запірної та регулювальної арматури засувок, кранів, змішувачів, зворотних клапанів тощо. Укріплення трубопроводів, арматури і санітарно-технічних приладів. Обладнання і ремонт теплоізоляції трубопроводів, укріплення розширювальних і водонапірних баків. Дрібний ремонт і очищення від бруду ручних і відцентрових насосів. Заміна сальникової набивки у різноманітних приладах, змазування тертьових поверхонь. Аварійне відкачування води з підвалів. Виготовлення, встановлення та ремонт сталевих огорож верстатів і механізмів, пробивання отворів у стінах і перекриттях для прокладання трубопроводів та інше. Виконання різноманітних робіт, пов'язаних з експлуатацією житлового фонду. _**б) Водопровід, каналізація та гаряче водопостачання**_ Усунення засмічень в будинкових каналізаційних трубах та санітарно-технічних приладах. Дрібний ремонт водопідкачок, очищення та промивання водонапірних баків. Прокладання і розбирання тимчасових трубопроводів, утримання в належному стані поливальних пристроїв. Відігрів замерзлого водопроводу. Настроювання, огляд та ремонт систем гарячого водопостачання, включаючи бойлерні установки. Ремонт і утеплення водорозбірних колонок та інше. _**в) Центральне опалення**_ Випробування та регулювання систем центрального опалення в стояках та окремих нагрівальних приладах. Промивання систем центрального опалення. Обслуговування обладнання теплових пунктів (елеваторних вузлів тощо). _**г) Водопідкачування**_ Систематичний нагляд за справним станом та дією водопідкачок. Пуск та зупинка електродвигунів водопідкачок у встановлені строки, а також переключення установок на дублюючі агрегати. Регулярне змазування підшипників насосів. Заміна масла та набивання сальників насосів. Перетягування та перешивання ременів, дрібний ремонт всієї установки. Утримання водонапірних баків у чистоті. Утримання у належному стані регулювальної апаратури і контролюючих пристроїв.\[/spoiler\]

При цьому вартість послуги розрахована централізована для всіх будинків територіальної громади. Також КП зазначає, що тариф є _тимчасовий_ і його планується нараховувати по кожному окремому типу будинків за наявності відповідних внутрішньобудинкових мереж (централізоване водопостачання та водовідведення; централізоване опалення; централізоване гаряче водопостачання).

Нові тарифи розраховано на виконання рішення виконавчого комітету Броварської міської ради від 11.12.2012 [№ 576](http://docs.pravo-znaty.org.ua/p6243/11.12.2012/576), згідно з яким КП «Броваритепловодоенергія» було визначено виконавцем послуг з технічного обслуговування внутрішньобудинкових систем гарячого і холодного водопостачання, водовідведення, централізованого опалення і зливової каналізації та ліквідації аварій у внутрішньобудинкових мережах у житловому фонді територіальної громади м. Бровари (комунальної власності) .

> У подальшому, [за словами броварських чиновників](https://mpz.brovary.org/zhitlovo-komunalna-reforma-chogo-ochikuvati-brovarchanam/), планується також окремо визначити на конкурсній основі виконавців послуг з утримання та технічного обслуговування ліфтів; збирання та утилізація твердих побутових відходів; обслуговування димовентиляційних каналів; обслуговування пожежної сигналізації висотних будинків. То ж у майбутньому 2013 році на броварчан чекає ще багато житлово-комунальних «сюрпризів», найголовнішим з яких стане встановлення нового розміру тарифу на утримання будинків та прибудинкових територій (квартплати).
