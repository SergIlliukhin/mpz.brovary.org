---
title: "У виборчому окрузі №97 зникли всі печатки дільничних виборчих комісій – член ОВК"
date: 2014-09-18
tags: 
  - "97-okrug"
  - "brovary"
  - "vibir-redaktsiyi"
  - "vibori-2014"
  - "novini"
  - "ovk-97"
  - "okruzhna-viborcha-komisiya"
  - "parlamentski-vibori-2014"
  - "tsentralna-viborcha-komisiya"
---

[![4483_1](https://mpz.brovary.org/wp-content/uploads/2014/09/4483_1.jpg)](https://mpz.brovary.org/wp-content/uploads/2014/09/4483_1.jpg)**Трохи більше місяця залишилось до дня голосування, а в 97 окрузі досі немає печаток для дільничних виборчих комісій. Про це повідомив один з членів ОВК Олексій Скочко. За його словами, це єдиний виборчий округ в Україні, який стикнувся з цією проблемою.**

Про зникнення печаток окружна комісія повідомила в ЦВК. У центрвиборчокмі в свою чергу порадили звернутись до броварського виконавчого комітету, бо за їх інформацією печатки нібито передали на зберігання відповідальній особі у виконком. Прізвище цієї особи в ЦВК не знають.

З’ясувати, хто ж ця особа та де печатки, намагались у голови окружної виборчої комісії на парламентських виборах у 2012 році Юліана Волошина. Тоді штампи ДВК бачили востаннє. Екс-голова ОВК повідомив, що передав їх до органів місцевого самоврядування, проте куди саме – в міську чи районну раду – не пам’ятає. Так само Волошин не зміг згадати і прізвище чиновника, якому передавав печатки виборчкомів.

\[caption id="attachment\_8725" align="aligncenter" width="445"\][![Волошин](https://mpz.brovary.org/wp-content/uploads/2012/09/voloshin1.jpg)](https://mpz.brovary.org/wp-content/uploads/2012/09/voloshin1.jpg) Голова ОВК у 2012 р. Волошин не знає, кому віддав 136 печаток ДВК\[/caption\]

У виконкомі за дивним збігом обставин теж нічого не знають про місце перебування печаток. Скочко розповів, що члени ОВК спілкувались на цю тему з керуючим справами виконкому Броварської міськради Костянтином Кузнєцовим і керівником апарату броварської райдержадміністрації Юрієм Кушніренком, яким теоретично могли передати штампи ДВК. Однак і районний, і міський чиновники кажуть, що нічого не знають про їх місцезнаходження.

Печатки, вочевидь, вже ніхто не знайде, прогнозує член ОВК Скочко. Проте можна встановити, хто і кому передавав печатки у 2012 році – про це складається відповідна довідка, яка після виборів зберігається в архіві. Члени окружкому планують відвідати архів, а потім писати заяву в правоохоронні органи. За таку недбалість винному у втраті печаток загрожує встановлена законом відповідальність.

\[caption id="attachment\_29237" align="aligncenter" width="600"\][![скочко](https://mpz.brovary.org/wp-content/uploads/2014/09/S1000005.jpg)](https://mpz.brovary.org/wp-content/uploads/2014/09/S1000005.jpg) Член ОВК Олексій Скочко\[/caption\]

Таким чином окружна виборча комісія, вочевидь, замовлятиме нові 136 печаток для дільничних виборчих комісій. Вартість їх виготовлення складатиме, за словами Скочка, орієнтовно 15 тисяч гривень, однак зробити це зможуть тільки після того, як ЦВК надішле для окружкому кошторис та перерахує кошти.
