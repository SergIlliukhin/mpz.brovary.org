---
title: "Цьогорічні підсумки роботи броварських оперативників: справа \"Кістки\", цинічні вбивства та злодії-інтелігенти"
date: 2015-10-13
author: 
  username: "yschenko"
  display_name: "Ірина Ющенко"
categories: 
  - "interview"
  - "brovary"
tags: 
  - "brovary"
  - "vbyvstva"
  - "vibir-redaktsiyi"
  - "kradizhky"
  - "kryminalna-militsiya-brovarskyj-mv"
  - "novini"
  - "operatyvnyky"
coverImage: "wp-content/uploads/2015/09/SAM_3054.jpg"
---

**На роботі у броварських оперативників усе так, як показують у кіно про «ментів», - екстремально і стресогенно: погоні, стрільба і на кожному кроці небезпеки. «Це робота для справжніх чоловіків», - кажуть працівники карного розшуку Броварського міськвідділу. Саме насолода від заняття такою цікавою роботою і рухає броварськими розшуковцями, в яких є свої Жеглови і Шарапови, Ларіни та Дукаліси. Та ще є один дуже важливий момент: всі опера – місцеві, тож щоб їхнім рідним та близьким жилося в Броварах та районі спокійно, у боротьбі зі злочинністю вони проявляють неабияку стійкість і терпіння.**

Про те, яка наразі криміногенна ситуація на Броварщині, про найбільш гучні та резонансні справи, про проблеми та досягнення броварських оперативників нам розповів заступник начальника Броварського МВ, начальник кримінальної міліції **Олександр Шляховський**.

Олександру Шляховському трішки за 30. Нещодавно Олександра, який за 12 років роботи пройшов усі щаблі розшуковця, призначено начальником кримінальної міліції. Як каже Шляховський, робота працівників карного розшуку, які займаються вже скоєними злочинами, тримається виключно на голому ентузіазмі, адже матеріальне забезпечення міліції залишає бажати кращого, а підставляти голову під кулі доводиться практично щоденно.

\[caption id="attachment\_45655" align="aligncenter" width="450"\][![кримінальна міліція](https://mpz.brovary.org/wp-content/uploads/2015/09/SAM_3052.jpg)](https://mpz.brovary.org/wp-content/uploads/2015/09/SAM_3052.jpg) Олександр Шляховський\[/caption\]

Особовий склад оперативників, де працюють фахівці виключно з вищою освітою, досить молодий – 22-35 років: більшість досвідчених оперів пішли на пенсію, деякі перевелися в інші підрозділи. «_Хоча наша служба укомплектована повністю, однак 23 фахівців на Бровари і район замало,_ \- розповідає начальник КМ. _– Особливо в розрізі останніх подій в Україні, коли криміногенна ситуація змінилася в гіршу сторону: значно збільшилася кількість крадіжок, розбійних пограбувань та вбивств. **Усього за 8 місяців 2015 року в Броварах та районі сталося 1887 злочинів**»._

|  | **2014 рік**       | **2015 рік**   | **Розкрито за 8 міс. 2015 р.** |
| --- | --- | --- | --- |
|   Особливо тяжкі  й тяжкі  злочини | 183 | 680 |  292 |
| Вбивства | 4 | 8 | 7 |
| Розбої | 5 | 8 | 6 |
| Угони | 24 | 36 | 8 |
| Крадіжки | 212 | 870 | 378 |
|   Незаконне поводження  зі зброєю | 4 | 17 | 12 |

За 8 місяців поточного року броварські оперативники розкрили практично всі вбивства  - **7**. Та над однією справою під назвою «Кістки», що **стала найрезонанснішою**, потіють і до цього часу.

У лютому цього року на Торгмаші  згорів вагончик. Ніхто б цій події не надав особливого значення, коли б через два місяці після пожежі громадянин Х не з’явився в міліцію з каяттям і шокуючою заявою: разом із вагончиком він спалив і людину – свого товариша по чарці. Коли оперативники розкопали місце згарища, там і справді знайшли кілька обгорілих людських залишків - кістки. Однак прогалини в законодавстві поки що не дозволяють завершити справу до кінця: експертиза по цих залишках не може встановити, що вони належать саме громадянинові Х, а лише свідчення підозрюваного не дають підстав пред’явити йому обвинувачення. Наразі проводиться ряд експертиз.

За словами  Шляховського, всі вбивства, кількість яких зросла вдвічі, сталися на побутовому рівні. І основна їх причина – низька культура населення.

У Броварах на Паску, 12 квітня, на вул. Київській сусід забив молотком сусідку за те, що вона зробила зауваження за куріння на сходовій клітині. Цю справу криміналісти розкрили протягом доби. Цього ж дня в місті сталося і друге вбивство: під час розпиття спиртних напоїв один із чоловіків наніс напарнику смертельний удар у груди. Поранений ще знайшов сили зайти в квартиру та викликати «швидку», однак по дорозі в лікарню помер. Наразі суд обирає злочинцю міру покарання.

Найгучніше в криміногенному плані в цьому році заявило про себе селище Калита – там сталося 5 із 8 вбивств: два – на грунті ревнощів, два - під час розпиття спиртних напоїв і одне - особливо цинічне, що вразило навіть найдосвідченіших оперативників: вбивство 19-річного юнака. У черзі, що вистроїлася за пивом, виникла суперечка. Просте зауваження коштувало хлопчині життя: чоловік вдарив юнака ножем прямо в горло, а потім спокійно поїхав додому «замітати» сліди. Затримали вбивцю через кілька годин. Злочинець не відчував за собою вини і зовсім не каявся.

[![кримінальна міліція](https://mpz.brovary.org/wp-content/uploads/2015/09/SAM_3056.jpg)](https://mpz.brovary.org/wp-content/uploads/2015/09/SAM_3056.jpg)

Як каже Олександр Шляховський, складна криміногенна ситуація в смт Калита пояснюється не лише малою  кількістю там міліції, а й пасивністю самих мешканців селища, адже на території населеного пункту донедавна не було створено жодного громадського формування. Щоб запобігти правопорушенням, до постійного патрулювання вахтовим методом у «Калитянській зоні», яка об’єднує 7 сільських рад, планують залучити 15 бійців батальйону «Миротворець».

До **резонансних** справ, що сталися за 8 місяців поточного року, можна віднести і розбійний напад на заправку «БРСМ – Нафта», що стався 8 березня: глупої ночі грабіжник, погрожуючи касиру зброєю, забрав денну виручку і зник із місця події. Через 2 місяці злодія затримали.

У зв’язку з подіями на Сході країни, вдвічі зросли й злочини, пов’язані з незаконним поводженням зі зброєю, яку демобілізовані чи волонтери привозять додому із зони АТО. Та найбільше в Броварах [крадуть](https://mpz.brovary.org/u-brovarah-pratsivnyky-militsiyi-zatrymaly-serijnyh-kradiyiv-velosypediv/). Злодії [чистять усе](https://mpz.brovary.org/u-brovarah-militsiya-zatrymala-cholovika-yakyj-vykrav-velosyped/): квартири, машини, гаражі, [магазини](https://mpz.brovary.org/u-brovarah-na-garyachomu-zatrymaly-magazynnogo-zlodiya-dso/)…

Нещодавно після місячного полювання працівники кримінальної міліції затримали на гарячому **«злодія-інтелігента»,** який відкривав квартири способом підбирання ключів. Власники квартир не відразу могли виявити покражу, адже двері були зачиненими. А коли виявляли, заяв у міліцію не несли, бо вважали, що гроші чи золото могли взяти рідні. Тільки коли міліція побувала на вказаних місцях покраж, люди дізналися, що були пограбовані. Злодієм виявився раніше судимий, який нещодавно повернувся з місць позбавлення волі, де відбував покарання за крадіжки. «Інтелігента» та його подільника було знову притягнено до кримінальної відповідальності.

Також був затриманий  громадянин Х, який спеціалізувався на покражах у людних місцях: аптеках, супермаркетах, кафе, перукарнях. Навіть умудрився вкрасти сумку в одного з місцевих депутатів у приміщенні РДА. **«Культурний крадій»**, так прозвали його криміналісти, адже зовні виглядав досить інтелігентно, швидко входив у довіру, відволікав людину та грабував. Наразі проходять слідчі дії, тож на раніше судимого Х очікує чергове покарання.

[![кримінальна міліція](https://mpz.brovary.org/wp-content/uploads/2015/09/kradizhki_avto.jpg)](https://mpz.brovary.org/wp-content/uploads/2015/09/kradizhki_avto.jpg)

У березні оперативники [затримали двох молодиків](https://mpz.brovary.org/militsiya-spiymala-molodikiv-yaki-krali-z-avtivok-u-brovarah/), які [довгий час тероризували](https://mpz.brovary.org/kradizhki-z-avto-yak-tse-vidbuvayetsya-istoriyi-chotiroh-postrazhdalih) броварчан  -  розбивали в автівках вікна та викрадали з них цінні речі. І таких крадіжок на рахунку кримінального дуету нараховується аж три десятки.

Як каже Олександр Шляховський, розкриття будь-якого злочину – це комплексні заходи із залученням різних фахівців. І хоча особовий склад карного розшуку молодий, власна методика в розкритті злочинів дозволяє отримувати в роботі досить непогані результати. Та без тісної співпраці не лише з іншими міліцейськими службами, а й громадськістю, успіху в розшуковій роботі не досягнути. Тож сподівається, що броварчани не будуть пасивними спостерігачами, а активно допомагатимуть у розкритті злочинів. Та, найголовніше, будуть законослухняними громадянами.

**Фото - автора та із Інтернету**
