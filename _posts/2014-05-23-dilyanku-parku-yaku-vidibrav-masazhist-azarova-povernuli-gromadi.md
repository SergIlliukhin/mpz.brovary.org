---
title: "Ділянку парку, яку відібрав \"масажист Азарова\", повернули громаді"
date: 2014-05-23
author: 
  username: "pravoznaty"
  display_name: "Маєш право знати"
tags: 
  - "vibir-redaktsiyi"
  - "novini"
coverImage: "wp-content/uploads/2012/05/Dereva-v-Parku-Peremogi.jpg"
---

**[![Дерева в Парку Перемоги](https://mpz.brovary.org/wp-content/uploads/2012/05/Dereva-v-Parku-Peremogi.jpg)](https://mpz.brovary.org/wp-content/uploads/2012/05/Dereva-v-Parku-Peremogi.jpg)На 45 черговій сесії Броварської міської ради 7 соток землі в парку «Перемога», які взяв в оренду та збирався викупити екс-головний регіонал Броварів Сергій Федоренко, повернули до земель запасу. Як [зазначено в рішенні](https://www.brovary.kiev.ua/r%D1%96shennya-m%D1%96sko%D1%97-radi-v%D1%96d-22052014-%E2%84%961236-45-06-pro-pripinennya-prava-koristuvannya-zemelnimi-d%D1%96lyank), повернення земельної ділянки відбулось у зв’язку з відмовою ПП «Феско» надалі її орендувати. Відтак внаслідок тривалої боротьби броварчан шматок паркової землі нарешті повертається у власність територіальної громади.**

Ділянка, яку збирався забудувати голова земельної комісії Федоренком, стала для броварчан фронтом  боротьби за цілісність парку "Перемога" ще в 2011 році. Впродовж трьох років відбулось багато [протестних акцій](https://mpz.brovary.org/brovarchani-vijsli-na-zahist-parku-peremoga/) проти апетитів «масажиста Азарова» Сергія Федоренка.

Першим на захист парку став тоді ще депутат міської ради Павло Різаненко. Під час сесії, де "масажисту" виділяли ділянку в парку, Різаненко встановив відеокамеру, щоб броварчани знали, чиї руки голосували за протиправне рішення. Впродовж тривалого часу депутат оскаржував це рішення міськради в різних інстанціях.

<iframe src="//www.youtube.com/embed/Ph3VQRshpQU" width="600" height="315" frameborder="0" allowfullscreen="allowfullscreen"></iframe>

Перші акції протесту та судові справи призупинили намагання Федоренка забудувати частину парку. Проте у травні 2013 року Федоренко знову взявся за своє: [встановив паркан](https://mpz.brovary.org/chastinu-parku-peremoga-obgorodili-parkanom-pid-zabudovu-fedorenkom/) навколо ділянки. Це породило нову, ще більш активну хвилю протестів.

[![IMG_01171](https://mpz.brovary.org/wp-content/uploads/2014/05/IMG_01171.jpg)](https://mpz.brovary.org/wp-content/uploads/2014/05/IMG_01171.jpg)

25 травня 2013 року, під час громадянського суботника з демонтажу [незаконно встановленого паркану](https://mpz.brovary.org/chastinu-parku-peremoga-obgorodili-parkanom-pid-zabudovu-fedorenkom/) навколо цієї ділянки, міліціонери з особливою жорстокістю [«пакували» активістів в автозаки](https://mpz.brovary.org/krivavi-sutichki-vidbulis-u-brovarah-mizh-meshkantsyami-ta-zabudovnikami-tsentralnogo-parku/), а судові розгляди кримінальних справ, заведених на [Олега Шевчука, Миколу Смірнова, Руслана Ткаченка](https://mpz.brovary.org/militsiya-zvinuvachuye-zahisnikiv-parku-peremoga-u-kriminali/), тривали понад півроку.

<iframe src="//www.youtube.com/embed/DD0ROZtetj0" width="600" height="315" frameborder="0" allowfullscreen="allowfullscreen"></iframe>

\[caption id="attachment\_23237" align="aligncenter" width="600"\][![свободівці_суд5](https://mpz.brovary.org/wp-content/uploads/2014/01/svobodivtsi_sud5.jpg)](https://mpz.brovary.org/wp-content/uploads/2014/01/svobodivtsi_sud5.jpg) Захисники парку на лаві підсудних\[/caption\]

На цьому ж таки суботнику не обійшлось без «тітушок». Один з них, Сергій Стягов, [побив журналіста МПЗ Андрія Качора](https://mpz.brovary.org/napadnika-na-andriya-kachora-spiymali-u-parku-zavdyaki-pilnosti-brovarchan-video/), який тоді знімав події в парку на відеокамеру.

Після революції кримінальні справи проти активістів закрили, а Стягова [визнали винним у нанесенні тілесних ушкоджень журналісту](https://mpz.brovary.org/brovarskiy-titushko-vikonav-chastinu-vimog-postrazhdalogo-zhurnalista-ta-viplativ-kompensatsiyu/). Сам Федоренко на людях не з’являється вже кілька місяців, прогулює засідання сесій та земельних комісій, яку він очолює.
