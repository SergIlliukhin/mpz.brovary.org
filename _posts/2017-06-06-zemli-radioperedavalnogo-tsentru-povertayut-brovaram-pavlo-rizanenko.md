---
title: "Землі Радіопередавального центру повертають Броварам, - Павло Різаненко"
date: 2017-06-06
categories: 
  - "brovary"
  - "novyny"
tags: 
  - "inter-profit"
  - "apelyatsiya"
  - "brovary"
  - "viktor-polishhuk"
  - "zemlya"
  - "novini"
  - "pavlo-rizanenko"
  - "prokuratura"
  - "radioperedavalniy-tsentr"
  - "sud"
---

**Майже 95 га державного підприємства "Радіопередавальний центр" можуть повернути громаді Броварів. Це стало можливо завдяки сьогоднішій ухвалі Київського апеляційного господарського суду, що задовільнив апеляційну скаргу Прокуратури Київської області. Про це [повідомив](https://www.facebook.com/pavlo.rizanenko/posts/1053479031419477) народний депутат Павло Різаненко.**

Як ідеться у повідомленні депутата, сьогодні, **6 червня**, колегія Київського апеляційного господарського суду задовільнила апеляційну скаргу Прокуратури Київської області, і таким чином скасувала рішення Господарського суду Київської області, яким було відмовлено в задоволенні позову. Та ухвалила нове рішення, яким задовільнила позовні вимоги прокуратури повністю, а саме:

- визнати недійсними 48 наказів про дозвіл на розробку проектів землеустрою;
- визнати недійсними 48 наказів про затвердження проектів землеустрою;
- скасувати договори іпотеки;
- витребувати на користь територіальної громади в особі Броварської міської ради **94,67 га**, які були викрадені у ДП "Радіопередавальний центр".

[![](https://mpz.brovary.org/wp-content/uploads/2017/06/rizanenko.jpg)](https://mpz.brovary.org/wp-content/uploads/2017/06/rizanenko.jpg)

Нагадаємо, у 2013 році броварські депутати фактично [подарували](https://mpz.brovary.org/24tv-miskrada-brovariv-podaruvala-95-gektariv-silgospzemel/) бізнесмену Віктору Поліщуку річний бюджет міста у вигляді цієї землі. Спочатку місцеві депутати проголосували за передачу земель колишнього ДП «Радіопередавальний центр» в оренду [48 громадянам](https://mpz.brovary.org/rik-radio-abo-zemli-groshi-dva-sudi-brovarska-tragikomediya-na-dvi-diyi/) для сільського господарства. Потім усі вони в один день передали свої ділянки ТОВ «Компанія Інтер-профіт». Відразу після цього депутати за керівництва міського голови Ігоря Сапожка проголосували за те, щоб ці землі отримали новий статус – під промислову забудову. У 2014 році слідчі УМВС у Київській області почали розслідувати кримінальну справу про зловживання владою посадовими особами Броварського та обласного Держземагентства, що призвели до збитків у 116 мільйонів 879 тисяч гривень. Майже 4 роки триває боротьба за повернення цієї землі територіальній громаді міста.
