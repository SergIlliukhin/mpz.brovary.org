---
title: "Карти на стіл: громада вимагає у перевізників прозорості тарифів на проїзд - ФОТО"
date: 2017-02-12
categories: 
  - "vlada"
  - "aktsiyi-zahodi"
tags: 
  - "avtoperevizniki"
  - "brovary"
  - "vibir-redaktsiyi"
  - "volodymyr-bilokin"
  - "novini"
  - "sergiy-voznyak"
  - "tarifi-na-proyizd"
  - "yakist-poslug"
---

**Дорожчає все, зарплати женуться за цінами, і новий виток підняття соціальних стандартів тягне за собою знову підняття цін. Дорожчає все: продукти, комунальні послуги, дорожчають і ціни на проїзд. Минулого місяця по Київщині пройшла хвиля [підняття тарифів на проїзд](https://mpz.brovary.org/proyizd-kyyeva-12-grn-brovaram-pidgotuvatysya/), що викликало обурення громадян. На невдоволення відреагували як місцеві влади, так і обласна. Голова області Олександр Горган закликав перевізників повернути ціни на проїзд до попередніх значень, допоки працює комісія щодо перевірки обгрунтованості тарифів. В деяких містах перевізники дослухалися до рекомендацій влади, у Броварах же як підняли ціну на проїзд до Києва з 9 до 12 гривень, так і залишили. У той же час міська влада поки що утримує ціну проїзду по місту на рівні 3,50 (хоча перевізники вже подали обгрунтування на 5 грн), та чи надовго? Адже перевізники вважають, що ціни й так довго утримувалися, а справжня вартість їхніх комерційних послуг вже далеко не 9 і не 12 гривень, а всі 15-16. У п'ятницю, 10 лютого, на круглому столі у міськраді, де були присутні перевізники, міський голова, чиновники, депутати та громада, говорили про прозорість економічного обгрунтування цін та про якість перевезень. Зійшлися на тому, що перевізники надають документальне обгрунтування нових тарифів та збираються у понеділок, 13 лютого, на засідання цінової комісії, аби продовжити діалог.**

[![](https://mpz.brovary.org/wp-content/uploads/2017/02/kruglyj-stil-z-pereviznykamy-5.jpg)](https://mpz.brovary.org/wp-content/uploads/2017/02/kruglyj-stil-z-pereviznykamy-5.jpg)

А почалося все з того, що з одного боку, цінами обурилася громада, на FB з'явилася група ["Проти ціни за проїзд.Бровари"](https://www.facebook.com/groups/1656583937969272/?fref=ts), з іншого - питанням зайнялися депутати, зокрема депутат Олег Берестовий (ДемАльянс) скликав людей на [відкриту зустріч](https://mpz.brovary.org/peredajte-bud-laska-za-yakist-u-brovarah-vidbulasya-vidkryta-zustrich-iz-pryvodu-taryfiv-na-proyizd/), запрошував і перевізників (до речі, марно). Згодом, об'єднавши зусилля з іншими депутатами, зокрема з фракції БПП, люди у минулий понеділок [провели мітинг](https://mpz.brovary.org/brovarchany-perekryly-vulytsyu-gagarina-vymagayuchy-znyzyty-tsinu-na-proyizd-foto/): з плакатами та лозунгами вони переходили вулицю Гагаріна, перешкоджаючи руху та привертаючи увагу до акції та своїх вимог. А вимоги були наступні: прозоре обгрунтування тарифів, якісне перевезення, зниження цін, 1 гривня по місту для школярів. Згодом вирушили до міської ради, де зустрілися з міським головою та домовилися про розширену зустріч з перевізниками.

\[caption id="attachment\_66086" align="aligncenter" width="600"\][![](https://mpz.brovary.org/wp-content/uploads/2017/02/aktsiya-marshrutka-perekryttya-protest_00063.jpg)](https://mpz.brovary.org/wp-content/uploads/2017/02/aktsiya-marshrutka-perekryttya-protest_00063.jpg) Зустріч 6 лютого\[/caption\]

Проігнорувати зустріч у міськраді перевізники вже не змогли, тож у п'ятницю були присутні практично усі старожили перевезень Броварів. Зокрема, прийшли **Володимир Білокінь** (депутат міськради, фракція "Укроп", директор [ТОВ "Автопас-К"](https://youcontrol.com.ua/catalog/company_details/31463906/), маршрути 402 та 5), **Сергій Возняк** (директор компанії ["Автосоюз"](https://youcontrol.com.ua/catalog/company_details/31933954/), маршрути 330, 403, 810), **Роман Локтєв** ([помічник](http://posipaky.info/minion/307097) нардепів Партії регіонів 5 та 6 скликання, керівник "[Корпорація автомобільних пасажирських перевезень"](https://youcontrol.com.ua/catalog/company_details/32175388/), до 2016 року - голова наглядової ради [Броварського АТП-13209](https://www.stockworld.com.ua/ru/reports/irregularxml/69536/show)), інші. З облдержадміністрації приїхав начальник відділу пасажирського транспорту управління інфраструктури КОДА **Андрій Прохоренко**. Міську владу представляли: мер **Ігор Сапожко**, **Петро Бабич** (секретар міськради) та **Олександр Резнік** (заступник міського голови). Серед депутатів, що ініціювали зустріч були: **Ірина Веремчук** та **Леонід Черепейнік** з БПП та **Олег Берестовий** з ДемАльянсу.

\[caption id="attachment\_66372" align="aligncenter" width="600"\][![](https://mpz.brovary.org/wp-content/uploads/2017/02/kruglyj-stil-z-pereviznykamy-2.jpg)](https://mpz.brovary.org/wp-content/uploads/2017/02/kruglyj-stil-z-pereviznykamy-2.jpg) Олег Берестовий\[/caption\]

Почав виступати і найбільше усіх говорив того дня Володимир Білокінь. Він же й перший представив свої розрахунки. Пан Володимир уважно слухав людей, які висловлювали все, що накипіло, та намагався конструктивно відповідати. У той же час впевнено заявив, що обгрунтований тариф - 16 гривень до Києва, а по місту - 5. Щоправда, можливі варіанти: по місту 4, а до Києва - 12, або до Києва - 11, а по місту - 5. Такі ціни Володимир Білокінь пояснював умовами, в які поставлені перевізники.

По-перше, транспортні підприємства вимушені закуповувати транспорт, що відповідає нормам Евро 5 - це практично неможливо, він задорогий. На законодавчому рівні потрібно повернути Евро 3 - це було б адекватно, вважає пан Білокінь.

\[caption id="attachment\_66379" align="aligncenter" width="600"\][![](https://mpz.brovary.org/wp-content/uploads/2017/02/kruglyj-stil-z-pereviznykamy-9.jpg)](https://mpz.brovary.org/wp-content/uploads/2017/02/kruglyj-stil-z-pereviznykamy-9.jpg) Володимир Білокінь\[/caption\]

По-друге, ми - комерційне підприємство, наголосив перевізник, проте з 2014 року держава не виплатила ні копійки по відшкодуванню за перевезення пільгових категорій населення (пенсіонерів, АТО-вців, чорнобильців), а ми з того часу надали таких послуг на 12 млн грн. Якщо б держава фінансувала - ми б мали змогу зменшити тариф. _"Ви ж не заходите до магазину і не вимагаєте кожну 5 буханку хліба безкоштовно, то чому ж транспортні компанії повинні так робити?"_ - питав перевізник.

По-третє, не секрет, що в Україні не вистачає робочих рук, люди від'їжджають за кордон, де за ту ж роботу отримують набагато більше. _"В мене 20% водіїв не вистачає,_ - заявив пан Білокінь. - _Він в мене працює рік, а потім їде до Польщі і заробляє там 700-800 євро"._ Цим же він та інші перевізники пояснювали зауваження присутніх броварчан щодо якості обслуговування, а власне хамства водіїв та кондукторів, паління в салоні тощо. Мовляв, все розуміємо, працюємо над цим, але де взяти людей?

[![](https://mpz.brovary.org/wp-content/uploads/2017/02/kruglyj-stil-z-pereviznykamy-15.jpg)](https://mpz.brovary.org/wp-content/uploads/2017/02/kruglyj-stil-z-pereviznykamy-15.jpg)

Щодо якості транспорту, то перевізник зазначив: _"Кожного року я оновлюю рухомий склад, беру кредити, покупаю 2-3 автобуси в рік"_ (до речі, претензій по якості до перевізника Білоконя загалом констатують найменше всього).

_"Ми намагаємося досягти консенсусу,_ - пояснював перевізник. - _З 2015 року ми вже не повинні погоджувати тарифи з місцевою владою, однак все одно інформуємо про чергове здорожчання"_. Місцева влада у свою чергу йде назустріч перевізникам та затверджує відшкодування за перевезення пільгових категорій - з місцевого бюджету. Так, на останній сесії міської ради перевізникам було [виділено](http://brovary-rada.gov.ua/documents/26572.html) **1 млн 244 тисячі гривень**. В іншому разі - мені вигідніше закритися, заявив пан Білокінь.

\[caption id="attachment\_66384" align="aligncenter" width="600"\][![](https://mpz.brovary.org/wp-content/uploads/2017/02/kruglyj-stil-z-pereviznykamy-14.jpg)](https://mpz.brovary.org/wp-content/uploads/2017/02/kruglyj-stil-z-pereviznykamy-14.jpg) Леонід Черепейнік\[/caption\]

У депутатів виникли питання щодо пасажиропотоку. Депутат Леонід Черепейнік поставив під сумнів надані паном Білоконем дані: 18 людей в середньому перевозить маршрутка за раз? З власних спостережень та зі спілкування з водіями, цифра, мовляв, набагато більша. А також: водії роблять більше рейсів, ніж заявлено. На що перевізники запропонували депутату самому з калькулятором поїздити день та перерахувати пасажирів, аби впевнитися в правдивості їхніх даних.

"Стара гвардія" у свою чергу не дуже розуміла, хто і для чого їх покликав. Роман Локтєв заявив, що тарифи перевізників обгрунтовані та прозорі та й по всьому. _"Ми керуємося нормативно-правовими актами, без яких не можемо складати калькуляції тарифів, та надсилаємо обгрунтування і в Мінфін, і в Мінекономіки. На даний момент тариф повинен бути не 57 коп, а 72-76 коп (за 1 пассажира на 1 км проїзду)"_. _"І це все не ваша справа",_ - резюмував доповідач. - _Владі ми можемо представити документи, а це незрозуміло хто"_. Але потім трохи пом'якшав, коли депутати нагадали, що вони - офіційні особи: _"Ви можете офіційно к нам прийти і отримати інформацію"_.

\[caption id="attachment\_66383" align="aligncenter" width="600"\][![](https://mpz.brovary.org/wp-content/uploads/2017/02/kruglyj-stil-z-pereviznykamy-13.jpg)](https://mpz.brovary.org/wp-content/uploads/2017/02/kruglyj-stil-z-pereviznykamy-13.jpg) Роман Локтєв\[/caption\]

Сергій Возняк виступив з пропозицією зібратися на цінову комісію та розглянути усі цифри там. Також нагадав про основний документ, яким керуються перевізники, - [Наказ Міністерства транспорту №1175](http://zakon5.rada.gov.ua/laws/show/z1146-09) "Про затвердження методики розрахунку тарифів на послуги пасажирського автомобільного транспорту". Пан Возняк у виступі дещо вторив своєму попереднику, звертаючись до депутатів: _"Я давав Вам телефон мого бухгалтера. Ви йому дзвонили, аби з'ясувати наші цифри?"_

\[caption id="attachment\_66388" align="aligncenter" width="600"\][![](https://mpz.brovary.org/wp-content/uploads/2017/02/kruglyj-stil-z-pereviznykamy-18.jpg)](https://mpz.brovary.org/wp-content/uploads/2017/02/kruglyj-stil-z-pereviznykamy-18.jpg) Сергій Возняк\[/caption\]

Депутатка Ірина Веремчук пояснила, що для того і скликали круглий стіл, аби депутати, які представляють інтереси громади і повинні контролювати в тому числі обгрунтованість цін на проїзд, не ходили по всіх підприємствах та не збирали дані, а отримали їх сьогодні від усіх перевізників. _"Чому я як депутат, що працює на волонтерських засадах, маю бігати по всіх перевізниках? Ви зберіться, ви почуйте громаду, надайте свої пропозиції та обгрунтування"._

\[caption id="attachment\_66376" align="aligncenter" width="600"\][![](https://mpz.brovary.org/wp-content/uploads/2017/02/kruglyj-stil-z-pereviznykamy-6.jpg)](https://mpz.brovary.org/wp-content/uploads/2017/02/kruglyj-stil-z-pereviznykamy-6.jpg) Ірина Веремчук\[/caption\]

Зрештою міський голова запропонував, аби всі присутні перевізники надали економічне обгрунтування тарифів в управління економіки БМР, яке у свою чергу розішле документи депутатам. І після цього усі зацікавлені особи знову зустрінуться в понеділок на засідання цінової комісії та будуть розмовляти предметно.

[![](https://mpz.brovary.org/wp-content/uploads/2017/02/kruglyj-stil-z-pereviznykamy-12.jpg)](https://mpz.brovary.org/wp-content/uploads/2017/02/kruglyj-stil-z-pereviznykamy-12.jpg)

Представник КОДА Андрій Прохоренко зі свого боку проінформував, що у четвер відбулося робоче засідання, в ході якого з'ясувалося, що підняття ціни неминуче як мінімум на 25%. Щодо перевірки обгрунтованості, то він зазначив, що наразі перевірялися документи по Києво-Святошинському району, до Броварів - черга ще не дійшла. Методика розрахунків, сказав він, існує і залежить від багатьох факторів, у тому числі від кількості працюючих на транспортному підприємству, від кількості автотранспорту та від того - власний він чи орендований, від наявності матеріальної бази тощо.

\[caption id="attachment\_66371" align="aligncenter" width="600"\][![](https://mpz.brovary.org/wp-content/uploads/2017/02/kruglyj-stil-z-pereviznykamy-1.jpg)](https://mpz.brovary.org/wp-content/uploads/2017/02/kruglyj-stil-z-pereviznykamy-1.jpg) Андрій Прохоренко (крайній справа)\[/caption\]

Виступила на зустрічі і місцева активістка **Ангеліна Козлова**. Як експерт у транспортних перевезеннях вона зазначила: _"Ніякі розрахунки зараз не будуть мати сенсу, якщо пасажири повністю не проходять податковий облік, якщо в нас немає контролю та обрахунку пасажиропотоку. Я поважаю усіх перевізників, які прагнуть легалізації, та рада, що такий бізнес є в нашому місті. Повірте, пройде рік-два, ми подолаємо труднощі і попереду опиняться ті, хто здійснив кроки по легалізації свого бізнесу. Вихід з тіні дасть повне право вимагати конкретної компенсації з бюджету. Наразі альтернативи приватним перевізникам немає і ми всі зацікавлені, аби ваш транспорт був надійний, комфортний та більш просторий. Якщо перевізники поведуть себе правильно, то місто буде з радістю користуватися вашими послугами"._

\[caption id="attachment\_66389" align="aligncenter" width="600"\][![](https://mpz.brovary.org/wp-content/uploads/2017/02/kruglyj-stil-z-pereviznykamy-19.jpg)](https://mpz.brovary.org/wp-content/uploads/2017/02/kruglyj-stil-z-pereviznykamy-19.jpg) Ангеліна Козлова\[/caption\]

Також на зустрічі говорили про експрес-маршрут з Торгмашу через Об'їзну дорогу, про раннішній розклад електричок, як зручної альтернативи маршруткам, про електронний квиток, який мають на меті запровадити у Броварах. Для цього потрібно встановити на борту кожної маршрутки відповідне обладнання. За рахунок самих транспортних компаній, уточнив міський голова. Тоді відпадуть усі питання щодо пасажиропотоку та кількості пільгових пасажирів, у першу чергу дітей, для яких можна було б встановити меншу ціну, чого і вимагали броварчани.

[![](https://mpz.brovary.org/wp-content/uploads/2017/02/kruglyj-stil-z-pereviznykamy-17.jpg)](https://mpz.brovary.org/wp-content/uploads/2017/02/kruglyj-stil-z-pereviznykamy-17.jpg)

У підсумку проїзд по 9 гривень до Києва ніхто броварчанам не пообіцяв, але процес діалогу було запущено. Хоча зважаючи, що станом на 13.02.17 депутати розрахунків від перевізників так і не отримали, не відомо, з якою швидкістю процес порозуміння буде проходити.

**Фото - Владислава Крокос**
