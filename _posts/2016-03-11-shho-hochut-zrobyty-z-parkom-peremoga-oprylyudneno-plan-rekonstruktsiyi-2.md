---
title: "Що хочуть зробити з парком \"Перемога\": оприлюднено план реконструкції"
date: 2016-03-11
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "vibir-redaktsiyi"
  - "novini"
  - "park"
  - "peremoga"
  - "rekonstruktsiya"
---

**Влаштування велодоріжок, оновлення існуючих і прокладання нових паркових доріжок, заміна освітлення, озеленення, встановлення лавок для сидіння. Такі роботи планують виконати в рамках капітального ремонту та благоустрою парку «Перемога». План проекту та список запланованих робіт днями виклали на [сайті](http://brovary-rada.gov.ua/kap%D1%96talnii-remont-z-v%D1%96dnovlennyam-%D1%96nzhenerno-transportno%D1%97-%D1%96nfrastrukturi-ta-blagoustroyu-parku-%C2%ABpe-0) Броварської міської ради.**

Згідно із інформацією на кресленні, оновлення в центральному парку торкнуться головної алеї та периферійних доріжок. Серед основних робіт – заміна або влаштування покриття. Паркові доріжки облаштують ФЕМами – бетонною плиткою. А майбутні велодоріжки матимуть асфальтове покриття.

Окрім того, на території зеленої зони мають замінити освітлення. Старі світильники разом із опорами демонтують. А в подальшому – поставлять нову систему.

[![Model](https://mpz.brovary.org/wp-content/uploads/2016/03/Park_GP_dlya-VKB.jpg)](https://mpz.brovary.org/wp-content/uploads/2016/03/Park_GP_dlya-VKB.jpg)

 

_Із оприлюдненим планом у високій роздільній здатності можна ознайомитись за **[посиланням](https://e1itga.bn1303.livefilestore.com/y3mpCsUDJwDl0f6PFZeuJuDfjLGH12_t6kUBkQwtjHSvdBe0DYKDU5pP_9sfbTY4ILNq2BQa2XrHrfdoiT8p8LlHfacTtL3HsQaybuvk4cIsmyoI530cVKawlD7CwqhqvoKb6TecHjfJrxcpxxe6F6Fi_Hf6nttvj3jBloJ5-ItRTE/%D0%9F%D0%B0%D1%80%D0%BA_%D0%93%D0%9F_%D0%B4%D0%BB%D1%8F%20%D0%92%D0%9A%D0%91.jpg?psid=1)**._

Головну алею очікує заміна водопроводу для поливу. Також у парку планують розмістити лавки із бильцями та урни для сміття. Крім цього мають облаштувати місця для зберігання велосипедів.

Нагадаємо, під час позачергової сесії 26 лютого Броварська міська рада [виділила](https://mpz.brovary.org/veto-mera-ne-podolaly-sapozhko-sformuvav-konstytutsijnu-bilshist-u-miskij-radi/) на капремонт найбільшого парку Броварів **9 млн. грн**. Попри спротив частини опозиційних депутатів, міська рада погодилась надати співфінансування проекту «у сліпу». Адже обранцям до того не надавали для ознайомлення плану та проекту капітального ремонту "Перемоги"  та не оприлюднювали його. Проект рішення не пройшов громадське обговорення та розгляд у комісіях.

Головний ініціатор виділення коштів – депутат Київської обласної ради **Роман Сімутін**. Він наполягав на потребі проголосувати за проект саме того дня. З його слів, якби цього не зробили, обласна рада більше ніколи не взяла би участі у співфінансуванні будь-яких броварських проектів. Нагадаємо, половину вартості капремонту – ще **9 млн. грн.** – може взяти на себе бюджет Київської області.
