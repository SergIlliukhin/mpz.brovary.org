---
title: "Очевидне – неймовірне: версія від броварського суду"
date: 2013-11-25
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "v"
  - "kichinska"
  - "styagov"
  - "titushko"
---

[![603655_646473762033030_1742110354_n](https://mpz.brovary.org/wp-content/uploads/2013/11/603655_646473762033030_1742110354_n.jpg)](https://mpz.brovary.org/wp-content/uploads/2013/11/603655_646473762033030_1742110354_n.jpg)**Якщо вам здається щось занадто очевидним чи аксіоматичним і воно вам не подобається – зверніться до броварського суду: можливо там вам допоможуть у вирішенні вашої проблеми і своєю ухвалою чорне назвуть білим.**

Справа **Сергія Стягова** сьогодні мала отримати своє логічне завершення. Занадто багато факторів на нашому боці: [беззаперечні відеодокази](https://www.youtube.com/watch?v=vViSfB1i38k), всеукраїнський резонанс, увага Верховної Ради, Генеральної прокуратури та національних медіа, ще й обвинувачуваний – [двічі судимий рецидивіст](https://mpz.brovary.org/brovarskiy-titushko-viyavivsya-dvichi-sudimim-retsidivistom/), що на момент скоєння злочину [перебував на умовно-достроковому звільненні](https://mpz.brovary.org/neochikuvaniy-povorot-u-spravi-napadniku-na-zhurnalista-kachora-zagrozhuye-mayzhe-dva-roki-koloniyi/), а тому автоматично має сідати за грати. Проте з іншого боку – броварський суд та прокуратура - остання начебто має представляти обвинувачення, але [по факту виступає додатковим адвокатом «тітушка».](http://brovary.wordpress.com/2013/10/29/%D0%B1%D1%80%D0%BE%D0%B2%D0%B0%D1%80%D1%81%D1%8C%D0%BA%D0%B8%D0%B9-%D0%BF%D1%80%D0%BE%D0%BA%D1%83%D1%80%D0%BE%D1%80-%D0%B2%D0%B2%D0%B0%D0%B6%D0%B0%D1%94-%D1%89%D0%BE-%D0%B2%D1%96%D0%B4%D0%BA/)

Сьогодні, [рівно за півроку після нападу](https://mpz.brovary.org/krivavi-sutichki-vidbulis-u-brovarah-mizh-meshkantsyami-ta-zabudovnikami-tsentralnogo-parku/) Сергія Стягова на автора цих рядків, мав був винесений вирок. Броварський «тітушко» мав отримати щонайменше 1 рік та 7 місяців в’язниці – саме такий термін його УДЗ з Голопристанської колонії, де він мотав строк за попередній злочин.  Лишалися технічні нюанси: очікувалось, що суддя мала лише оголосити цю інформацію, піти в нарадчу кімнату та призначити дату взяття Стягова під варту. Ну і як «бонус» - зверху року та семи місяців накинути Стягову ще кілька місяців арешту. Проте наразі все відбувається по традиційному, для броварського суду, сценарію.

Сьогодні суддя **Олена Кічинська** вирішила ще раз дослідити відео моменту удару. Дослідили відразу два диска – матеріали «5 каналу» та «Інтеру». На обох видно момент удару. Відео «Інтеру», яке бачила вся країна – взагалі шикарне. Давайте згадаємо його ще раз.

<iframe src="//www.youtube.com/embed/vViSfB1i38k" height="315" width="420" allowfullscreen frameborder="0"></iframe>

За мить перед  моментом удару Стягов стоїть прямо переді мною. Розмахується і б'є лівою рукою. Зрозуміло, що удар припав на праву сторону обличчя. Це зафіксовано на відео, це підтверджено актом судово-медичної експертизи, це заявили свідки, які бачили момент удару.  Це питання не викликало дискусії на попередньому засіданні. Проте лише сьогодні, коли небо в клітинку перед «тітушком» замайоріло вже конкретно, суддя Кічинська заявила, що удар припав… на ліву сторону.  Мета цього театру абсурду одна: «довести», що травми, зафіксовані в судмедекспертизі, я отримав від падіння, від самобичування, від чого завгодно, але тільки не від Стягова. І виправдати «тітушка» повністю, тому що виключно в цьому випадку він має шанс лишитися на волі.

Наступне судове засідання призначено на **2 грудня, 14:00.** Під час нього ми знову будемо доводити судді Кічинський, що удар – був, що після удару я – упав, що ударив мене Стягов, а не я сам себе.  Ми дамо уповільнене кадрування, ми включимось у цей цирк, хоч все і так усім ясно. Але якщо суд вирішить оголосити, що Стягов – не винен, а земля – плоска, ми маємо зробити так, аби це рішення суд приймав в якомога менш комфортних для себе умовах.

Я розумію, що Майдан, і зараз пресі не до цього. Але я закликаю журналістів центральних ЗМІ висвітлити цю подію: це перший в Україні прецедент, коли суд і «тітушка» можна дотиснути, коли найманець влади може отримати реальний термін, і чим більша буде увага преси – тим більше шансів, що це таки станеться. Хто, як не журналісти, мають бути в цьому найбільше зацікавлені?
