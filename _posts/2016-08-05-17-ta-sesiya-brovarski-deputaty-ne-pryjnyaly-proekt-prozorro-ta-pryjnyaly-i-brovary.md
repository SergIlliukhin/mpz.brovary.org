---
title: "17-та сесія: броварські депутати не прийняли проект Prozorro та прийняли І-Бровари"
date: 2016-08-05
author: 
  username: "tatuuum"
  display_name: "Тетяна Панкратьєва"
categories: 
  - "vlada"
  - "aktsiyi-zahodi"
tags: 
  - "prozorro"
  - "i-brovary"
  - "brovary"
  - "brovariinvestbud"
  - "vibir-redaktsiyi"
  - "novini"
  - "sdobnyakova"
  - "sesiya"
  - "hrystyna-gutsalova"
---

**Чергова 17-та сесія Броварської міськради виявилася як ефективною (депутати прийняли близько 50 рішень), так і емоційною: провладна більшість послідовно відкидала ініціативи опозиційних депутатів, опозиційні депутати влаштовували демарші, демонстративно покидаючи сесію, свободівці знову чимось обливалися та їх допитувала поліція, депутатка з фракції Самопоміч дала вирішальний голос проти проекту Prozorro, голосуючи разом із провладною більшістю.**

На [черговій сесії](https://mpz.brovary.org/anons-4-serpnya-vidbudetsya-chergova-sesiya-brovarskoyi-miskoyi-rady/) 4 серпня броварські депутати повинні були розглядати близько 60 питань, проте близько десятка проектів рішень на початку засідання зняли з порядку денного. Зокрема зняли питання [20](http://brovary-rada.gov.ua/documents/14102.html) та [21](http://brovary-rada.gov.ua/documents/14103.html), що стосувалися Програми національно-патріотичного виховання. Як зазначила начальниця відділу освіти **Оксана Мельник**: _"На доопрацювання, хочемо вдосконалити програму, також були пропозиції до програми у комісаріату"._

Із самого початку сесії, вже при розгляді перших питань, стало зрозуміло, що всі ініціативи опозиційних депутатів прийматися не будуть. Всі проекти, пропозиції та правки, що лунали, наприклад, з боку фракції ДемАльянс, прийняті депутатською більшістю не були.

Так, більшість не підтримала ініціативу депутата Саука більше інформувати броварчан про списання їхніх будинків з балансів ЖЕКів. Більшість не включила **Андрія Саука**, що є членом комунальної комісії та експертом у сфері ЖКГ, до постійної комісії із забезпечення реалізації житлових прав громадян м.Бровари. Більшість вирішила ліквідувати КП Бровариінвестбуд без аудиту, як того вимагали депутати з ДА, БПП та Самопомочі. Більшість зняла проект щодо електронних закупівель у Прозорро (автор проекту - **Олег Берестовий**, ДемАльянс) на доопрацювання, хоча проект підтримували **Максим Нефьодов** та **Христина Гуцалова**, які прямо зверталися до броварських депутатів. І таке інше.

Ця мовчазна війна викликала у депутатів відчуття безпорадності та глухого кута, інколи вони емоційно реагували на результати голосування: сміялися, емоційно висловлювалися, вставали, виходили з зали. Так, після того, як "завалили" проект по Прозорро, залу покинули і не поверталися до кінця сесії вся фракція ДемАльянсу, майже вся фракція БПП та голова фракції Самопоміч **Андрій Василенко**.

**КП Бровариінвестбуд**

Проект [рішення під номером 12](http://brovary-rada.gov.ua/documents/14094.html) щодо ліквідації комунального підприємства Бровариінвестбуд викликав запитання ще до сесії. Вже тоді депутати цікавилися: як працювало підприємство, які результати його роботи, яку вигоду отримало місто від діяльності підприємства. На сесії народні обранці пригадали, що від підприємства не отримували ніяких звітів, хоча і давали протокольні доручення щодо цього. Звернення депутатів ігноруються? Хто понесе за це покарання? Депутати вимагали оприлюднити дані по пайовим внескам: _"Обкрадання громади ведеться багаторічно за рахунок несплати пайових внесків. Непрозорість породжує недовіру"._

Директор КП Бровариінвестбуд **Клавдія Сдобнякова** доповіла депутатам: _"Дане підприємство утворене у вересні 2006 року, воно готувало і проводило земельні конкурси на земельні ділянки, які виставляла міська рада для підприємств, шукало інвесторів. У 2008 році було прийнято рішення про припинення конкурсів. У 2013 році підприємство отримало ліцензію на проведення земельних аукціонів. На сьогоднішній день земельні конкурси не проводяться у зв'язку з тим, що немає зонування, не затверджений Генеральний план. Таким чином, на даний час підприємство припинило свою діяльність. Наразі є троє людей в штаті, всі працівники переведені на 3-денний робочий тиждень. На даний момент є заборгованість по заробітній платі, менше 300 тисяч гривень, із вересня минулого року працівники КП не отримують зарплатні. Чому не закривалися раніше? Чекали, що відновляться земельні аукціони"._

\[caption id="attachment\_59174" align="aligncenter" width="600"\][![IMG_9290](https://mpz.brovary.org/wp-content/uploads/2016/08/IMG_9290.jpg)](https://mpz.brovary.org/wp-content/uploads/2016/08/IMG_9290.jpg) Андрій Саук\[/caption\]

_"За законом пані Сдобнякова не може бути ліквідатором, бо є головою даного підприємства_, - зауважив **Андрій Саук** (ДемАльянс). - _Може, її взагалі треба звільнити за статтєю після результатів аудиту, а не робити ліквідатором. Підприємство відповідало за отримання пайових внесків від забудовників міста, а ми всі розуміємо, що місто недоотримало гроші від забудовників, це видно неозброєним оком"_.

_"Нашу діяльність неодноразово перевіряли СБУ, прокуратура та КРУ і не знайшли порушень",_ - парирувала пані Сдобнякова.

_"Ми неодноразово піднімали питання на сесіях та на комісіях, надавали протокольне доручення оприлюднити дані по пайових внесках,_ - обурюється **Андрій Василенко** (Самопоміч). - _Навіть на мій депутатський запит я отримав "відписку", що таку інформацію важко надати, бо її треба "вручну" відбирати. Це ж елементарно, 21 століття на вулиці, можна вести в програмі Excel реєстри: хто, коли ввівся в експлуатацію, скільки квадратних метрів, скільки сплачено (чи не сплачено) пайового внеску, у якій формі. Ведення такого реєстру - це ж профільна діяльність цього комунального підприємства! А ми півроку не можемо отримати потрібну інформацію"._

\[caption id="attachment\_59186" align="aligncenter" width="600"\][![07D_6836](https://mpz.brovary.org/wp-content/uploads/2016/08/07D_6836.jpg)](https://mpz.brovary.org/wp-content/uploads/2016/08/07D_6836.jpg) Євгеній Гредунов\[/caption\]

_"Зараз ми будемо голосувати не за закриття чи не закриття даного підприємства, а за прозорість функціонування органів місцевої влади,_ - підсумував **Євгеній Гредунов** (БПП). - _Зараз ми побачимо хто цього хоче, а хто ні"._

[Результати](https://onedrive.live.com/?authkey=%21AEUHYEiwR5wg84k&cid=72571393D4771099&id=72571393D4771099%218086&parId=72571393D4771099%218085&o=OneUp) голосування за зняття проекту рішення з метою проведення подальшого аудиту діяльності підприємства: **16** за, проти **0**, **17** утрималися - рішення не прийнято.

[Результати](https://onedrive.live.com/?authkey=%21AEUHYEiwR5wg84k&cid=72571393D4771099&id=72571393D4771099%218086&parId=72571393D4771099%218085&o=OneUp) голосування за припинення діяльності підприємства шляхом ліквідації: **19** за, проти **12**, утрималися **2** - рішення прийнято.

[![ліквідація](https://mpz.brovary.org/wp-content/uploads/2016/08/likvidatsiya.jpg)](https://mpz.brovary.org/wp-content/uploads/2016/08/likvidatsiya.jpg)

**І-Бровари**

[Масштабну програму](https://mpz.brovary.org/elektronna-systema-dlya-brovariv-za-13-miljoniv-shho-vyrishat-deputaty/) щодо впровадження обліку обігу лікарських засобів та моніторингу роботи державних медичних закладів, обліку пільгових перевезень, впровадження електронної медичної карти та електронної системи реєстрації пацієнтів і т.д., на фінансування якої передбачали витратити **13 мільйонів**, вирішили подати як "концепцію" програми та без затвердження кошторису. Ініціаторка проекту депутатка **Тетяна Крилова** (Самопоміч) також внесла правки "з голосу": пропозицію створити робочу групу, а також не пізніше вересня прийняти проект рішення щодо затвердження програми, не пізніше жовтня розробити техзавдання на оголошення проведення тендеру, не пізніше кінця 2016 року почати реалізовувати програму.

\[caption id="attachment\_58486" align="aligncenter" width="600"\][![І-Бровари (13)](https://mpz.brovary.org/wp-content/uploads/2016/07/I-Brovary-13.jpg)](https://mpz.brovary.org/wp-content/uploads/2016/07/I-Brovary-13.jpg) Тетяна Крилова\[/caption\]

Треба зазначити, що зустрічі, на яких обговорювали програму, відбувалися перед сесією не один і не два рази, і кожного разу програма жваво обговорювалася та піддавалася критиці. Деякі депутати вважали проект "сирим", "невчасним", "задорогим" та таким, що має ознаки корупційної діяльності.

Зокрема, на сесії депутат **Леонід** **Черепейник** (БПП) наполягав, що витрати на реалізацію проекту плануються великі: _"Я проти ай-ті-технологій в медицині, доки у нас в лікарні туалети не працюють та таргани бігають"._

\[caption id="attachment\_59171" align="aligncenter" width="600"\][![IMG_9323](https://mpz.brovary.org/wp-content/uploads/2016/08/IMG_9323.jpg)](https://mpz.brovary.org/wp-content/uploads/2016/08/IMG_9323.jpg) Леонід Черепейник\[/caption\]

_"Ідея в тому, що затвердженням концепції ми починаємо процес,_ - пояснив голова фракції Самопоміч **Андрій Василенко.** - _Ми створимо робочу групу, яка збереться та дослідить грунтовно питання. Можливо, група скаже: ні, нам не потрібні IT-технології у Броварах, поки в лікарні туалети не працюють. А може вирішить, що можна почати з малого: створити систему електронної черги за 5 тисяч гривень. І ми так будемо рухатися покроково в цьому напрямку: нам треба від чогось відштовхуватися. Можливо для реалізації проекту треба шукати допомоги у донорів, тому я би просив підтримати рішення одноголосно, така позиція депутатського корпусу додасть ваги проекту"._

\[caption id="attachment\_59172" align="aligncenter" width="600"\][![07D_6266](https://mpz.brovary.org/wp-content/uploads/2016/08/07D_6266.jpg)](https://mpz.brovary.org/wp-content/uploads/2016/08/07D_6266.jpg) Андрій Василенко\[/caption\]

У свою чергу лідер фракції ДемАльянс **Аліна Дяченко** заявила, що вона не буде голосувати за проект рішення: _"Депутати підійшли до питання не з того боку, порушено логічний порядок дій. Якщо ми хочемо зробити якісну програму, то спочатку треба створити робочу групу - і для цього не потрібно виносити питання на сесію, для цього не потрібно навіть розпорядження мера, потрібна лише ініціатива та бажання депутатів. Робоча група вивчила б усі можливості, розробила якісний проект рішення - і потом подала б його на сесію. Я закликаю не бути "трійочниками" і підходити до розробки програм відповідально"_.

Проект рішення від Самопомочі підтримав міський голова: _"Ми можемо це обговорювати безкінечно, я за те, аби нарешті починати працювати"_. [Підтримали](https://onedrive.live.com/?authkey=%21AEUHYEiwR5wg84k&cid=72571393D4771099&id=72571393D4771099%218086&parId=72571393D4771099%218085&o=OneUp) й інші фракції (окрім ДА): **30** за, **0** проти, **2** утрималися - рішення прийнято.

[![прозоро](https://mpz.brovary.org/wp-content/uploads/2016/08/prozoro.jpg)](https://mpz.brovary.org/wp-content/uploads/2016/08/prozoro.jpg)

**Prozorro**

Ініціатори [проекту рішення](http://brovary-rada.gov.ua/documents/14117.html) про електронні закупівлі підготувалися до сесії заздалегідь. Напередодні до броварських депутатів та міської влади [звернувся](https://mpz.brovary.org/zastupnyk-ministra-nefodov-rekomenduvav-brovaram-vstanovyty-porig-zakupivel-u-3-5-tysyach-gryven/) заступник міністра **Максим Нефьодов** з нагадуванням про їхню роль та відповідальність у процесі формування бюджету. Використання системи Прозорро, дозволяє зекономити 15% бюджету, а ефективне використання системи передбачає зниження порогу закупівель до **3-10 тисяч гривень**, у той час як у Броварах низовий поріг встановлено на рівні **50 тисяч гривень**. Також сесію Броварської міської ради відвідала член Національної ради реформ та куратор проекту Прозорро **Христина Гуцалова**. Проте чи то аргументи державних чиновників та експертів у Прозорро не переконали депутатів, чи то виключно тому, що проект рішення надійшов від опозиційної фракції, чи то хтось десь ще "недокрав", але проект рішення спіткала сумна доля.

[![P60804-134542](https://mpz.brovary.org/wp-content/uploads/2016/08/P60804-134542.jpg)](https://mpz.brovary.org/wp-content/uploads/2016/08/P60804-134542.jpg)

Проект рішення повинні були розглядати ближче до кінця сесії, під номером 46, але після перерви, коли розглядали питання 24, депутат Берестовий заявив, що у залі знаходиться Христина Гуцалова, яка приїхала з Адміністрації Президента, аби виступити на броварській сесії. _"Тому прошу перенести розгляд питання по Прозорро на зараз"_, - заявив депутат. Більшість депутатів проголосувала "утримався", таким чином питання переносити відмовилися. Через деякий час, не дочекавшись перенесення питання, Христина таки взяла слово та поспілкувалася з міськими депутатами, а питання по Прозорро розглянули згодом, відповідно до порядку денного.

\[caption id="attachment\_59169" align="aligncenter" width="600"\][![P60804-134536](https://mpz.brovary.org/wp-content/uploads/2016/08/P60804-134536.jpg)](https://mpz.brovary.org/wp-content/uploads/2016/08/P60804-134536.jpg) Христина Гуцалова\[/caption\]

_"Нажаль, я не побачила тут конструктиву,_ - сказала пані Христина про Бровари. - _З вашого боку неголосування за зниження порогу закупівель - це намагання законсервувати систему, проти якої виступає зараз усе суспільство. Якщо ви не знизите поріг, ви своїми руками закриєте доступ бізнесу до закупівель. З громадянським суспільством вже не можна не рахуватися, воно вам цього не пробачить. Також і на кожному засіданні Уряду Володимир Гройсман нас питає, де, в яких містах, є проблеми з впровадженням Прозорро, і якщо ці проблеми є, ми будемо йому доповідати"._

Міський голова зазначив, що проблем в Броварах з Прозорро немає, але в проекті депутата Берестового є декілька спірних питань, тож проект потребує доопрацювання.

\[caption id="attachment\_59170" align="aligncenter" width="600"\][![IMG_9292](https://mpz.brovary.org/wp-content/uploads/2016/08/IMG_9292.jpg)](https://mpz.brovary.org/wp-content/uploads/2016/08/IMG_9292.jpg) Олег Берестовий\[/caption\]

**Олег Берестовий** під час виступу зазначив, що низовий поріг закупівель через Прозорро у **5 тисяч** існує у Вінниці, у **3 тисячі** - у Дніпрі, Павлограді, Нікополі, у майже всій Дніпропетровській області, у Краматорську, Слов'янську; у Києві ж поріг взагалі **відсутній**. _"Ми готові йти на діалог в цьому питанні, давайте піднімати його до 10, але він не повинен бути 50"._ Депутат детально розказав про роботу системи електронних закупівель Прозорро, про переваги для Броварів від її використання та закликав підтримати його проект рішення. Проте рішення таки зняли "на доопрацювання".

[Результати](https://onedrive.live.com/?authkey=%21AEUHYEiwR5wg84k&cid=72571393D4771099&id=72571393D4771099%218086&parId=72571393D4771099%218085&o=OneUp) голосування: **19** за, **12** проти, **1** утримався - рішення прийнято.

[![прозоро](https://mpz.brovary.org/wp-content/uploads/2016/08/prozoro-2.jpg)](https://mpz.brovary.org/wp-content/uploads/2016/08/prozoro-2.jpg)

Фракція "ДемАльянс" після голосування покинула сесійну залу. Полишив засідання також очільник фракції Самопоміч **Андрій Василенко**. _"Я вважаю це найдурнішим рішенням, яке було прийнято депутатами цієї каденції,_ - прокоментує він згодом. - _Наша фракція в більшості своїй голосувала "за" (Андрій Василенко, Володимир Чаюн) і тільки Тетяна Крилова голосувала "проти". Цей її вчинок ми будемо розглядати на наших зборах найближчим часом, будемо розбиратися, чому вона так вчинила"._ (Максима Семенова, який також голосував "проти", фракція раніше виключила зі своїх лав, він вважається "тушкою").

Сама **Тетяна Крилова** відмітає закиди щодо мотивів "помсти" за несприйняття її проекту І-Бровари та каже, що її рішення не було емоційним. _"Проект недопрацьований та сирий, -_ зазначає вона. - _Якщо порівняти з таким же проектом по Прозорро, що прийняли київські депутати - це небо і земля. Потрібно вносити правки, в мене є купа зауважень. А сама ініціатива щодо Прозорро, звичайно, важлива і потрібна, і я навіть дала протокольне доручення для створення робочої комісії щодо допрацювання проекту рішення по Прозорро та винесення у допрацьованому варіанті на наступну сесію, можливо навіть позачергову"._

[![13892002_1236026276421487_7177388423790771527_n](https://mpz.brovary.org/wp-content/uploads/2016/08/13892002_1236026276421487_7177388423790771527_n.jpg)](https://mpz.brovary.org/wp-content/uploads/2016/08/13892002_1236026276421487_7177388423790771527_n.jpg)

**Інше**

Серед інших програм, що розглядалися на сесії, потрібно згадати ще програму "Безпечне місто", ініціатором якої є депутат **Оксютенко** з фракції Єдність. Програма критикувалася на засіданнях депутатських комісій, і на сесії не набрала достатньо голосів для прийняття (**18** голосів "за", не вистачило лише 1 голосу).

\[caption id="attachment\_59175" align="aligncenter" width="600"\][![IMG_9321](https://mpz.brovary.org/wp-content/uploads/2016/08/IMG_9321.jpg)](https://mpz.brovary.org/wp-content/uploads/2016/08/IMG_9321.jpg) Володимир Оксютенко\[/caption\]

Серед того, про що писало наше видання, можна згадати про [проект рішення](https://mpz.brovary.org/proekt-rishennya-25-vid-kredytu-dlya-osbb-i-zhbk-mozhut-oplatyty-za-miski-groshi/) щодо часткового відшкодування кредитів на енергозберігаючі проекти. Депутати ухвалили рішення: відтепер ОСББ та ЖБК мають змогу гасити чверть суми позики за рахунок коштів місцевого бюджету.

Також прийняли рішення щодо [будівництва каналізації](https://mpz.brovary.org/chy-zakonno-zvodyat-budynky-na-radiostantsiyi/) в районі Радіостанції та Торгмашу. Депутати [внесли](http://brovary-rada.gov.ua/documents/14115.html) в "Міську програму по будівництву та реконструкції інженерних мереж на 2016 – 2020 роки" завдання щодо будівництва напірної каналізації та водопроводу по вул. Кутузова (Олега Онікієнка). На проектування та будівництво каналізації виділяють **2,5 млн грн**. Ініціатор проекту - депутат **Борис Дудко** (Батьківщина).

\[caption id="attachment\_59176" align="aligncenter" width="600"\][![07D_6250](https://mpz.brovary.org/wp-content/uploads/2016/08/07D_6250.jpg)](https://mpz.brovary.org/wp-content/uploads/2016/08/07D_6250.jpg) Борис Дудко\[/caption\]

Під час розгляду [рішення](http://brovary-rada.gov.ua/documents/14133.html) щодо внесення змін до бюджету депутатка від БПП **Ірина Веремчук** нагадала про перевиконання бюджету в 1 півріччі. З профіциту бюджету можна направити **1,5 млн** на проектування нової школи, запропонувала депутатка. _"Було перевиконання на 52 млн,_ - прокоментувала вона. - _42 мільйони вже були розписані, ми мали 10 мільйонів залишку, їх збиралися направити на підтримку комунальних підприємств та бюджетних установ у зв'язку з подорожчанням енергоносіїв. Я пропоную взяти з цих 10 млн (зняти тимчасово кошти із заробітної плати за листопад-грудень працівників КП) 1,5 млн на проектування нової школи на Симоненка"_. Міський голова зазначив, що проектувати школу в IV мікрорайоні збираються за кошти інвесторів-забудовників (ЖК Діамант), попередньо це **500 тис грн** (стадія П): _"А у вересні, якщо потрібно, ми може виділимо додаткові кошти (планується **4 млн**)"_. Проте рішення поставив на голосування і депутати його прийняли (**23** голоси "за").

\[caption id="attachment\_59196" align="aligncenter" width="600"\][![IMG_9238](https://mpz.brovary.org/wp-content/uploads/2016/08/IMG_9238-1.jpg)](https://mpz.brovary.org/wp-content/uploads/2016/08/IMG_9238-1.jpg) Ірина Веремчук\[/caption\]

Під кінець засідання сесію відвідали мешканці будинку по вулиці Шолом-Алейхема, 93 та пожалілися депутатам на функціонування [комп'ютерного клубу](https://mpz.brovary.org/vidviduvachi-komp-yuternogo-klubu-na-vul-sholom-alejhema-katuyut-meshkantsiv-budynku-shumom/), який працює цілодобово та де, за словами доведених до відчаю людей, продають наркотики. Депутати запропонували створити робочу групу для дослідження ситуації та залучити поліцію, краще обласну. Для звіту визвали заступника начальника броварського відділу поліції **Ярослава Мазуренка**. Він зазначив, що власник клубу неодноразово отримував офіційні попередження, але закрити заклад поліція не має права. _"Такі питання мала б вирішити програма типу "Безпечне місто", але вдосконалена, що фінансує громадські формування, які допомагають поліції",_ - зазначив депутат **Вадим Мутило**.

Зрештою сесія залишила по собі великий емоційний слід у багатьох депутатів. Вочевидь, не одна фракція буде переглядати свою тактику та міркувати над подальшими діями. Чи залишатися далі депутатом в таких умовах? Чи шукати компроміси з владою та між собою, колегами-депутатами? Чи виявляти нові "тушки" та оголошувати їм обструкцію? Та як працювати тим депутатам, що залишилися в меншості в міській раді?
