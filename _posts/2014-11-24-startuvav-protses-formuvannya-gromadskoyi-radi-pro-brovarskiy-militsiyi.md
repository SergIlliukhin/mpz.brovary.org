---
title: "Стартував процес формування Громадської ради при броварській міліції"
date: 2014-11-24
author: 
  username: "pravoZnaty"
  display_name: "Маєш право знати"
tags: 
  - "barabash"
  - "brovarskiy-mv"
  - "vibir-redaktsiyi"
  - "gromadskist"
  - "gromadska-rada"
  - "dyachenko"
  - "klimenko"
  - "kontrol"
  - "militsiya"
  - "novini"
  - "yaremchuk"
coverImage: "wp-content/uploads/2013/09/Koridorami-rayviddilku.jpg"
---

**[![Коридорами райвідділку](https://mpz.brovary.org/wp-content/uploads/2013/09/Koridorami-rayviddilku.jpg)](https://mpz.brovary.org/wp-content/uploads/2013/09/Koridorami-rayviddilku.jpg)Наприкінці року у Броварах мають сформувати Громадську раду при броварському відділі міліції. Наказом начальника МВ утворено ініціативну групу по формуванню органу, який має взяти під громадський контроль роботу броварських правохоронців. Заявки на участь у Громадській раді приймаються до 15 грудня включно, а на 25 грудня заплановане проведення установчих зборів, на яких і буде обрано її склад.**

Як сказано у наказі очільника міліції від 12 листопада, громадська рада утворюється "з метою широкого залучення громадськості до вирішення питань діяльності Броварського МВ ГУ МВС України в Київській області, для зміцнення авторитету працівників міськвідділу міліції серед населення, забезпечення прозорості та гласності в їх діяльності, підищення правової культури громадян та запобігання злочинності на території обслуговування".

Процедура формування громадської ради визначена [Постановою Кабміну № 996 від 3 листопада 2010 року](http://zakon2.rada.gov.ua/laws/show/996-2010-%D0%BF).

\[quote\]Громадська рада є постійно діючим колегіальним виборним консультативно-дорадчим органом, утвореним для забезпечення участі громадян в управлінні державними справами, здійснення громадського контролю за діяльністю органів виконавчої влади, налагодження ефективної взаємодії зазначених органів з громадськістю, врахування громадської думки під час формування та реалізації державної політики. \[/quote\]

До складу ініціативної групи по формуванню Громадської ради увішли як працівники міськвідділу, так і представники громадських об'єднань: Руслан Отрох, Ганна Процько, Руслан Яремчук, Аліна Дяченко, Володимир Жадан та Ольга Середюк.

[![Наказ про створеня ініціативної групи](https://mpz.brovary.org/wp-content/uploads/2014/11/Nakaz-pro-stvorenya-initsiativnoyi-grupi.jpg)](https://mpz.brovary.org/wp-content/uploads/2014/11/Nakaz-pro-stvorenya-initsiativnoyi-grupi.jpg)

Ініціативна група запрошує представників громадських об'єднань, правозахисних організацій та інших інститутів громадянського суспільства взяти участь в установчих зборах по формуванню складу Громадської ради при Броварському МВ, які заплановані на 25 грудня 2014 року.

Для участі в установчих зборах потрібно подати заяву у довільній формі, підписану уповноваженою особою керівного органу інституту громадянського суспільства.

До заяви додаються:

\- рішення керівника інституту громадянського суспільства, якщо інше не передбачено його установчими документами, про делегування представника для участі в установчих зборах, посвідчене печаткою (у разі наявності);

\- біографічна довідка делегованого представника інституту громадянського суспільства;

\- копії документів, що підтверджують легалізацію інституту громадянського суспільства;

\- інформація про результати діяльності інституту громадянського суспільства протягом останніх двох років.

Заяву з доданими документами необхідно подати до 15 грудня  2014 року (включно) за адресою: місто Бровари, вул. Кірова, 24. Контактні телефони: (096) 315-04-74 (Юлія Барабаш), 063-168-93-00 (Руслан Яремчук).

Нагадаємо, новий очільник броварської міліції Микола Клименко [на зустрічі з громадськістю 3 жовтня](https://mpz.brovary.org/noviy-prokuror-ta-ochilnik-militsiyi-rozpovili-z-chogo-rozpochnut-svoyu-diyalnist-u-brovarah/) наголосив на необхідності створення Громадської ради при міськвідділі для забезпечення прозорості й відкритості роботи міліції та її підконтрольності громаді міста та району.
