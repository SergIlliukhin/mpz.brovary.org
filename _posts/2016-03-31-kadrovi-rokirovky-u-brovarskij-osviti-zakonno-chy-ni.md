---
title: "Кадрові рокіровки у броварській освіті: законно чи ні?"
date: 2016-03-31
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "vibir-redaktsiyi"
  - "dyrektor"
  - "zosh-2"
  - "kashhyeyev"
  - "melnik"
  - "novini"
  - "upravlinnya-osviti"
---

**Посаду начальника управління освіти і науки Броварської міської ради отримала директорка ЗОШ№2, депутатка міськради від фракції "Єдність" та екс-член фракції Партії регіонів Оксана Мельник. Нагадаємо, вона перемогла у конкурсі, в якому взяло участь [три особи](https://mpz.brovary.org/gromadska-rada-pry-osviti-progolosuvala-za-stabilnist-ta-dobrobut/), і конкурсна комісія [рекомендувала](https://mpz.brovary.org/konkursna-komisiya-rekomenduye-pryznachyty-melnyk-nachalnykom-upravlinnya-osvity/) пані Мельник призначити начальником управління. Директором ЗОШ №2 став вчитель цієї ж школи, проте невідомо, чи буде він дійсно очолювати навчальний заклад: освітятина призначено на посаду без конкурсу.**

У зв'язку з тим, що Оксана Миколаївна перейшла на нове місце роботи, звільнилася посада директора ЗОШ №2. Її зайняв вчитель фізкультури цієї ж школи **Кащєєв Валерій Миколайович**, про це повідомила пані Мельник під час чергового засідання Громадської ради при управлінні освіти, 29 березня.

Законність такого кадрового призначення поставила під сумнів член Громради **Надія Лещик**, яка зазначила, що відповідно до Постанови Кабміну ["Про затвердження Порядку призначення на посаду керівників загальноосвітніх навчальних закладів державної форми власності"](http://www.kmu.gov.ua/control/ru/cardnpd?docid=248564119), директорів шкіл наразі обирають лише за конкурсом. Очільниця управління освіти відповіла, що по-перше, дана Постанова ще не вступила в дію, а по-друге, нового директора школи підтримав колектив школи та йому довіряє особисто Оксана Миколаївна.

Згодом Громадська рада надіслала міському голові звернення з вимогою провести конкурс на засадах прозорості. В документі наголошується на недотриманні вимог низки документів та зазначається, що новий директор ЗОШ №2 не атестований відповідним чином та не має досвіду керівної роботи:

> "28 березня 2016 року на посаду директора Броварської загальноосвітньої школи І-ІІІ ступенів № 2 було призначено Кащеєва Валерія Миколайовича, учителя фізичної культури вищезазначеної школи.
> 
> Хочемо звернути вашу увагу, що відповідно до Постанови Кабінету Міністрів України від 13 жовтня 2015 р. № 827 «Про затвердження Порядку призначення на посаду керівників загальноосвітніх навчальних закладів державної форми власності» призначення на посаду відбувається за результатами конкурсного відбору. Згідно п.5 рішення та оголошення про проведення конкурсного відбору оприлюднюються в місцевих засобах масової інформації або на офіційному веб-сайті органу, що призначає керівника навчального закладу, та навчального закладу (в разі наявності такого веб-сайту) не пізніше ніж за один місяць до початку проведення конкурсного відбору.
> 
> Громадська рада при Управлінні освіти і науки Броварської міської ради зазначає, що призначення Кащеєва В. М. на посаду директора відбулось без проведення процедури конкурсного відбору, що є порушенням чинного законодавства України.
> 
> Хочемо зауважити, що відповідно до Постанови Кабінету Міністрів України від 27 серпня 2010 р. № 778 «Про затвердження Положення про загальноосвітній навчальний заклад», керівником закладу освіти може бути громадянин України, який має вищу педагогічну освіту на рівні спеціаліста або магістра, та стаж педагогічної роботи не менш як три роки, успішно пройшов атестацію керівних кадрів навчальних закладів у порядку, встановленому МОН.
> 
> В п.1.6 Наказу Міністерства освіти і науки від 06 жовтня 2010 №930 (Зареєстрований в Міністерстві юстиції України 14 грудня 2010 р. за № 1255/18550) «Про затвердження Типового положення про атестацію педагогічних працівників» зазначено, що призначенню на посади керівників загальноосвітніх та позашкільних навчальних закладів має передувати їх атестація.
> 
> Призначена особа, не має досвіду роботи на посадах керівного складу в навчальних закладах, відповідно не атестований, як керівник (або заступник) навчального закладу, що протирічить вищезазначеним нормативним документам.
> 
> Тому звертаємось до вас з проханням провести конкурсний відбір на посаду директора Броварської загальноосвітньої школи І-ІІІ ступенів №2 згідно Постанови Кабінету Міністрів України від 13 жовтня 2015 р. № 827 «Про затвердження Порядку призначення на посаду керівників загальноосвітніх навчальних закладів державної форми власності» з залученням кадрового резерву навчальних закладів м. Бровари та широкого кола громадськості.
> 
> Відповідно до п.6 вище зазначеної постанови просимо включити представника Громадської ради при Управлінні освіти і науки Броварської міської ради до складу конкурсної комісії".

![12321265_1126841344035430_508420803781076593_n](https://mpz.brovary.org/wp-content/uploads/2016/03/12321265_1126841344035430_508420803781076593_n.jpg)

![12473566_1126841340702097_2955242854145391850_o](https://mpz.brovary.org/wp-content/uploads/2016/03/12473566_1126841340702097_2955242854145391850_o.jpg)
