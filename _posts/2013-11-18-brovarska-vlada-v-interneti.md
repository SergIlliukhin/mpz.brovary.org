---
title: "Броварська влада в Інтернеті: відсутність діалогу, брак оперативності, інформація не по суті"
date: 2013-11-18
categories: 
  - "rozsliduvannya"
tags: 
  - "internet"
  - "brovary"
  - "brovarska-miska-rada"
  - "vibir-redaktsiyi"
  - "vkontakti"
  - "komuntrans"
  - "miska-vlada"
  - "miska-rada"
  - "pravoohontsi"
  - "upravlinnya-osviti"
  - "feysbuk"
---

**[![Інтернет влада2](https://mpz.brovary.org/wp-content/uploads/2013/11/Internet-vlada2.jpg)](https://mpz.brovary.org/wp-content/uploads/2013/11/Internet-vlada2.jpg)Вже понад чотири місяці Броварська міська рада освоює соціальні мережі. У липні** **офіційні представництва ради з'явились на найпопулярніших ресурсах - у [Фейсбуці](https://www.facebook.com/pages/%D0%91%D1%80%D0%BE%D0%B2%D0%B0%D1%80%D1%81%D1%8C%D0%BA%D0%B0-%D0%BC%D1%96%D1%81%D1%8C%D0%BA%D0%B0-%D1%80%D0%B0%D0%B4%D0%B0/512442738828576)** **та [ВКонтакті](http://vk.com/club56280417).** **Відтак міська рада – перша і поки єдина гілка броварської влади, яка намагається йти у ногу з часом, використовуючи нові Інтернет-технології. Проте чиновники, схоже, так і не зрозуміли головної "фішки" соціальних мереж та поводяться там у звичний для себе спосіб: використовують їх для односторонного поширення інформації, а не для спілкування та отримання "зворотнього зв'язку". Однак, як виявив наш огляд сайтів органів влади та комунальних служб міста, майже всі установи розглядають Інтернет не як ресурс для комунікації з громадянами, а як канал донесення необхідних відомостей.**

**Броварська міська рада: сайт, соцмережі, Youtube**

На пабліках Броварської міської ради у соціальних мережах регулярно передруковують новини з офіційного веб-сайту, завантажують фотографії з різних подій і заходів міста, завдяки чому знімки значно зручніше переглядати, ніж на неклікабельному фотослайдері з чотирьох світлин на сайті. Тішить, правда, що і на самому сайті Броварської міської ради останнім часом спостерігаються певні позитивні технічні зрушення: окремі новини супроводжуються зображеннями та ілюстраціями.

[![БМР ВКонтакті](https://mpz.brovary.org/wp-content/uploads/2013/11/BMR-VKontakti.jpg)](https://mpz.brovary.org/wp-content/uploads/2013/11/BMR-VKontakti.jpg)

Представництва ради в соцмережах по ідеї мали б ліквідувати важливий недолік сайту БМР – неможливість залишати коментарі. І суто технічно тепер це можливо, проте читачі не поспішають користуватися цією функцією, рідко щось «лайкають», практично нічого не перепощують. Можливо, тому що у сторінок міської ради не так вже й багато підписників - **70** користувачів "ВКонтакті" та **33** користувача на "Фейсбуку", - а може тому що люди не очікують, що хтось з чиновників буде з ними вести дискусію.

[![БМР Фейсбук](https://mpz.brovary.org/wp-content/uploads/2013/11/BMR-Feysbuk.jpg)](https://mpz.brovary.org/wp-content/uploads/2013/11/BMR-Feysbuk.jpg)

Крім офіційних сторінок в соцмережах, Броварська міська рада має [**канал на Y****outube**](http://www.youtube.com/user/brovaryrada?feature=watch), на якому публікуються тижневі випуски новин від телестудії «Наше місто». Всі ці випуски також розмішуються у розділі "[Телебачення](http://www.brovary-rada.gov.ua/tv)" на офіційно веб-сайті.

**Броварська лікарня та управління освіти в Інтернеті**

Інші органи влади та міські установи спільної мови  з соціальними мережами поки не знайшли - за одним винятком. Свою [сторінку "ВКонтакті"](http://vk.com/club56283775) має Броварська центральна районна лікарня, яка з радістю повідомляє про кількість новонароджених протягом тижня та інші новини з медичної сфери.

[![БЦРЛ ВКонтакті](https://mpz.brovary.org/wp-content/uploads/2013/11/BTSRL-VKontakti.jpg)](https://mpz.brovary.org/wp-content/uploads/2013/11/BTSRL-VKontakti.jpg)

 Має броварська лікарня і свій повноцінний сайт, що містить багато корисної інформації: відомості про усі відділення із зазначенням місця розташування, номерів телефонів, прізвищ спеціалістів, технічне оснащення відділень тощо, схему лікарні, керівний склад, довідник телефонів БЦРЛ, а також відомості про поліклініку - схему розміщення кабінетів на поверхах, перелік та ціни платних послуг тощо.

[![БЦРЛ сайт](https://mpz.brovary.org/wp-content/uploads/2013/11/BTSRL-sayt.jpg)](https://mpz.brovary.org/wp-content/uploads/2013/11/BTSRL-sayt.jpg)

З-поміж структурних підрозділів Броварської міської ради свій сайт має **[Управління освіти, науки та молоді](http://brovary-osvita.edukit.kiev.ua/)**. Щоправда, інтернет-представництво цієї установи має дуже складне меню та довжелезний список розділів, серед яких дуже непросто знайти необхідну інформацію. На сайті переважно публікуються привітання зі святами, офіційні документи у галузі освіти, короткі новини про заходи та досягнення броварських учнів та вчителів, оголошення про конкурси та семінари тощо.

[![Управління освіти](https://mpz.brovary.org/wp-content/uploads/2013/11/Upravlinnya-osviti.jpg)](https://mpz.brovary.org/wp-content/uploads/2013/11/Upravlinnya-osviti.jpg)

З результатів онлайн-опитування, що розміщене на сайті, можна зробити висновок, що його найбільше відвідують вчителі та батьки. Інтернет-ресурсу, розрахованому на пересічного користувача, не завадило б якось систематизувати розділи, покращити навігацію та вдосконалити пошук по сайту, оскільки він наразі не працює і при спробі знайти слово "освіта" та "Онищенко" видає помилку.

![відстійник](https://mpz.brovary.org/wp-content/uploads/2013/10/vidstiynik.jpg)

Окремої уваги на головному освітньому ресурсі міста заслуговує розділ під дивною назвою [«Відстійник»](http://brovary-osvita.edukit.kiev.ua/vidstijnik/), який можна знайти у [Карті сайту](http://brovary-osvita.edukit.kiev.ua/sitemap/). За посиланням відкривається новина про батьківське віче, проведене на базі однієї з шкіл та закріплене словами Сухомлинського. Чим відомий педагог чи подія заслужили на таку оцінку, сказати важко, і хочеться сподіватись, що дана назва не відображає справжнє ставлення працівників управління освіти до батьків учнів.

**Сайти міських комунальних служб**

Серед броварських комунальних служб своє представництво в інтернеті має [**КП "Броваритепловодоенергія"**](http://brovteplo.com.ua/), яке забезпечує тепло- та водопостачання і водовідведення населенню та юридичним особам.  Сайт має досить зручний інтерфейс та містить корисну інформацію: тарифи на послуги комунального підприємства, графік прийому громадян, контакти аварійних служб, фотографії котелень та водоочисних споруд, зразки та порядок подання запитів на інформацію, важливі нормативні документи тощо.

У стрічці новин комунальне підприємство звітує про обсяг виконаних робіт, проте останній подібний звіт було опубліковано майже 4 місяці тому. Взагалі розділ "Новини" на сайті нагадує "хронологію добрих справ комунальників", що на фоні постійних нарікань броварчан на їхню роботу виглядає досить дивно. При цьому на сайті чомуь "забули" повідомити справді суспільно важлиу інформацію про початок опалювального сезону, про його несподіване "завершення", про його поновлення. Не було серед новин "Броваритепловодоенергії" й оголошення про припинення гарячого водопостачання влітку, коли несподівано відключили гарячу воду. Але саме сайт цієї комунальної служби має бути першим, де повинні з'являтись подібні повідомлення, щоб населення Броварів могло оперативно дізнаватись, що сталось. Та, на жаль, на цьому інтернет-ресурсі подібну інформацію припинили розміщувати у 2012 році з незроузмілих причин.

Також на сайті при бажанні можна знайти розрахунок діючих тарифів, однак це не так просто і доведеться добре покорпирсатись у новинах, хоча можна було б просто винести цю важливу інформацію в окремий розділ меню.

_[![Тепловодоенергія](https://mpz.brovary.org/wp-content/uploads/2013/10/Teplovodoenergiya.jpg)](https://mpz.brovary.org/wp-content/uploads/2013/10/Teplovodoenergiya.jpg)_

Свою "прописку" в Інтернет-мережі має й [**КП «Служба замовника»**](http://szb.com.ua/), яке ще існує, хоча його функції по обслуговуванню будинків внаслідок комунальної реформи перебрали на себе ЖЕКи. На сайті усе ще можна переглянути перелік послуг, які надавало підприємство, та тарифи на них. Тут є застаріла узагальнена інформація про міськи ЖЕКи та аварійні служби. Власне після остаточної ліквідації КП було б доречно створити спільний для всіх ЖЕКів інформаційний ресурс, де варто було б розмістити тарифи та їх розрахунок, перелік послуг, періодичність їх надання, контакти ЖЕКів та їх працівників, оперативні повідомлення та іншу суспільно корисну інформацію про житлово-комунальну сферу м. Бровари. Звісно, багаго з цих даних міститься у різних рішеннях міської ради та виконкому на офіційному веб-сайті міста, проте шукати їх досить складно та незручно, тому було б доцільно узагальнити та систематизувати їх на окремому ресурсі.

[![Служба Замовника](https://mpz.brovary.org/wp-content/uploads/2013/10/Sluzhba-Zamovnika.jpg)](https://mpz.brovary.org/wp-content/uploads/2013/10/Sluzhba-Zamovnika.jpg)

Нове підприємство [**ТОВ **«**Комунтранс-Бровари»**](http://ktb.com.ua/index.php?view=index), яке наприкінці минулого року виграло тендер та опікується нині вивезенням сміття у м. Бровари, теж встигло запустити власний ресурс. На ньому можна знайти, зокрема, погодинний графік та машрут руху сміттєвозів у приватному секторі,  дізнатись, де можна купити спецпакети для сміття, ознайомитись з розрахунком тарифу на вивезення сміття. В розділі "Контакти" крім телефонів та адреси підприємства, є також форма зворотнього зв'язку - для надсилання відгуків та пропозицій. По сайту помітно, що він створювався нашидкуруч, пункти меню так і не перекладено українською, навігацію на сайті також важко назвати зручною, та й частою оновлюваністю сайт похвалитись не може, остання новина на ньому датується травнем 2013 року.

[![комунтранс](https://mpz.brovary.org/wp-content/uploads/2013/10/komuntrans.jpg)](https://mpz.brovary.org/wp-content/uploads/2013/10/komuntrans.jpg)

**Правоохоронні органи в Інтернет-мережі**

Головний контент [сайту **Броварської міжрайонної прокуратури**](http://brovaru-prokuratura.org.ua/) - новини про діяльність її  очільників, насамперед головного прокурора міста Миколи Гарника та його заступників. Сайт оновлюється досить часто та рясніє повідомленнями про те, у яких заходах взяли участь працівники установи та які наради провели. Є тут також й інформація про керівництво прокуратури (короткі біографії), графік прийому громадян, посилання на закони та інші документи, є навіть форма зворотнього зв'язку, через яку нібито можна надіслати звернення до прокуратури. Проте навряд чи надіслані через сайт повідомлення будуть розглянуті як звернення громадян, оскільки у формі зворотнього зв'язку відсутня графа "адреса проживання", а без цієї інформації звернення не буде відповідати вимогам Закону "Про звернення громадян". Також на сайті міститься детальна інформація про те, як подавати запит на інформацію до прокуратури, зокрема вказано електронну адресу для надсилання запитів. Однак з цією скринькою у броворської прокуратури не все гаразд, про що [ми вже писали](https://mpz.brovary.org/chomu-ya-stavlyu-prokuraturu-na-schyotchik/).

На жаль, як і на багатьох веб-ресурсах органів влади, на сайті прокуратури відсутнє вікно пошуку. Розділ "[Структура](http://brovaru-prokuratura.org.ua/pro-prokuraturu/structure.html)" видає порожню сторінку. Крім того, на сайті не вистачає звітів про роботу установи протягом минулих років у вигляді окремого розділу меню, а також бракує інформації про ті справи, які розслідує прокуратура, про їх кількість, про результати їх розгляду тощо, тобто про безпосередню діяльність прокуратури, а не представницькі функції її очільника.

_[![Гарник_прокуратура](https://mpz.brovary.org/wp-content/uploads/2013/10/Garnik_prokuratura.jpg)](https://mpz.brovary.org/wp-content/uploads/2013/10/Garnik_prokuratura.jpg)_

[**Броварський міськрайонний суд**](http://br.ko.court.gov.ua/sud1007/) не має окремого Інтернет-сайту, натомість має свою сторінку на офіційному веб-порталі судової влади України. Попри це, на цій сторінці міститься чимало цікавої та корисної інформації: список суддів та список справ, призначених до розгляду на конкретний день, інформацію про керівництво суду, розклад роботи суду, контактні дані, зразки окремих заяв тощо. При цьому потрібну інформацію про справу, початок засідання, головуючого суддю можна роздрукувати або надіслати на поштову скриньку. Але сайту також не вистчає більше інформації про результати діяльності суддів, звітів про роботу, кількість розглянутих справ тощо.

_[![сайт суду_стягов](https://mpz.brovary.org/wp-content/uploads/2013/10/sayt-sudu_styagov.jpg)](https://mpz.brovary.org/wp-content/uploads/2013/10/sayt-sudu_styagov.jpg)_

[**Броварська міліція**](http://mvs.gov.ua/mvs/control/kyivska/uk/publish/article/80736), як і суд, не має окремого веб-ресурсу, однак має сторінку на сайті ГУМВС України в Київській області. Тут міститься інформація про графік прийому громадян у МВ, інформація про керівництво броварського міськвідділу та склад дільничних інспекторів з фотографіями, графіком прийому та контактними телефонами дільничних. Попри те, що МВ вже давно обслуговує місто та район, на сайті чомусь розповідається лише про Броварський район. Зрозуміло, що наявної інформації явно не достатньо, для висвітлення діяльності відділу міліції потрібен окремий сайт, який би містив відомості про діяльність правохоронців, результати розслідувань, звіти про роботу за рік, термінові оголошення та повідомлення про заходи, які проводить міліція тощо.

[![міліція](https://mpz.brovary.org/wp-content/uploads/2013/10/militsiya.jpg)](https://mpz.brovary.org/wp-content/uploads/2013/10/militsiya.jpg)

**Побажання та пропозиції**

Вихід органів місцевого самоврядування та органів державної влади в онлайн-світ невідворотний та вже давно є вимогою часу. Однак для цього не достатньо створити сайт, наповнити його статичною інформацією та періодично оновлювати новинами та документами. Інтернет - це не простір одностороннього зв'язку, це середовище для двосторонньої комунікації та інтерактивної взаємодії. І чим скоріше броварська влада зрозуміє цю особливість онлайн-виміру та почне користуватись усіма наявними можливостями, тим швидше зможе налагодити справжній діалог з громадянами, а відтак враховувати думку суспільства у своїй діяльності.

На _**сайті міської ради**_ вже давно потрібно створити можливість залишати коментарі і не боятись того, що писатимуть люди, а зважати на конструктивні побажання. У _**соціальних мережах**_ варто не лише поширювати новини та повідомлення з сайту, а й налагоджувати зв'язок з громадянами, заохочувати їх до коментарів та дискусій, бо саме у фейсбуку і вконтакті зосереджені реальні люди, які мають справжні профілі. Самі сторінки потрібно просувати, спонукати людей розповідати про них, запрошувати своїх друзів підписуватись на них. Також публічним особам міста - меру, його заступникам, керівникам управлінь та відділів - не завадить мати свої акаунти у соціальних мережах і бути готовим до спілкування з людьми, брати участь у дискусіях, запитувати думку громади. Міському голові не погано було створити _**персональний блог**_, на якому можна публікувати не лише новини про свої візити, зустрічі та наради чи звіти про свою роботу, а й заявляти свою позицію з тих чи інших суспільно важливих питань, виносити на суспільне обговорення свої ідеї та ініціативи тощо.

_**Сайтам комунальних служб**_ також не завадить бути більш "комунікабельними", тобто створити можливість для читачів надсилати свої відгуки та пропозиції. А ще ці ресурси варто більш активно використовувати для проведення громадських обговорень, а найголовніше - на цих сайтах слід регулярно та оперативно публікувати важливі повідомлення та оголошення, попереджаючи людей завчасно про "профілактики" та "технічні роботи". Адже однією з найбільших переваг Інтернету є швидкість поширення інформації, то чому б не використовувати це сповна. Відомості про роботу всіх ЖЕКів обов'язково треба зосередити на одному сайті і також зробити його орієнтованим на споживача та "зворотній зв'язок", щоб громадяни могли надсилати через сайт скарги, скачувати зразки документів тощо.

_**Веб-представництвам прокуратури, суду та міліції**_ слід більше приділяти уваги висвітленню своєї безпосередньої роботи - інформації про розкриті справи та відновлення справедливості, а не обмежуватись статичною інформацію про графік роботи чи піар-новинами про діяльність керівника. Крім того, сайти можна використовувати для розміщення повідомлень про розшук злочинців, а також для спрощення доступу громадян до документів, не чекаючи поки вони подадуть інформаційний запит.

> Готуючи цей матеріал, ми хотіли насамперед узагальнити та систематизувати свої побажання та пропозиції стосовно Інтернет-представництв міських установ. Сподіваємось, вони стануть у пригоді для подальшого налагодження діалогу між владою та громадою, для якого власне і призначений онлайн-простір.

**Тарас Шако, Аліна Дяченко**

**P. S.:** Після публікації цього матеріалу пильні читачі повідомили нас, що в огляді ми випустили з уваги сайт броварського відділу культури. Зайшовши на веб-представництво установи, яка відповідає за культурне дозвілля броварчан, ми подумали, що, мабуть, не випадково не помітили цей... сайт. Аналізувати там власне нічого, та й побажання до цієї Інтернет-недолугості лише одне - зробіть новий веб-сайт. Єдина корисна інформація, яка міститься на цьому ресурсі, - це відомості про установи, які підпорядковані відділу культури, але щоб їх почитати, читачу доведеться добре покопирсатись у пунктах меню. Судячи з дат перших публікацій, цей "сайт" існує вже півроку, проте, схоже, його творці так і не зрозуміли, що з ним робити. Повторимось - потрібно просто зробити новий повноцінний ресурс.

[![ВІдділ культури Сайт](https://mpz.brovary.org/wp-content/uploads/2013/11/VIddil-kulturi-Sayt.jpg)](https://mpz.brovary.org/wp-content/uploads/2013/11/VIddil-kulturi-Sayt.jpg)
