---
title: "Відкритий Університет Майдану проведе у Броварах Школу свідомого громадянина"
date: 2015-06-16
author: 
  username: "pravoZnaty"
  display_name: "Маєш право знати"
categories: 
  - "announce"
tags: 
  - "brain-event"
  - "brovary"
  - "vidkritiy-universitet-maydanu"
  - "novini"
  - "shkola-svidomogo-gromadyanyna"
---

**Цими вихідними - 20 і 21 червня - до Броварів приїдуть зоряні лектори Відкритого Університету Майдану, щоб навчити активних броварчан реалізовувати успішні соціальні проекти, змінювати своє місто на краще, ефективно взаємодіяти з чиновниками та формувати команди однодумців.** **[Школа Свідомого Громадянина](http://vum.org.ua/program-1/), з якою політолог Олександр Солонтай, суспільствознавець Валерій Пекар та психолог Анна Валенса об'їхали десятки українських міст, проходитиме у Броварах у рамках мотиваційної платформи [Brain Event](https://www.facebook.com/pages/BrainEvent-%D0%B2%D1%96%D0%B4-%D0%BC%D0%BE%D1%82%D0%B8%D0%B2%D0%B0%D1%86%D1%96%D1%97-%D0%B4%D0%BE-%D0%B4%D1%96%D0%B9/777369002377934) за підтримки Громадянської платформи "Нова країна". Форма для реєстрації учасників - за [цим посиланням](https://docs.google.com/forms/d/1ixbzOYhSL3T_opQhrPeOt7XMeGj0yRLuKt5BjXZE9Js/viewform?c=0&w=1). Участь у навчанні - безкоштовна.**

[Школа Свідомого Громадянина у Броварах](https://www.facebook.com/events/929721297090128/) триватиме два дні. Під час першого дня навчання плануються наступні лекції "**Успішні соціальні проекти. Міф чи реальність?**", "**Креативний Активізм**" (Дмитро Шерембей), "**Психологічний вік людини і громади**" (Анна Валенса), "**Як успішно комунікувати з місцевою владою і контролювати її громадою**" (Олександр Солонтай). Тривалість - з 10:00 до 18:00.

Головною темою другого дня буде лекція "**Інтегральна динаміка. Розвиток суспільства**" від Валерія Пекара, а також фасилітаційна сесія фомування запитів громади м. Броварів до кандидатів на посаду мера у жовтні 2015 року. Тривалість - з 10:00 до 14:00.

[![Школа свідомого громадянина +](https://mpz.brovary.org/wp-content/uploads/2015/06/SHkola-svidomogo-gromadyanyna-.jpg)](https://mpz.brovary.org/wp-content/uploads/2015/06/SHkola-svidomogo-gromadyanyna-.jpg)

Як пише у своєму блозі Олександр Солонтай:

\[quote\]

"Команда Відкритого Університету розкаже вам про надихаючі ідеї, які змінили життя міст, регіонів і цілих країн. За ці два дні Ви отримаєте необхідні знання з побудови громадянського суспільства, контролю місцевої влади та локальних бюджетів, дізнаєтесь про закони спіральної динаміки розвитку людей і суспільства, зможете визначити в якому напрямку ви бажаєте розвиватися і які для цього необхідно зробити кроки, зрозумієте до якого психологічного віку належить ваше оточення і як знайти з ними спільну мову, щоб рухатися разом до бажаних змін.

У Школі Свідомого Громадянина ви отримаєте не тільки знання, але й знайдете однодумців для реалізації спільних ідей. Протягом другого дня ви зможете сформувати команду і втілювати ваші проекти крок за кроком змінюючи Бровари на краще. А наші спікери та експерти будуть раді поділитися з вами досвідом, підтримати ваші найкращі ідеї й допомогти вам залучити необхідні ресурси для їх реалізації.

Всі, хто успішно пройде навчання, отримають сертифікати Школи Свідомого Громадянина. Участь в програмах Відкритого Університету Майдану безкоштовна".\[/quote\]

Нагадаємо, освітньо-мотиваційний проект “**Brain Event**” стартував у Броварах 5 квітня проведенням “[Школи громадського активіста](https://mpz.brovary.org/aktivistam-rozpovili-pro-vnutrishnyu-kuhnyu-vladi-ta-navchili-perchiti-zapitami-zvernennyami-ta-protestami/)“.  Протягом травня у рамках цього проекту до нашого міста приїжджали письменник-сатирик **[Владислав Івченко](https://mpz.brovary.org/pismennik-satirik-vladislav-ivchenko-vidkriv-sezon-literaturnih-zustrichey-u-brovarah/)** та дослідниця-етнолог **[Ірина Ігнатенко](https://mpz.brovary.org/brain-event-nabiraye-obertiv-u-brovarah-prezentuvali-vidverte-doslidzhennya-pro-ukrayinskih-zhinok/),** у червні - економіст **[Олексій Геращенко](https://mpz.brovary.org/lyshe-sekunda-oleksij-gerashhenko-rozpovist-u-brovarah-pro-samotnist-lyudyny-u-velykomu-misti/).** Координацію проекту здійснюють активісти молодіжної громадської організації “Молодь Демократичного Альянсу”.
