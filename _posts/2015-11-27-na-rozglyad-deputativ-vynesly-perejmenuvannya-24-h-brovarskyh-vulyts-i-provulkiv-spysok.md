---
title: "На розгляд депутатів винесли перейменування 24-х броварських вулиць і провулків - СПИСОК"
date: 2015-11-27
author: 
  username: "trydence"
  display_name: "Дмитро Карпій"
categories: 
  - "vlada"
  - "novyny"
tags: 
  - "bmr"
  - "vibir-redaktsiyi"
  - "vulitsya"
  - "dekomunizatsiya"
  - "novini"
  - "perejmenuvannya"
  - "proekt-rishennya"
coverImage: "wp-content/uploads/2015/11/Brovary_17_kvitnya_2010.png"
---

**Учора, 26 листопада, на офіційному сайті міськради з’явився** [**проект рішення**](http://docs.pravo-znaty.org.ua/p31519/26.11.2015) **про перейменування вулиць і провулків у Броварах. Управління містобудування та архітектури запланувало змінити назви 24-х об'єктів топоніміки. Водночас, іменування ще 6-ти вулиць і одного парку депутатам запропонували лишити без змін. Голосування має відбутися за місяць – 24 грудня – на третій черговій** [**сесії**](http://docs.pravo-znaty.org.ua/p31541/26.11.2015/199) **новообраної Броварської міської ради.**

Нагадаємо, що раніше група активістів і краєзнавців пропонувала перейменувати в місті близько 90 броварських топонімів. «Декомунізатори» працювали в рамках робочої групи, якій ще у червні цього року на своєму засіданні комісія з питань найменувань і пам’ятних знаків [доручила](https://mpz.brovary.org/start-dekomunizatsiyi-u-brovarah-krayeznavtsi-ta-istoriki-gotuyut-propozitsiyi-shhodo-pereymenuvannya-vulits/) цю роботу.

Загалом краєзнавці та активісти розробили три аргументовані переліки топонімів, які подали на ухвалення ([два](https://mpz.brovary.org/brovarski-krayeznavtsi-ta-aktyvisty-predstavlyly-propozytsiyi-shhodo-perejmenuvannya-vulyts-startuvalo-gromadske-obgovorennya/) із них склали самотужки, ще [один](https://mpz.brovary.org/dekomunizatsiya-u-rozpali-u-brovarah-perejmenuyut-blyzko-40-vulyts-perelik/) – отримавши [висновки](https://mpz.brovary.org/instytut-istoriyi-ukrayiny-proponuye-dekomunizuvaty-u-brovarah-shhonajmenshe-60-vulyts/) Інституту історії України Національної академії наук). Комісія врахувала лише перший перелік, у якому містилося 45 пунктів пропозицій до змін назв. Саме із цього списку взяті всі вулиці та провулки, подані на перейменування, які в проекті рішення міськради оприлюднило Управління будівництва та архітектури.

_Пропозиції на перейменування із проекту рішення_

|   |      **_Стара назва_**    |   |    **_Нова назва_**   |
| --- | --- | --- | --- |
| вул. | Бєдного Дем’яна | вул. | Остряниці Якова |
| вул. | Бєлінського | вул. | Савченка Володимира |
| вул. | Боженка | вул. | Богомольця академіка |
| вул. | Будьонного | вул. | Сома Миколи |
| вул. | Возз’єднання | вул. | Героїв Небесної Сотні |
| вул. | Гальбича | вул. | Костомарова Миколи |
| вул. | Димитрова | вул. | Солов’яненка Анатолія |
| вул. | Камо | пров. | Короленка |
| вул. | Комунарів | вул. | Січових Стрільців |
| вул. | Космодем’янської Зої | вул. | Приймаченко Марії |
| вул. | Котовського | вул. | Калнишевського Петра |
| пров. | Лазо Сергія | пров. | Білокур Катерини |
| вул. | Леніна | вул. | Благодатна |
| вул. | Осипова | вул. | Переяславський шлях |
| вул. | Островського | вул. | Красилівська |
| вул. | Пархоменка | вул. | Сушка Романа |
| вул. | Петровського | вул. | Петропавлівська |
| пров. | Піонерський | пров. | Благодатний |
| вул. | Постишева | вул. | Сікорського Ігоря |
| пров. | Радянський | пров. | Щасливий |
| пров. | Ульянових | пров. | Симиренка Платона |
| вул. | Чапаєва | вул. | Зеленського Євгенія |
| вул. | Чубаря | вул. | Дворянець Антоніни |
| вул. | Щербакова | вул. | Гасин Ольги |

Нові назви, подані в переліку від управління, - ухвалені раніше на численних засіданнях комісії з питань найменувань і пам’ятних знаків. Водночас, не про всі зміни в цих пропозиціях повідомляли на сайті Броварської міської ради. А саме таким способом – публікацією пропозицій – міські чиновники вирішили проводити громадське обговорення перейменувань.

Так, наприклад, вулицю Димитрова пропонували назвати на честь Степана Бандери. Попри те, що заперечень від громадськості щодо цієї назви не надходило, комісія відхилила пропозицію. А про нову на сайті не повідомили. Так само «зарубали» пропозицію назвати вулицю Постишева на честь видатного дослідника Голодомору Джеймса Мейса, мовляв «бабусі не вимовлять» його ім’я. Без інформування змінили і пропозицію перейменувати вулицю Чубаря на честь загиблої героїні з Небесної Сотні Антоніни Дворянець. У [виставлених](http://www.brovary.kiev.ua/propozits%D1%96%D1%97-po-pereimenuvannyu-vulits-mbrovari) на обговорення пропозиціях досі зазначено, що її ім'я хочуть присвоїти вулиці Камо.

_Сюжет «Громадського Бровари» про декомунізацію у нашому місті_

<iframe src="https://www.youtube.com/embed/C-MW4dNEkRg" width="560" height="315" frameborder="0" allowfullscreen="allowfullscreen"></iframe>

На перейменування 24 грудня не винесли переважно ті назви вулиць із першого переліку від краєзнавців і активістів, які мали заперечення. Ймовірно з метою саботажу декомунізації, у Броварах навіть організовували людей. Вони [збирали підписи](http://www.slideshare.net/DmytroKarpiy/07072015-53250883) проти перейменувань у місцевих мешканців, при тому часто поширюючи [неправдиву інформацію](https://mpz.brovary.org/skilki-koshtuvatime-brovartsyam-dekomunizatsiya-nazv-vulits-nashogo-mista/). Її суть зводилась до того, що жителям нібито доведеться замінювати особисті документи, ще й витрачати на це гроші та нерви у чергах. Людей, які організовували такі збирання підписів, пов’язують із колишнім міським депутатом-регіоналом Анатолієм Сачавським.

Таким чином, до проекту рішення не потрапили вулиці, названі на честь низки одіозних осіб, зокрема: Антона Андреєва, Миколи Щорса, Сергія Кірова, Михайла Калініна, Миколи Фрунзе тощо. Окрім того, попри [рекомендації](http://www.memory.gov.ua/publication/spisok-osib-yaki-pidpadayut-pid-zakon-pro-dekomunizatsiyu) Українского інституту національної пам’яті, не врахували і пропозиції перейменувати вулиці, названі на честь ідеологів комунізму – Фрідріха Енгельса чи Карла Маркса.

Окремим додатком у проекті рішення винесли ті топоніми, назви яких депутатам пропонують лишити без змін. Серед них – 6 вулиць і один парк.

_Пропозиції лишити назви без змін - із проекту рішення_

| вул. | Ватутіна |
| --- | --- |
| вул. | Героїв Сталінграда |
| вул. | Ковпака |
| вул. | Маяковського |
| вул. | Радгоспна |
| парк | Слави |
| вул. | Тельмана |

Варто відзначити, що, на думку істориків, більшість із цих вулиць підпадають під декомунізаційний закон. Про це йдеться у висновках Інституту історії України Національної академії наук, а також - Українського інституту національної пам’яті.
