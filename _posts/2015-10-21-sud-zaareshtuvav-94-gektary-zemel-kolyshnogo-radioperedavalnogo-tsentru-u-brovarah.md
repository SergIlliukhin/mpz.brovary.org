---
title: "Суд заарештував 94 гектари земель колишнього радіопередавального центру у Броварах"
date: 2015-10-21
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "95-gektariv"
  - "zemlya"
  - "novini"
  - "polishhuk"
  - "radio-svoboda"
  - "radioperedavalniy-tsentr"
  - "rozsliduvannya"
  - "shemy"
coverImage: "wp-content/uploads/2015/10/C8B227B9-E083-4F6B-A839-B96C6370450B_mw1024_s_n.jpg"
---

**Шевченківський районний суд міста Києва заарештував 94,67 гектара землі у Броварах, яка опосередковано належить власнику супермаркетів електроніки «Ельдорадо» й чоловіку племінниці дружини Дмитра Медведєва Віктору Поліщуку. Крім того, колишньому заступнику начальника головного управління Держземагенства у Київській області Станіславу Губіну оголошено про підозру в рамках кримінального провадження. Про це [повідомляє](http://www.radiosvoboda.org/content/news/27318262.html) Радіо Свобода, посилаючись на розслідування в рамках власного проекту «Схеми».**

За даними МВС України, **Станіслав Губін** порушив вимоги одразу кількох статей Земельного кодексу України. Чиновник підписав накази про надання дозволів на розроблення проектів землеустрою земельних ділянок площею 94,67 гектара, які були у користуванні державного підприємства «Радіопередавальний центр» і затвердив їх. Губін відмовився коментувати підозру програмі «Схеми», спільному проекту Радіо Свобода і телеканалу UA:Перший.

[![CDC6A1D3-92BC-40DF-AF29-AA222D57227A_mw1024_s_n](https://mpz.brovary.org/wp-content/uploads/2015/10/CDC6A1D3-92BC-40DF-AF29-AA222D57227A_mw1024_s_n.jpg)](https://mpz.brovary.org/wp-content/uploads/2015/10/CDC6A1D3-92BC-40DF-AF29-AA222D57227A_mw1024_s_n.jpg)

Заарештовані земельні ділянки розташовані у місті Бровари та, за даними реєстру речових прав на нерухоме майно, належать ТОВ «Компанія Інтер-профіт» і ТОВ «Компанія Інтер-Кастомс».

Причина, за якою був накладений арешт, невідома, оскільки рішення суду з цього приводу від 28 та 29 вересня, 6 жовтня не були опубліковані в реєстрі судових рішень.

> Водночас, як [зазначає](https://www.facebook.com/groups/brovary/permalink/1123855147644450/) народний депутат **Павло Різаненко**, кардинальні зрушення у справі почались близько двох місяців тому - з моменту призначення нового керівника київської обласної прокуратури - **Євгена Бондаренка**. Зі слів депутата, з того часу перестали ставити "палиці в колеса", і чесні рядові слідчі та оперативні працівники отримали "зелене світло" та повне сприяння керівництва в розслідуванні справи.

Земельні ділянки та Віктора Поліщука поєднують багато фактів – від його бізнес-партнера до його власної фірми самого «Техноенерготрейд», яка презентувала проект будівництва логістичного центру на цій землі.

За [повідомленнями](https://espreso.tv/article/2015/04/14/simeyni_zvyazky_dmytra_medvedyeva_v_ukrayini) ЗМІ, Поліщук одружений із племінницею дружини прем’єр-міністра Росії Дмитра Медведєва.

Нагадаємо, що у 2013 році броварські депутати фактично [подарували](https://mpz.brovary.org/24tv-miskrada-brovariv-podaruvala-95-gektariv-silgospzemel/) Віктору Поліщуку річний бюджет міста у вигляді цієї землі. Спочатку місцеві депутати проголосувала за передачу земель колишнього ДП «Радіопередавальний центр» в оренду [48 громадянам](https://mpz.brovary.org/rik-radio-abo-zemli-groshi-dva-sudi-brovarska-tragikomediya-na-dvi-diyi/) для сільського господарства. Потім усі вони в один день передали свої ділянки ТОВ «Компанія Інтер-профіт». Відразу після цього депутати з подачі мера Броварів Ігоря Сапожка проголосували за те, щоб ці землі отримали новий статус – під промислову забудову. У 2014 році слідчі УМВС у Київській області почали розслідувати кримінальну справу про зловживання владою посадовими особами Броварського та обласного Держземагентства, що призвели до збитків у 116 мільйонів 879 тисяч гривень.

**За [матеріалами](http://www.radiosvoboda.org/content/news/27318262.html) Радіо Свобода**
