---
title: "Чи безпечно пити воду з приватних колодязів, - броварська СЕС"
date: 2017-02-21
categories: 
  - "brovary"
  - "novyny"
tags: 
  - "analizi"
  - "brovary"
  - "voda"
  - "kolodyazi"
  - "nitraty"
  - "novini"
  - "operatyvna-narada"
  - "prokopenko"
---

**За минулий тиждень** **у Броварах** **було перев****ір****ено близько 10 приватних** **колодязів у дворах броварчан, в родині яких є діти до 3 років. Аналізи в нормі, лише в одному місці знайшли незначне перевищення. Про це вчора розповів на оперативній нараді у міськраді Віталій Прокопенко, завідуючий Броварським райвідділом лабораторних досліджень ДУ «Київський обласний лабораторний центр Держсанепідслужби України».**

Лабораторне дослідження проводилося на вміст **нітратів** у питній воді. Саме цей показник є одним з найнебезпечнішим для дітей віком від 0 до 3 років, а перевищення його норми може призвести до серйозних отруєнь.

За словами **Віталія Прокопенка**, **перевірка води для сімей з дітьми до 3 років є абсолютно безкоштовною**, і кожен бажаючий може звернутися до лабораторії (**вул. Шевченка, 12**) з проханням про проведення аналізу. При зверненні необхідно показати свідоцтво про народження дитини - для підтвердження її віку. Подібні дослідження проводяться постійно, протягом року і фінансуються державою. Пан Прокопенко наголосив, що безкоштовною є лише перевірка на вміст нітратів. Для інших категорій населення лабораторія також виконує перевірки, але вже платно: ціна залежитиме від кількості перевірених показників.

Віталій Прокопенко також зазначив, що за останній тиждень було перевірено воду з міського водогону: взято **8** показників на аналіз. _«Жодного разу не було відхилень ні по мікробіології, ні по хімії,_ - стверджує завідуючий лабораторії. - _Очисні споруди і система обеззараження працюють як слід, а вода відповідає нормам і вживати її безпечно»_. Подібні перевірки здійснюються 2-3 рази на тиждень для контролю якості і безпеки споживання, додав він.
