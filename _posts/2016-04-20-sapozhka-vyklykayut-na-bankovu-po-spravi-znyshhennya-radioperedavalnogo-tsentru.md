---
title: "Сапожка викликають на Банкову по справі знищення Радіопередавального центру"
date: 2016-04-20
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "bulychov"
  - "vibir-redaktsiyi"
  - "golubovskyj"
  - "gunko"
  - "zlochin"
  - "lapin"
  - "novini"
  - "oborudka"
  - "parlamentska-komisiya"
  - "polishhuk"
  - "rizanenko"
  - "radioperedavalniy-tsentr"
  - "sapozhko"
  - "skochko"
  - "spetskomisiya"
  - "usov"
coverImage: "wp-content/uploads/2016/04/DSC_5306.jpg"
---

**Сьогодні, 20 квітня до Броварів прибула безпрецедентна делегація у складі групи депутатів Верховної Ради України, представників Міністерства юстиції, прокуратури, Національної поліції, Держгеокадастру та Фонду держмайна.**

Окрім охорони, велику делегацію супроводжувала не менш чисельна юрба журналістів, місцевих депутатів та чиновників. Усі зустрілися разом у Броварах, аби вже на рівні парламентарів спробувати остаточно вирішити долю броварського Радіопередавального центру, детально розібратися у справі спроби його штучного банкрутства, знищення, а відтак – відчудження майже сотні гектарів землі на користь приватних структур.

[![DSC_5295](https://mpz.brovary.org/wp-content/uploads/2016/04/DSC_5295.jpg)](https://mpz.brovary.org/wp-content/uploads/2016/04/DSC_5295.jpg)

[![DSC_5301](https://mpz.brovary.org/wp-content/uploads/2016/04/DSC_5301.jpg)](https://mpz.brovary.org/wp-content/uploads/2016/04/DSC_5301.jpg)

[![DSC_5309](https://mpz.brovary.org/wp-content/uploads/2016/04/DSC_5309.jpg)](https://mpz.brovary.org/wp-content/uploads/2016/04/DSC_5309.jpg)

Очолював делегацію народний депутат **Павло Різаненко**, який вже кілька років розслідує справу РПЦ та намагається притягти до відповідальності головних фігурантів масштабної земельної оборудки. Цього разу було вирішено провести віїзне засідання парламентської Спеціальної контрольної комісії з питань приватизації безпосередньо у Броварах, де і відбувся злочин, який тепер розслідують на рівні Верховної Ради. І найперше депутати та «свита» прибули на територію самого Радіопередавального центру, аби оглянути, що від нього залишилося.

**«При Союзі за таке «розстрільну» статтю давали»**

Столичних гостей зустрів новий директор РПЦ **Олексій Скочко** – вщент зруйноване господарство йому дісталося від попереднього арбітражного керуючого державним підприємством **Сергія** **Буличова**, який наразі вже проходить підозрюваним у кримінальному провадженні. Скочко розповів народним депутатам та правоохоронцям, як цілеспрямовано знищувалося унікальне оборонне підприємство, котре здійснювало радіотрансляцію на 95% території України, в т.ч. і у військових цілях.

[![DSC_5321](https://mpz.brovary.org/wp-content/uploads/2016/04/DSC_5321.jpg)](https://mpz.brovary.org/wp-content/uploads/2016/04/DSC_5321.jpg)

[![DSC_5333](https://mpz.brovary.org/wp-content/uploads/2016/04/DSC_5333.jpg)](https://mpz.brovary.org/wp-content/uploads/2016/04/DSC_5333.jpg)

[![DSC_5344](https://mpz.brovary.org/wp-content/uploads/2016/04/DSC_5344.jpg)](https://mpz.brovary.org/wp-content/uploads/2016/04/DSC_5344.jpg)

[![DSC_5360](https://mpz.brovary.org/wp-content/uploads/2016/04/DSC_5360.jpg)](https://mpz.brovary.org/wp-content/uploads/2016/04/DSC_5360.jpg)

Після фактичного привласнення Радіопередавального центру людьми, наближеними до найбільшого місцевого забудовника **Віктора Поліщука**, увесь майновий комплекс РПЦ було знищено: зрізані майже трьохсотметрові антени, адміністративні та виробничі приміщення продавались за копійки як «бита цегла», а головне – було демонтовано та здано на металобрухт унікальний радіопередавач «Борей», аналогів якому не було на всій території колишнього СРСР. «При Союзі за таке давали «розстрільну» статтю», - промовив хтось із нардепів, походжаючи по розвалинам колись стратегічного оборонного підприємства.

[![DSC_5361](https://mpz.brovary.org/wp-content/uploads/2016/04/DSC_5361.jpg)](https://mpz.brovary.org/wp-content/uploads/2016/04/DSC_5361.jpg)

[![DSC_5366](https://mpz.brovary.org/wp-content/uploads/2016/04/DSC_5366.jpg)](https://mpz.brovary.org/wp-content/uploads/2016/04/DSC_5366.jpg)

[![DSC_5374](https://mpz.brovary.org/wp-content/uploads/2016/04/DSC_5374.jpg)](https://mpz.brovary.org/wp-content/uploads/2016/04/DSC_5374.jpg)

[![DSC_5385](https://mpz.brovary.org/wp-content/uploads/2016/04/DSC_5385.jpg)](https://mpz.brovary.org/wp-content/uploads/2016/04/DSC_5385.jpg)

За тим уся делегація відправилась вже до будівлі міськвиконкому, де на другому поверсі приміщення РДА мало відбутися саме засідання Спеціальної контрольної комісії. Вже тут до депутатів, столичних та місцевих посадовців і журналістів приєдналися і представники компанії, яку і звинувачують у крадіжці земель РПЦ та знищенні Радіопередавального центру: директор ТОВ «Інтерпрофіт» **Анатолій Гунько та його юрист Тарас Лавріненко.**

[![DSC_5416](https://mpz.brovary.org/wp-content/uploads/2016/04/DSC_5416.jpg)](https://mpz.brovary.org/wp-content/uploads/2016/04/DSC_5416.jpg)

[![DSC_5412](https://mpz.brovary.org/wp-content/uploads/2016/04/DSC_5412.jpg)](https://mpz.brovary.org/wp-content/uploads/2016/04/DSC_5412.jpg)

Комісія розпочалася з тривалого виступу Павла Різаненка, під час якого він нагадав присутнім історію, як відбувалася оборудка і на якій стадії перебуває розслідування сьогодні. Зокрема, Різаненко підкреслив, що знищення стратегічних радіовеж і передатчиків розпочалося якраз напередодні російської агресії, і внаслідок цього частина окупованих територій на Донбасі лишилася без українського радіосигналу.

[![DSC_5496](https://mpz.brovary.org/wp-content/uploads/2016/04/DSC_5496.jpg)](https://mpz.brovary.org/wp-content/uploads/2016/04/DSC_5496.jpg)

[![DSC_5429](https://mpz.brovary.org/wp-content/uploads/2016/04/DSC_5429.jpg)](https://mpz.brovary.org/wp-content/uploads/2016/04/DSC_5429.jpg)

[![DSC_5470](https://mpz.brovary.org/wp-content/uploads/2016/04/DSC_5470.jpg)](https://mpz.brovary.org/wp-content/uploads/2016/04/DSC_5470.jpg)

[![DSC_5453](https://mpz.brovary.org/wp-content/uploads/2016/04/DSC_5453.jpg)](https://mpz.brovary.org/wp-content/uploads/2016/04/DSC_5453.jpg)

«Для того, аби всі розуміли значення броварського Радіопередавального центру, скажу, що один з центрів його керування знаходився у засекреченому урядовому бункері, який міг витримати прямий ядерний удар. Цей бункер був призначений для евакуації членів уряду на випадок повномасштабної війни та для керування броварським РПЦ, як унікальним оборонним об’єктом», - зазначив Різаненко.

**«Якщо Сапожко не з’явиться до кінця засідання – буде давати пояснення на Банковій»**

Після виступу Різаненка, присутні з подивом виявили відсутність у залі міського голови Ігоря Сапожка, котрого наполегливо запрошували напередодні. «Я за нього», - відповів на це заступник броварського мера **Григорій Голубовський**. Однак така «заміна» не влаштувала народних депутатів, котрі намагалися з'ясувати місцеперебування міського голови. Виявилося, Що Ігор Васильович саме в цей час організував особистий прийом громадян, а тому ніяк не міг прийти на засідання парламентської спецкомісії, хоч днем на раніше на аналогічний «особистий прийом» відрядив того самого Голубовського.

[![DSC_5442](https://mpz.brovary.org/wp-content/uploads/2016/04/DSC_5442.jpg)](https://mpz.brovary.org/wp-content/uploads/2016/04/DSC_5442.jpg)

[![DSC_5484](https://mpz.brovary.org/wp-content/uploads/2016/04/DSC_5484.jpg)](https://mpz.brovary.org/wp-content/uploads/2016/04/DSC_5484.jpg)

[![DSC_5460](https://mpz.brovary.org/wp-content/uploads/2016/04/DSC_5460.jpg)](https://mpz.brovary.org/wp-content/uploads/2016/04/DSC_5460.jpg)

«Ви зателефонуйте меру, і порекомендуйте йому правильно розставляти пріорітети», - звернувся до заступника Сапожка головуючий на комісії, народний депутат **Ігор Лапін.** «Бо якщо він до кінця комісії засідання не з’явиться тут власною персоною, то доведеться йому давати нам пояснення вже не у Броварах, а на Банковій», - пояснив нардеп. На цих словах Григорій Голубовський вийшов в коридор кудись дзвонити, але невдовзі повернувся у не дуже доброму гуморі.

**«Очевидно, має місце робота організованої злочинної групи. Найближчим часом коло підозрюваних може значно розширитися»**

Зрештою, розпочалися доповіді посадовців, відповідальних за розслідування оборудки, а також ті, хто має допомогти народним депутатам комплексно вирішити ситуацію з Радіопередавальним центром, зокрема у частині повернення його земель у власність держави або міста. Взяв слово представник прокуратури, який стандартними штампами описав хід розслідування та дії своїх підлеглих. На це Різаненко зауважив, що у прокуратурі досі працюють правоохоронці – зокрема прокурор Невзоров, - котрий, на думку депутата, також причетний до викрадення землі. На це представник прокуратури повідомив, що «буде проведена перевірка».

[![DSC_5494](https://mpz.brovary.org/wp-content/uploads/2016/04/DSC_5494.jpg)](https://mpz.brovary.org/wp-content/uploads/2016/04/DSC_5494.jpg)

Перейшли до Нацполіції, і слідчим вже було що розказати. Зокрема було повідомлено, що двом фігурантам схеми – чиновнику Держгеокадастру Губіну та колишньому директору Радіопередавального центру Буличову – вже офіційно вручені підозри, щодо них розслідується кримінальне провадження. Окрім того, нарешті розпочалися необхідні державні експертизи, по завершенню яких коло підозрюваних може значно розширитися.

[![DSC_5507](https://mpz.brovary.org/wp-content/uploads/2016/04/DSC_5507.jpg)](https://mpz.brovary.org/wp-content/uploads/2016/04/DSC_5507.jpg)

Натомість виступи представників того ж Держгеокадастру та Мінюсту абсолютно не задовольнив членів комісії. Так, чиновниця Держгеокадастру не змогла пояснити, чому її колеги вочевидь здійснили посадовий злочин, підписавши фіктивні документи, однак досі не звільнені і не притягнуті до відповідальності. «Ми працюємо в рамках закону», - такою була відповідь на більшість запитань.

[![DSC_5517](https://mpz.brovary.org/wp-content/uploads/2016/04/DSC_5517.jpg)](https://mpz.brovary.org/wp-content/uploads/2016/04/DSC_5517.jpg)

[![DSC_5525](https://mpz.brovary.org/wp-content/uploads/2016/04/DSC_5525.jpg)](https://mpz.brovary.org/wp-content/uploads/2016/04/DSC_5525.jpg)

Подібну позицію зайняла і предстаник Міністерства юстиції: цю установу звинувачували в тому, що попри кримінальні провадження і рішення суду щодо арбітражного керуючого Буличова, Мінюст так і не позбавив його відповідної ліцензії вирішувати долі державних оборонних підприємств. «Ми проведемо додаткову перевірку», - казала молода посадовець.

[![DSC_5604](https://mpz.brovary.org/wp-content/uploads/2016/04/DSC_5604.jpg)](https://mpz.brovary.org/wp-content/uploads/2016/04/DSC_5604.jpg)

Вислухавши і поставивши ще низку уточнюючих запитань чиновникам та правоохоронцям, депутат Різаненко акцентував увагу і на діях представників міської влади, згадавши скандальну сесію броварської міськради, на якій змінили цільове призначення землі РПЦ, в результаті чого її стало можливо передати у приватну власність. Різаненко зазначив, що ключову роль у цьому процесі відіграв мер **Ігор Сапожко**, який поза порядком денним, з голосу вніс це питання на голосування депутатам. «Вочевидь, має місце робота організованої злочинної групи», - зазначив головуючий **Ігор Лапін.** «Я думаю, в результаті роботи нашої комісії, коло підозрюваних та фігурантів кримінального провадження значно розшириться», - припустив народний депутат.

**«Ми поставимо питання щодо оцінки дій мера Сапожка перед Верховною Радою»**

Завершуючи засідання, головуючий подякував усім за доповіді та пояснив, що тепер засідання спецкомісії відбуватимуться у самій Верховній Раді, і невдовзі можна очікувати її офіційних результатів. «Хоч загалом ситуація зрозуміла», - зазначив Лапін. За тим слово взяв народний депутат від БПП, колишній журналіст **Костянтин Усов:** він знову вирішив висловитися на тему відсутності на засіданні міського голови Броварів Сапожка.

[![DSC_5444](https://mpz.brovary.org/wp-content/uploads/2016/04/DSC_5444.jpg)](https://mpz.brovary.org/wp-content/uploads/2016/04/DSC_5444.jpg)

«Ми з повагою ставимося до посадовців, які перебувають на виборних посадах, тому що вочевидь, їх підтримала значна частина місцевої громади. Однак у цьому випадку ми бачимо дуже дивну, якщо не сказати більше, поведінку міського голови, особливо з огляду на певну інформацію, що тут прозвучала. Ми приїхали у Бровари, аби зустрітися тут в тому числі з ним. Але він проігнорував це засідання і тепер буде змушений приїхати до нас. Ми, у свою чергу, будемо ставити питання вже перед законодавцем щодо, як мінімум, не належного виконання мером Броварів своїх обов’язків», - зазначив депутат.

Фото Миколи Кожемяка
