---
title: "У Броварах знову подорожчає холодна вода та водовідведення"
date: 2017-03-31
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "vodopostachannya-ta-vodovidvedennya"
  - "zrostannya-taryfiv"
  - "kp-brovariteplovodoenergiya"
  - "novini"
  - "taryfy-na-holodnu-vodu"
---

**Комунальне підприємство «Броваритепловодоенергія» інформує про зростання тарифів на холодну воду та водовідведення. На своєму офіційному сайті** **КП розмістило** [**оголошення**](http://brovteplo.com.ua/node/243) **з посиланням** **на відповідні постанови НКРЕКП, якими обумовлені нові тарифи.** **Нагадаємо, що в минулому році вже двічі підвищувалися ціни на воду****.** **Відтепер в****артість водопостачання та водовідведення буде становити** **8,08 (8,71)** **грн/м3 та** **7,93 (8,48)** **грн/м3 відповідно.**

Національна комісія, що здійснює державне регулювання у сфері енергетики і комунальних послуг (НКРЕКП) підвищила тарифи на послуги центрального водопостачання та водовідведення. Броварські комунальники повідомляють, що **22 березня** Нацкомісія встановила наступні тарифи для міста:

1. Тариф на централізоване водопостачання та водовідведення за 1 куб.м (з ПДВ):

- централізоване водопостачання – **8,08 грн;**
- централізоване водовідведення – **7,93 грн.**

2. Тариф на централізоване постачання холодної води, водовідведення (з використанням внутрішньобудинкових систем) за 1 куб.м (з ПДВ):

- централізоване постачання холодної води – **8,71 грн;**
- централізоване водовідведення (з використанням ВБС) – **8,48 грн.**

Дані тарифи набирають чинності з дня, наступного за днем опублікування Постанов НКРЕКП в офіційному друкованому видані – газеті Урядовий кур’єр.

Нагадаємо, з **2 серпня 2016 року** споживачі [платили](https://mpz.brovary.org/taryfy-na-vodopostachannya-ta-vodovidvedennya-u-brovarah-zrosly-na-20/) **7,00** **грн/куб** за водопостачання (холодна вода) та **6,****97** **грн/куб** за водовідведення.

Питання коригування тарифів Нацкомісія [розглядала](http://www.nerc.gov.ua/?news=5693) ще на початку року - на засіданні **25 січня**, яке вперше було проведене за участю 38 представників органів місцевого самоврядування. Запропоновані комісією рішення про встановлені тарифи були одностайно підтримані. Бровари представляв заступник міського голови **Григорій Голубовський .**

Окрім усього, на засіданні комісії представники органів місцевого самоврядування вказали на недостатність коштів для відновлення мереж і взяли зобов’язання шляхом перегляду підходів до фінансування цих заходів забезпечити ремонти аварійних мереж протягом 10 років. Зокрема, КП «Броваритепловодоенергія» вказало, що різниця між фактичною вартістю надання послуг з водопостачання та затвердженими тарифами складає **2,5** **млн грн.** Як зазначає комісія, вказана різниця сформувалась внаслідок недоліків в роботі самого підприємства – постачальника цих послуг.
