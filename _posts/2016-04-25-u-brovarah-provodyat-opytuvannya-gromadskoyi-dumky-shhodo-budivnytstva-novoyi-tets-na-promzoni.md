---
title: "У Броварах проводять опитування громадської думки щодо будівництва нової ТЕЦ на Промзоні"
date: 2016-04-25
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "baseyn"
  - "gromadska-dumka"
  - "metalurg"
  - "novini"
  - "opituvannya"
  - "tets"
  - "feliks-enerdzhi"
coverImage: "wp-content/uploads/2016/04/TETS1.jpg"
---

**ТОВ «Фелікс Енерджі», котра вже збудувала у Броварах вісім котелень на альтернативному паливі, має намір спорудити у нашому місті електростанцію, що працюватиме на біопаливі. В якості соціального навантаження, підприємство також обіцяє повністю реконструювати спортивний комплекс «Металург», зробити там кілька басейнів – в т.ч. з ванною під відкритим небом – та забезпечити його безкоштовне відвідування для дітей та учасників АТО з доставкою туди автобусом. Про це йдеться у прес-релізі «Фелікс Енерджі», розісланого днями броварським ЗМІ.**

Опитування громадської думки мешканців міста щодо доцільності побудови електростанції та реконструкції басейну «Металург» розпочалося сьогодні, 25 квітня о 10:00 та триватиме до 18:00 9 травня. У релізі компанії йдеться, що «з однієї IP-адреси можна буде проголосувати тільки один раз за весь час проведения опитування. Дані  усіх, хто проголосував (IP адреса, час голосування та обраний варіант) будуть зберігатись в базі данних компанії ТОВ “Департамент інформаційних технологій “СОВА”. Опитування триває [за цим посиланням,](https://secure.sova.ua/brovary/) станом на момент написання матеріалу, 76% опитаних висловилися «за» будівництво ТЕЦ і реконструкцію «Металургу», 24% - «проти». Кількість врахованих голосів система не відображає.

\[caption id="attachment\_55657" align="aligncenter" width="600"\][![ТЭЦ1](https://mpz.brovary.org/wp-content/uploads/2016/04/TETS1.jpg)](https://mpz.brovary.org/wp-content/uploads/2016/04/TETS1.jpg) Де і якою може бути нова ТЕЦ на Промзоні по бульвару Незалежності. Інфографіка ТОВ "Фелікс Енерджі"\[/caption\]

У своєму релізі підприємство наголошує, що готове взяти СК «Металург» у довгострокову оренду, протягом якої зобов'язується повністю відреставрувати комплекс і відкрити в ньому єдиний у місті басейн просто неба. Окрім того, як повідомляє «Фелікс Енерджи», відвідування басейну буде безкоштовним «для учасників АТО, дошкільнят, учнів молодших класів, дітей з малозабезпечених сімей». Підвозити ці групи до басейну у компанії обіцяють також безкоштовно власним автобусом.

\[caption id="attachment\_55656" align="aligncenter" width="600"\][![реконструкция бассейна1 - копия](https://mpz.brovary.org/wp-content/uploads/2016/04/rekonstruktsyya-bassey-na1-kopyya.png)](https://mpz.brovary.org/wp-content/uploads/2016/04/rekonstruktsyya-bassey-na1-kopyya.png) Таким обіцяють зробити "Металург". Інфографіка ТОВ "Фелікс Енерджі"\[/caption\]

Що стосується самої електростанції, то вона, як повідомляється релізі, буде споруджена під жорстким контролем європейських фахівців, особливо що стосується дотримання екологічного законодавства. У «Фелікс Енерджі» зазначають, що спорудження нової ТЕЦ «дозволить забезпечувати місто гарячою водою протягом усього року», її «зведення та запуск ТЕЦ додатково забезпечить щорічну економію бюджетних коштів міста в сумi не менше 5 000 000  грн. за кожен опалювальний сезон тiльки завдяки цьому об’єкту». У релізі "Фелікс Енерджі" також пропонує мешканцям міста "створити громадську наглядову раду, яка буде здійснювати постійний моніторинг за реалізацією цього проекту".

Нагадаємо, що раніше мешканці міста неодноразово [скаржилися на їдкий чорний дим](https://mpz.brovary.org/tverdopalivni-kotelni-u-brovarah-meshkantsi-skarzhatsya-chinovniki-bachat-perspektivu/), який виходив з труб котелень «Фелікс Енерджі», споруджених у Броварах. Невдовзі компанія заявила про встановлення нових фільтрів на одній з котелень та [провела там екскурсію](https://mpz.brovary.org/u-kotelni-feliks-enerdzhi-pokazaly-novi-filtry-yaki-mayut-zahystyty-brovarchan-vid-dymu/) для мешканців найближчих будівель та місцевих депутатів.
