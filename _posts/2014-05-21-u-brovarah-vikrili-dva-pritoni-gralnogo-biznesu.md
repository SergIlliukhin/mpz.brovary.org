---
title: "У Броварах викрили два притони грального бізнесу"
date: 2014-05-21
tags: 
  - "brovary"
  - "gralniy-biznes"
  - "novini"
---

**[![Ігрові автомати2](https://mpz.brovary.org/wp-content/uploads/2013/07/Igrovi-avtomati2.jpg)](https://mpz.brovary.org/wp-content/uploads/2013/07/Igrovi-avtomati2.jpg)У Броварах правоохоронці Київщини викрили два підпільні гральні заклади. Із незаконних азартних притонів вилучили 84 гральних автомати та готівку на суму понад 10 тисяч гривень. Про це повідомляє [офіційний сайт ГУ МВС України у Київській області.](http://mvs.gov.ua/mvs/control/kyivska/uk/publish/article/108669)**

Під час санкціонованих обшуків у цих розважальних закладах правоохоронці виявили гравців та адміністраторів з організації та проведення азартних ігор. Викриті гральні зали функціонували підпільно, де місцеві жителі грали в азартні ігри всупереч Закону України «Про заборону грального бізнесу в Україні».

Наразі правоохоронці встановили, що діяльність грального бізнесу в цих закладах налагодили два чоловіка: один мешканець Броварів, а інший киянин. Правоохоронці встановлюють їх місце перебування.

За даним фактом відкрито кримінальне провадження передбачене ч.1. ст.203-2 Кримінального кодексу України (зайняття гральним бізнесом), яка передбачає покарання у вигляді штрафу від десяти тисяч до сорока тисяч неоподаткованих мінімумів доходів громадян з конфіскацією грального обладнання. Досудове слідство триває.

МПЗ намагалось з'ясувати адреси цих закладів, проте ні броварська міліція, ні самооборона цією інформацією не володіє. З прес-секретарем ГУ МВС України в Київській області Миколою Жуковичем  зв'язатись не вдалось.

Нагадаємо, що [минулого року у закладі "Монте Карло" у Броварах правоохоронці виявили незаконний гральний бізнес](https://mpz.brovary.org/sud-oshtrafuvav-organizatora-gralnogo-biznesu-v-kafe-monte-karlo-na-170-tis-grn/), а броварська Феміда покарала організатора мінімальним штрафом.
