---
title: "Бровари у рік Кози. Частина перша: Зима"
date: 2015-12-22
author: 
  username: "pravoznaty"
  display_name: "Маєш право знати"
categories: 
  - "rozsliduvannya"
  - "brovary"
tags: 
  - "2015"
  - "brovary"
  - "vibir-redaktsiyi"
  - "novini"
  - "pidsumki-roku"
coverImage: "wp-content/uploads/2015/12/0513791.png"
---

**Коли в нашій редакцій з’явилась думка підбити підсумки року, що минає, ми розуміли, що в нашому випадку йдеться не лише про один рік. За великим рахунком, у 2015-му завершився щонайменше п’ятирічний цикл протистояння умовної міської «влади» з умовною міською «опозицією»: громадською, політичною та, якщо хочете – світоглядною.**

Початок цієї боротьби сягає корінням 2007-го року, однак формально цей цикл розпочався 2010-го року – по завершенню попередньої місцевої виборчої кампанії. Розв’язка ж наступила цієї осені – під час останніх місцевих виборів. Цікаво, що жоден з полюсів не отримав цілковитої перемоги або ж поразки, таким чином розпочавши лише черговий раунд великої битви. Однак це тема іншої статті, яка з'явиться на нашому сайті ближче до Новорічної ночі, а в цій серії публікацій ми згадаємо з вами найцікавіші події, що супроводжували нас останні 365 днів. Ми спробуємо визначити найважливіші явища, які позначаться на житті міста і в наступному році, намагатимемось обрати найбільшу #перемогу та найважливішу #зраду року, ну і звісно – виокремити людей року, які найбільше вплинули на життя Броварів у вже майже минулому 2015-му.

**Пограбування року**

[![chervoniy-hrest-10](https://mpz.brovary.org/wp-content/uploads/2015/12/chervoniy-hrest-10.jpg)](https://mpz.brovary.org/brovary-u-rik-kozy-pidsumky-2015-go-zyma/chervoniy-hrest-10-2/)

Однією з перших наших публікацій у рік Кози стало [повідомлення про зухвале пограбування](https://mpz.brovary.org/na-novorichni-svyata-v-brovarah-obikrali-misku-biblioteku-ta-tovaristvo-chervonogo-hresta/) відразу двох далеко не розкішних місцевих установ: центральної броварської бібліотеки та відділення Червоного Хреста. З обох закладів винесли більш, ніж скромні пожитки: стару пральну машинку, одяг для безхатченків, маленький холодильник, «допотопні» комп'ютери, електрочайник. Однак якщо у випадку Червоного Хреста відбулося «класичне» пограбування зі зламаними замками, то в бібліотеку зайшли через парадний вхід, скориставшись ключем.

Для працівників бібліотеки останній факт дав підстави підозрювати в крадіжці «своїх» та вкотре задуматись, а чи не було справжньою метою крадіжки спровокувати виселення освітнього закладу з привабливого приміщення в центрі міста. Причиною обох пограбувань їхні жертви також вважають практично повну «беззахисність» приміщень:  відсутність сигналізації, сторожа чи навіть грат на вікнах, а серед мешканців ширились чутки, що зловмисниками напевно могли бути біженці з Донбасу, які саме почали масово прибувати до Броварів. Зайве казати, що крадіїв правоохоронці не знайшли.

**Присяга року**

[![h4eCoAb1a3U](https://mpz.brovary.org/wp-content/uploads/2015/12/h4eCoAb1a3U.jpg)](https://mpz.brovary.org/brovary-u-rik-kozy-pidsumky-2015-go-zyma/h4ecoab1a3u-2/)

25 січня урочисту клятву на вірність Україні та Броварам [склали бійці 5-го загону](https://mpz.brovary.org/dobrovoltsi-batalyonu-brovari-urochisto-priynyali-prisyagu/) батальйону територіальної оброни «Бровари» під командуванням попереднього міського голови, а вже за кілька місяців – знову кандидата в мери **Віктора Антоненка.**  Створення загону було зумовлене загрозою вторгнення російських військ з півночі по чернігівському напрямку, а відтак необхідністю за потреби дати перший бій агресору до прибуття основних сил ЗСУ.

<iframe src="https://www.youtube.com/embed/q2HBhClRXio" width="560" height="315" frameborder="0" allowfullscreen="allowfullscreen"></iframe>

До лав батальйону відразу кинулося записувати багато охочих броварчан, позаяк крім всього іншого, бійці тероборони звільнялись від призову та мобілізації на фронт в зону АТО. Однак право носити шеврон з написом «Бровари» отримати може не кожен: курсанти протягом місяця мають пройти випробувальний термін (щотижневі тренування в залі та марш-кидки на полігонах) і лише по тому, за рішенням командира, могли розраховувати на повноцінне членство у загоні.

<iframe src="https://www.youtube.com/embed/CXsB4lqu2ns" width="560" height="315" frameborder="0" allowfullscreen="allowfullscreen"></iframe>

Батальйон «Бровари» крім регулярного тренування організовував також безкоштовні експрес-курси для всіх охочих по поводженню зі зброєю та навчання з надання первинної медичної допомоги в польових умовах, брав участь у заходах з дотримання громадського порядку спільно з місцевою міліцією та громадськими формуваннями. Останнім часом дехто нарікає на «підмочену» репутацію загону з огляду на участь у виборчій кампанії комбата Віктора Антоненка, котрий програв перегони, посівши четверте місце.

**Прощання року**

[![IMG_2289](https://mpz.brovary.org/wp-content/uploads/2015/12/IMG_2289.jpg)](https://mpz.brovary.org/brovary-u-rik-kozy-pidsumky-2015-go-zyma/img_2289-2/)

Третього лютого в результаті мінометного обстрілу позицій українських військових під Дебальцевим [загинув](https://mpz.brovary.org/sogodni-vrantsi-v-rezultati-obstrilu-pid-debaltsevo-odin-brovarchanin-zaginuv-inshiy-potrapiv-v-polon/) 25-річний боєць вузла зв’язку 15-ої бригади, броварчанин **Дмитро Янченко.**

Дмитро Янченко [пішов на фронт добровольцем](https://mpz.brovary.org/lyudina-sontse-istoriya-poleglogo-geroya-z-brovariv-dmitra-yanchenka/), а перед війною брав активну участь у Революції Гідності на Майдані у Києві та на броварському блок-посту. Волелюбний характер Янченко демонстрував і у військовій частині, коли збурював солдат, протестуючи проти неадекватних дій керівництва частини.

[![K_a2tYVZeBw](https://mpz.brovary.org/wp-content/uploads/2015/12/K_a2tYVZeBw.jpg)](https://mpz.brovary.org/brovary-u-rik-kozy-pidsumky-2015-go-zyma/k_a2tyvzebw-2/)

Тіло молодого добровольця наступного дня десятки броварчан [зустрічали на в’їзді в місто](https://mpz.brovary.org/brovari-zustrili-svogo-yangola-z-viyni-fotoreportazh/), а вже 5 лютого на Майдані Свободи зібралося кілька сотень людей, аби віддати останню шану своєму «янголу».  Труну з героєм пронесли на руках крізь живий коридор чоловіків та жінок, котрі стали на коліна попри холод та сніг. Відспівали Дмитра в церкві Покрови Пресвятої Богородиці поблизу. Вже наприкінці цього ж місяця місто так само прощалось з іще двома земляками, котрі героїчно загинули на війні за незалежність: Аркадієм Голубом та Сергієм Москаленком.

**Монумент року**

[![vidkrittya-memorial-nebesna-sotnya-0136](https://mpz.brovary.org/wp-content/uploads/2015/12/vidkrittya-memorial-nebesna-sotnya-0136.jpg)](https://mpz.brovary.org/brovary-u-rik-kozy-pidsumky-2015-go-zyma/vidkrittya-memorial-nebesna-sotnya-0136-2/)

Майже відразу після трагічних подій на столичній вулиці Інститутській, коли «Беркут» розстріляв Небесну Сотню, броварські майданівці пообіцяли вшанувати пам'ять своїх побратимів монументом у центрі міста. До роковин за Небесною Сотнею на центральній площі Броварів – Майдані Свободи – було відкрито Стелу Героїв: пам'ятний знак на честь тих, «хто віддав життя за волю України у боротьбі із владою зла, брехні та жорстокості заради свободи, правди та справедливості».

<iframe src="https://www.youtube.com/embed/52hvKTRU2ek" width="560" height="315" frameborder="0" allowfullscreen="allowfullscreen"></iframe>

Автором ідеї монументу і тексту на ньому став **Андрій Качор**, втілити задум в металі зголосився місцевий художник та коваль **Леонід Лебединець**, виготовлення і встановлення пам'ятнику взяли на себе активісти **Андрій Балабаєв, Ігор Мельничук, Володимир Кузнєцов і Тарас Шако,** допомогли коштами місцеві підприємці та депутати **Павло Різаненко, Олег Іваненко, Леонід Черепейник, Євген Гредунов** та вже згаданий **Андрій Балабаєв.**

Під час відкриття перед близько сотнею присутніх крім інших виступили родичі загиблої на Інститутській броварчанки **Антоніни Дворянець.** _«В цьому році ми зустрічалися з людьми, які були тоді разом з мамою. Ці люди називають 18 лютого своїм другим Днем народження. Мамі не пощастило в той день, кажуть, що її били з усіх боків…  Цим людям ніколи не буде прощення»,_ - не стримуючи сліз, виголосила Світлана Дворянець, донька єдиної жінки з Небесної Сотні.

Офіційна міська влада не дала дозволу на встановлення Стели Героїв, однак і не протидіяла спорудженню пам’ятника. Відкриття монументу міський голова Ігор Сапожко та інші чиновники проігнорували.

**Offline року**

[![DSC_88001-1024x681](https://mpz.brovary.org/wp-content/uploads/2015/12/DSC_88001.jpg)](https://mpz.brovary.org/brovary-u-rik-kozy-pidsumky-2015-go-zyma/dsc_88001-1024x681/)

В останній день зими у місцевому ресторані «Чарівна Тайстра» відбувся наймасштабніший захід броварського громадського активу щонайменше десяти останніх років. Ідея подібного офлайну довго визрівала у місцевому сегменті соцмереж  і нарешті матеріалізувалась у [стратегічну сесію «Нове місто - Бровари»](https://mpz.brovary.org/viziya-novih-brovariv-pershiy-krok-na-pochatku-velikogo-shlyahu/), котра відбулась 28 лютого і зібрала понад 70 учасників: фактично усе ядро місцевого третього сектору.

<iframe src="https://www.youtube.com/embed/3liL6eanFxw" width="560" height="315" frameborder="0" allowfullscreen="allowfullscreen"></iframe>

Семигодинний захід модерували запрошені з Києва фасилітатори Громадянської платформи «Нова країна», які допомагали учасникам налаштуватися на спільну хвилю, інвентаризувати ресурси громади і міста загалом, а також спробувати зрозуміти, яких змін не вистачає Броварам для того, щоб стати комфортним для мешканців. У ході заходу стало зрозуміло, що ні семи, ні десяти годин не вистачить, щоб досягти поставленої мети. Тож вже за місяць відбулося ще [два раунди проектної сесії](https://mpz.brovary.org/28-miskih-proektiv-za-dva-dni-minuli-vihidni-40-brovarchan-investuvali-u-proektnu-sesiyu-nove-misto-brovari-37-foto/), під час якої учасники визначились з пріорітетами змін та розділилися на великі профільні групи.

[![11004530_10205032481345083_5352766583469318061_o](https://mpz.brovary.org/wp-content/uploads/2015/12/11004530_10205032481345083_5352766583469318061_o.jpg)](https://mpz.brovary.org/brovary-u-rik-kozy-pidsumky-2015-go-zyma/11004530_10205032481345083_5352766583469318061_o-2/)

Цікаво, що тоді багато хто із «заслужених» і «партійних» активістів проігнорував цей захід і взагалі поставився до нього зверхньо і скептично. Однак саме під час серії сесій «Нове місто – Бровари» остаточно сформувався основний кістяк молодих броварських політиків нового типу, котрих, наприклад, у парламенті називають «єврооптимістами». Зрештою, учасники «Нового міста – Бровари» вже восени кількома колонами зайшли у виборчі списки кількох демократичних партій, передусім йдеться про «Самопоміч» та «Демократичний Альянс». Семеро з них цього року вже стали депутатами міської ради, назавжди змінивши політичний порядок денний цього міста. І судячи з тієї політики, що її сьогодні проводять ці молоді люди – зупинятися на досягнутому вони не збираються.
