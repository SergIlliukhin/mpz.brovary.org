---
title: "Газові лічильники для незахищених верств населення. У Броварах можуть прийняти соціальну програму"
date: 2017-03-23
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "vibir-redaktsiyi"
  - "gazovi-lichilniki"
  - "lichylnyky-gazu"
  - "novini"
  - "programa"
  - "sotsialniy-zahist"
---

**Міська влада планує розпочати соціальну програму по встановленню індивідуальних газових лічильників. Про це говорили сьогодні на сесії Броварської міської ради. Проте на яку кількість броварчан вона буде розрахована та у скільки обійдеться міському бюджету - поки невідомо.**

Наприкінці засідання чергової 26-ї сесії міськради перед депутатами виступив заступник міського голови **Григорій Голубовський** і доповів про ситуацію з газовими лічильниками. Зі слів чиновника, почастішали випадки, коли люди відмовляються від встановлення загальнобудинкових газових лічильників. Люди не хочуть оплачувати середні показники, розкидані на всі квартири будинку.

Нагадаємо, ПАТ "Київоблгаз" свого часу обіцяв обладанати всі домогосподарства лічильниками, і з **1 січня 2018 року** планував припинити постачання газу споживачам без пристроїв обліку. Потім заявив, що коштів немає, а часу залишилося мало, тож замість індивідуальних лічильників [почали встановлювати загальнобудинкові](https://mpz.brovary.org/u-brovarah-vstanovlyuyut-zagalnobudynkovi-lichylnyky-gazu-na-indyvidualni-nemaye-groshej/).

Тим, хто після 1 січня 2018 року залишиться без лічильника (індивідуального чи загальнобудинкового), нараховувати оплату за споживання газу почнуть за граничними нормами, заявив пан Голубовський. А вони наразі такі:

- **9,8 куб.м** газу на 1 прописану людину (замість 4,4 куб.м) - для тих помешкань, де встановлено газові плити та наявна гаряча вода;
- **18,3 куб.м** газу на 1 прописану людину (замість 7,1 куб.м) - для тих помешкань, де встановлено газові плити та відсутня гаряча вода. Влітку через тимчасове відключення гарячої води, газовики застосовують саме цю норму.

Встановлення індивідуального лічильника наразі коштує **5000 грн**, повідомив чиновник. Складові ціни:

- **1200 грн** - лічильник (Самгаз),
- **1000 грн** - проект,
- **800 грн** - припинення та пуск газу під час монтажу,
- **2000 грн** - монтаж лічильника.

Для розробки програми, яка покликана допомогти незахищеним верствам населення отримати індивідуальний лічильник, ціна може бути скорочена вдвічі: до **2-3 тисяч гривень**. За рахунок закупівлі іншого, більш дешевого лічильника (від 700 грн) та скорочення витрат на проект (500-600 грн) і монтаж (1000 грн).

На яку кількість людей може бути розрахована програма - наразі невідомо. Депутат **Микола Зінченко** згадав, що на субсидії в Броварах подає близько **15 тисяч мешканців**. _"Усі вони прийдуть за лічильниками",_ - впевнений він. Григорій Голубовський повідомив, що наразі вже є **50 заяв** від соціально незабезпечнених громадян. (Черга з броварчан, що чекають на свій обіцяний індивідуальний лічильник, [значно більша](https://mpz.brovary.org/u-brovarah-15-tisyach-spozhivachiv-gazu-bez-lichilnikiv-koli-do-nih-diyde-cherga/).) Як будуть визначати осіб, які потребують допомоги, депутати та чиновники ще не визначилися.
