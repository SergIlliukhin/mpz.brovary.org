---
title: "Парк Сосновий: Чи сплачуватиме громада \"відкупні\" забудовнику?"
date: 2016-10-23
author: 
  username: "sergilliukhin"
  display_name: "Сергій Іллюхін"
categories: 
  - "kolonka-avtora"
tags: 
  - "deputati"
  - "kompensatsiya"
  - "park-sosnovyj"
---

**Одним з найвагоміших аргументів, який використовують прихильники вирубки сосен, є те, що в разі розриву договору оренди і заборони будівництва, Броварська міська рада змушена буде компенсувати забудовнику з бюджету міста до 40 млн грн.**

**Кошти чималі. Але давайте зазирнемо глибше? Хто справді винен у незаконному виділенні соснової ділянки і хто буде змушений компенсувати витрати?**

2007 рік. Комісія Броварської міської ради оглядає ділянку і сосен там не знаходить - складається [відповідний акт](http://save.brovary.org/akt-obstezhennya-dilyanky-2007-rik-derev-ne-znajshly/). Того ж року Броварська міська рада ухвалює [рішення](http://rizanenko.org/downloads/doc/rishennya/2007_rik/29_sesia/46.pdf), яким передає **ПП “Делавер”** 1,8735 га земель с/г призначення - ріллі для будівництва будинку. І на першому, і на другому документі стоїть підпис в.о. міського голови - **Ігоря Сапожка**.

[![rillyz](https://mpz.brovary.org/wp-content/uploads/2016/10/rillyz.png)](https://mpz.brovary.org/wp-content/uploads/2016/10/rillyz.png)

У 2015 році ПП “Делавер” вводить в оману **ТОВ “Альянс Новобуд”**, [передаючи їм](http://docs.brovary.org/p27879/21.05.2015/1469-54-06) в суборенду земельну ділянку з соснами як ріллю. Чи то юристи ТОВ “Альянс Новобуд” недогледіли, чи мала місце злочинна змова - з’ясовуватиме, в разі потреби, суд.

> 2016 рік - Броварська міська рада, розібравшись в ситуації і з’ясувавши, що ділянки з ріллею не існує, має можливість скасувати вказане рішення про оренду, рятуючи таким чином дерева і зупиняючи будівництво.

У мене виникає запитання: **Хто має компенсовувати витрати у такому випадку?** Громада міста Бровари? Не думаю. ТОВ “Альянс Новобуд” може вимагати компенсації затрат виключно від осіб, які заподіяли йому шкоду - а саме від: ПП “Делавар”, броварського міського голови Ігоря Сапожка та інших посадових осіб. Рівень вини кожного буде встановлюватись, в разі потреби, судом.

**Тому аргумент про 40 млн грн (до речі, сума не підкріплена жодними документами) - це не більше, ніж вишукана маніпуляція від забудовників, яка має на меті схилити депутатів і громаду міста до “компромісу” і “меморандуму”**
