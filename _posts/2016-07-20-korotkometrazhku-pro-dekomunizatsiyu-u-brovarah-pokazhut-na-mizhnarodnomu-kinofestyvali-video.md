---
title: "Короткометражку про декомунізацію у Броварах покажуть на міжнародному кінофестивалі – ВІДЕО"
date: 2016-07-20
categories: 
  - "announce"
  - "novyny"
tags: 
  - "70-vulyts"
  - "announce-2"
  - "brovary"
  - "vibir-redaktsiyi"
  - "dekomunizatsiya"
  - "korotkyj-metr"
  - "korotkometrazhka"
  - "novini"
  - "odesa"
  - "perejmenuvannya"
  - "pokaz"
  - "film"
---

**Сьогодні на Одеському міжнародному кінофестивалі [покажуть](http://oiff.com.ua/ua/films-2016/70-streets.htm) стрічку, присвячену Броварам і декомунізаційним процесам у місті. Режисер фільму Макс Лижов називає своє дітище «концептуальним експериментом», однак про сюжет фільму до його показу не говорить аніслова. Повну версію короткометражки під назвою «70 вулиць» загалу продемонструють вперше.**

Як розповідає **Макс Лижов**, який є уродженцем Броварів, таку тему для свого короткого метру він обрав тому, що вона «лежала на поверхні». Водночас, молодий режисер зазначає: «_Розмах декомунізаційних процесів дозволяв зняти фільм про місто, облазити його вздовж і впоперек, підучити історію краю, передати всім вітання, закрити гештальти_».

_Трейлер фільму_

<iframe src="https://www.youtube.com/embed/asULiGjhNOI" width="560" height="315" frameborder="0" allowfullscreen="allowfullscreen"></iframe>

Варто зазначити, що короткометражка є документальною, виконана в жанрі «музичного відео», - продовжує Макс Лижов. Над стрічкою, тривалістю трохи більше 7 хв., працювали впродовж трьох місяців – із квітня по червень 2016 року.

Про сюжет фільму та інші деталі режисер до прем’єрного показу не розповідає. Водночас, запрошує усіх на перегляд. З його слів, сьогодні повну версію вперше покажуть саме **в Одесі, о 15:00**, у другому блоці національного конкурсу короткого метру Одеського міжнародного кінофестивалю.

Окрім того, Макс Лижов обіцяє демонстрацію стрічки «70 вулиць» і в подальшому, перш за все в рідному місті. «_Покази будуть. І своєчасні анонси. Зокрема я відчуваю обов'язок показати це в Броварях. Але попереджаю, this film contains flashing images and stroboscopic sequences,_» («...цей фільм містить блимаючі зображення та низку кінокадрів, які швидко повторюються») - застерігає автор ідеї.

Варто зазначити, що у стрічки є ще коротша версія. Її вже [продемонстрували](http://www.86.org.ua/70-streets/) в декількох містах України в рамках фестивалю «My Street Films».

Нагадаємо, 25 грудня 2015 року в Броварах [перейменували 70 вулиць](https://mpz.brovary.org/u-brovarah-z-yavylys-vulytsi-na-chest-stepana-bandery-nebesnoyi-sotni-ta-geroyiv-ato/). Сам процес зміни назв [стартував](https://mpz.brovary.org/start-dekomunizatsiyi-u-brovarah-krayeznavtsi-ta-istoriki-gotuyut-propozitsiyi-shhodo-pereymenuvannya-vulits/) іще торік, у червні, одразу після ухвалення Верховною Радою України декомунізаційного пакету законів. Однак, до сьогоднішнього дня навколо перейменованих вулиць тривають [«судові баталії»](https://mpz.brovary.org/sud-vyznav-zakonnym-perejmenuvannya-70-vulyts-u-brovarah-video/).
