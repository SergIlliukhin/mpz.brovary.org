---
title: "Бровари підключаються до порталу «Відкритий бюджет»: депутати проголосували \"за\""
date: 2017-02-10
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "bmr"
  - "byudzhet"
  - "vidkrytyj-byudzhet"
  - "vizualizatsiya"
  - "vibir-redaktsiyi"
  - "grant"
  - "ejdos"
  - "krilova"
  - "novini"
  - "portal"
  - "rishennya"
  - "sajt"
  - "sesiya"
coverImage: "wp-content/uploads/2017/02/12834956_10204156471830789_684895693_n-1.jpg"
---

**Вчора, під час засідання чергової сесії Броварської міської ради, депутати майже одноголосно затвердили порядок оприлюднення фінансової інформації за допомогою порталу [«Відкритий бюджет»](http://www.openbudget.in.ua/). Завдяки вже апробованому в Україні сервісу кожен охочий зможе у вільному доступі слідкувати за інформацією про доходи і видатки міста у вигляді зручної візуалізації.**

Ініціатором проекту рішення виступила група обранців із фракції «Самопоміч». Як зазначено в пояснювальній записці до [проекту рішення](https://brovary-rada.gov.ua/documents/26558.html), на інформаційному сайті «Відкритий бюджет» у розділі «Бюджет» будуть оприлюднювати квартальні бюджетні звіти; рішення міської ради, які стосуються бюджетних питань; пояснювальні записки щодо бюджету міста; бюджетні запити; паспорти місцевих програм.

[![](https://mpz.brovary.org/wp-content/uploads/2017/02/vidkrytyj-byudzhet.jpg)](https://mpz.brovary.org/wp-content/uploads/2017/02/vidkrytyj-byudzhet.jpg)

Міський голова **Ігор Сапожко** запропонував покласти відповідальність за наповнення веб-порталу на броварське управління економіки.

Як зазначила доповідачка, депутатка **Тетяна Крилова**, користування порталом «Відкритий бюджет» до кінця 2017 року буде безкоштовним. Після цього співпраця може бути продовжена на тих самих умовах або з додатковим числом послуг. Міська обранка [вказує](https://www.facebook.com/tanja.bavina/posts/10210461821315189): на порталі буде 5 модулів візуалізації.

\[spoiler title="Модулі візуалізації порталу «Відкритий бюджет»" open="0" style="2"\]

1\. **Бюджетний календар** – покликаний в автоматичному режимі здійснити поєднання на одній візуалізації часової шкали - етапів бюджетного процесу, дій органів влади та можливостей, які відкриваються перед зацікавленими сторонами для участі в бюджетному процесі.

2\. **Ключові показники** – покликаний створити «Приборну панель міста» яка б компактно, на одній сторінці, давала вичерпну характеристику динаміки стану справ в адміністративно-територіальній одиниці для пересічного громадянина. Модуль дозволяє створювати інтерактивні діаграми з поясненнями, при кліку на гіперпосилання в тексті опису відбувається завантаження документу, в якому описується стан визначеного показника відповідного року. Модуль дозволяє візуалізувати безліч показників.

3\. **Бюджет** – дозволяє створювати візуалізацію дохідної та видаткової частини місцевих бюджетів. Видаткова частина може бути представлена в різних розрізах: функціональному, відомчому, економічному чи з використанням кодів тимчасової класифікації видатків.

4\. **Бюджет на мапі** – дозволяє здійснити автоматичне нанесення на мапу як планових, так і фактичних показників видатків бюджету розвитку адміністративно-територіальної одиниці. Це відбувається шляхом завантаження шарами титульних списків або, як їх ще називають, переліків об’єктів до титульних списків по кожному з департаментів або відділів виконкому органу місцевого самоврядування.

5\. **Місцеві програми** – базується на паспортах программ. Паспорт бюджетної програми передбачає визначення 4 груп показників витрат, ефективності, якості. Модуль «Місцеві програми» формує зведену візуалізацію поділену за сферами з можливістю обрати сферу і рік. Кожна програма містить назву, коротку описову частину та статус виконання.

\[/spoiler\]

Нагадаємо, у серпні 2016 року про підключення до порталу «Відкритий Бюджет» [оголосила](https://mpz.brovary.org/byudzhet-kyyivshhyny-vidteper-oprylyudnyuyut-v-onlajn-rezhymi/) Київська обласна державна адміністрація. Портал створений Центром політичних студій та аналітики «Ейдос» за участі Представництва Європейського Союзу в Україні, Міжнародного фонду «Відродження» і Програми розвитку ООН в Україні.
