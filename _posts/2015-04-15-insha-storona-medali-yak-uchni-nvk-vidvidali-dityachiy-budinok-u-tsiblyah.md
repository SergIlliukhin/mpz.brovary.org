---
title: "Інша сторона \"медалі\": як учні НВК відвідали дитячий будинок у Циблях"
date: 2015-04-15
author: 
  username: "batky_brovary"
  display_name: "Асоціація батьків Броварів"
categories: 
  - "kolonka-avtora"
tags: 
  - "brovary"
  - "velikden"
  - "volonteri"
  - "dopomoga"
  - "pasha"
  - "shkolyari"
---

[![2](https://mpz.brovary.org/wp-content/uploads/2015/04/21.jpg)](https://mpz.brovary.org/wp-content/uploads/2015/04/21.jpg)**Делегацію школярів з Броварів до центру соціально-психологічної реабілітації дітей «Мрія Переяславщини», який розташований у с. Циблі  Переяслав-Хмельницького району, проводжали чи не всім НВК. У поїздку, що відбулась минулого тижня, дорослі відібрали учнів 7, 8 та 9 класів, які звикли жити розкошуючи і здирати з батьків «сьому шкіру», та тих, у кого проблеми з дисципліною. «Ми хочемо показати нашим дітям ще одну сторону життя таких же школярів, як вони, - говорить** **голова ГО «[Асоціація батьків м. Бровари](https://www.facebook.com/groups/607262956074041/)**» **Ігор Романенко. – А ще хочемо, щоб наші діти зростали співчутливими та милосердними».**

З півгодини учні НВК пакували в автобус одяг, взуття, іграшки, книги, канцприладдя та ін. – все, що зібрали до Великодня для вихованців центру. У багажник усе не вмістилися, тож частину довелося заносити в салон автобуса. Турботливо влаштовували особливий подарунок – Великодній кошик, начинений цукерками та фруктами, а також – Великодній пиріг, спечений на замовлення спеціалістами кондитерської «Камелія».

[![4](https://mpz.brovary.org/wp-content/uploads/2015/04/41.jpg)](https://mpz.brovary.org/wp-content/uploads/2015/04/41.jpg)

[![6](https://mpz.brovary.org/wp-content/uploads/2015/04/61.jpg)](https://mpz.brovary.org/wp-content/uploads/2015/04/61.jpg)

_«На зборах асоціації, які відбулися напередодні Великодня, ми з батьками відразу вирішили, яка школа в який дитячий будинок поїде, -_ розповідає **Ігор Романенко. –** _Розподіл робили в залежності від того, наскільки велика школа і наскільки великі запити того чи іншого дитячого будинку. Тож напередодні Пасхи перша школа поїхала в Требухівський дитбудинок,_ _друга і п'ята – на Чернігівщину, в Городню; шоста – у село Мокрець, дев'ята школа – в Білу Церкву, третя і десята буде опікуватися 450-ма  броварськими дітьми, хворими на ДЦП, сьома школа допомагатиме онкохворим учням своєї школи. А НВК вирішило зробити подарунки дітям центру соціально-психологічної реабілітації, що в с. Циблі»._

У Циблі броварчани їхали майже півтори години. На під'їзді до села увагу дітей привернула величезна водойма, на березі якої й розташувався населений пункт. Як свідчить історія, сучасні Циблі виникли в зв'язку з будівництвом Канівської ГЕС і створенням штучного водосховища. У 1964 році мешканців Циблів, як й інших жителів придніпровських сіл Переяслав-Хмельницького району, офіційно повідомили про переселення на сусідній високий берег. А в 1970 році Дніпрова заплава зникла під водою - села затопили водами водосховища. Про старі Циблі нагадує лише напівзруйнована сільська церква святого Іллі, що залишилася на прибережному острові.

[![35](https://mpz.brovary.org/wp-content/uploads/2015/04/35.jpg)](https://mpz.brovary.org/wp-content/uploads/2015/04/35.jpg)

[![36](https://mpz.brovary.org/wp-content/uploads/2015/04/36.jpg)](https://mpz.brovary.org/wp-content/uploads/2015/04/36.jpg)

Практично в центрі села, на базі колишнього дитячого садочка, і розташувався центр соціально-психологічної реабілітації дітей «Мрія Переяславщини». По прибутті на місце призначення класний керівник 7-Б класу, соціальний педагог, представник служби у справах дітей нагадали дітям про правила поведінки в гостях. Та діти почувалися спокійно і впевнено - взявши подарунки, попрямували до будівлі.

[![7](https://mpz.brovary.org/wp-content/uploads/2015/04/71.jpg)](https://mpz.brovary.org/wp-content/uploads/2015/04/71.jpg)

Першими броварчан зустріли чотирилапі господарі подвір'я. Юні ж вихованці центру очікували гостей у залі на другому поверсі. 12 дітей в цей час були в ДНЗ, тож зустрічали броварчан лише половина «штатних» хлопчиків та дівчаток.

[![17](https://mpz.brovary.org/wp-content/uploads/2015/04/17.jpg)](https://mpz.brovary.org/wp-content/uploads/2015/04/17.jpg)

[![12](https://mpz.brovary.org/wp-content/uploads/2015/04/121.jpg)](https://mpz.brovary.org/wp-content/uploads/2015/04/121.jpg)

[![13](https://mpz.brovary.org/wp-content/uploads/2015/04/131.jpg)](https://mpz.brovary.org/wp-content/uploads/2015/04/131.jpg)

Як розповіла методист центру **Юлія Золотоверха,** серед 30 вихованців їхнього закладу, які опинилися в складних життєвих обставинах, – 6 переселенців 3-7-річного віку із Донецької області: наприкінці грудня 2014 року їх евакуювали з подібного центру м. Шахтарськ. У другому крилі центру також живуть переселенці – там розташувався будинок сімейного типу, де «дислокуються» зі своїм опікуном 9 дітей. Тому вихователі зраділи, що броварчани привезли саме одяг та взуття. Зізнаються: саме цього в центрі «недохват» - діти ж ростуть швидко. Взагалі "Мрію Переяславщини" волонтери увагою не балують, тож  діти відчувають потреби не лише в одязі.

Удень вихованці закладу навчаються в місцевій школі, відвідують дитячий садочок, увечері – гуртуються у своїх кімнатах. А ще – з нетерпінням очікують вихідних, коли батьки (які живуть не в зоні АТО) заберуть їх додому хоча б на один день.

[![16](https://mpz.brovary.org/wp-content/uploads/2015/04/161.jpg)](https://mpz.brovary.org/wp-content/uploads/2015/04/161.jpg)

Трирічному Богданчику та його сестрі Насті мама лише телефонує, та й то дуже рідко. У Шахтарську жінка веде нездоровий спосіб життя, тож діти там також проживали не з мамою, а в подібному реабілітаційному закладі.

У вільний від навчання час хлопчики та дівчатка допомагають вихователям по господарству: облаштовують територію навколо будинку, заготовляють березовий сік, доглядають за чотирилапими друзями. Взагалі старші діти, під наглядом 4 вихователів, за себе дбають самі: перуть, прасують, прибирають у кімнатах. Так їх готують до самостійного життя. Особливо затишнішою спільну оселю роблять вироби ручної роботи, якими прикрашено стіни.

[![9](https://mpz.brovary.org/wp-content/uploads/2015/04/91.jpg)](https://mpz.brovary.org/wp-content/uploads/2015/04/91.jpg)

[![10](https://mpz.brovary.org/wp-content/uploads/2015/04/101.jpg)](https://mpz.brovary.org/wp-content/uploads/2015/04/101.jpg)

Перші враження броварчан від побаченого: «Класно», «Круто», «Прикольно». Та найбільше, чого очікували наші школярі від подорожі, - нових знайомств і ще яскравіших вражень. Однак спочатку знайомство дещо не складалося. Господарі виявилися дуже сором'язливими, тож ініціативу в свої руки довелося взяти броварчанам. Після того як дорослі обох сторін коротко розповіли про свої заклади, дітям запропонували показати свої таланти.

[![18](https://mpz.brovary.org/wp-content/uploads/2015/04/18.jpg)](https://mpz.brovary.org/wp-content/uploads/2015/04/18.jpg)

[![19](https://mpz.brovary.org/wp-content/uploads/2015/04/19.jpg)](https://mpz.brovary.org/wp-content/uploads/2015/04/19.jpg)

[![22](https://mpz.brovary.org/wp-content/uploads/2015/04/22.jpg)](https://mpz.brovary.org/wp-content/uploads/2015/04/22.jpg)

[![23](https://mpz.brovary.org/wp-content/uploads/2015/04/23.jpg)](https://mpz.brovary.org/wp-content/uploads/2015/04/23.jpg)

Учні НВК першими розпочали цитувати вірші (до речі, лунали переважно твори Шевченка), співати пісні. Закінчився міні-концерт гімном України, який виконували всі разом. А далі, щоб діти познайомилися ближче, дорослі залишити їх сам-на-сам. І знову ж броварські школярі виявилися сміливішими.

[![28](https://mpz.brovary.org/wp-content/uploads/2015/04/28.jpg)](https://mpz.brovary.org/wp-content/uploads/2015/04/28.jpg)

[![26](https://mpz.brovary.org/wp-content/uploads/2015/04/26.jpg)](https://mpz.brovary.org/wp-content/uploads/2015/04/26.jpg)

[![27](https://mpz.brovary.org/wp-content/uploads/2015/04/27.jpg)](https://mpz.brovary.org/wp-content/uploads/2015/04/27.jpg)

[![30](https://mpz.brovary.org/wp-content/uploads/2015/04/30.jpg)](https://mpz.brovary.org/wp-content/uploads/2015/04/30.jpg)

Через пару хвилин у залі уже налічувалося кілька груп, які автоматично розділилися за віком. Сміх, рукостискання, пригощання цукерками, обмін телефонами. І, звичайно, танці.

[![SAM_2460](https://mpz.brovary.org/wp-content/uploads/2015/04/SAM_2460.jpg)](https://mpz.brovary.org/wp-content/uploads/2015/04/SAM_2460.jpg)

Після такого активного знайомства пиріг із березовим соком були особливо смачними.

[![33](https://mpz.brovary.org/wp-content/uploads/2015/04/33.jpg)](https://mpz.brovary.org/wp-content/uploads/2015/04/33.jpg)

[![34](https://mpz.brovary.org/wp-content/uploads/2015/04/34.jpg)](https://mpz.brovary.org/wp-content/uploads/2015/04/34.jpg)

Прощалися діти як старі-добрі друзі, з обіцянками передзвонюватися та списуватися в соцмережах.

[![38](https://mpz.brovary.org/wp-content/uploads/2015/04/38.jpg)](https://mpz.brovary.org/wp-content/uploads/2015/04/38.jpg)

[![37](https://mpz.brovary.org/wp-content/uploads/2015/04/37.jpg)](https://mpz.brovary.org/wp-content/uploads/2015/04/37.jpg)

Дорогою назад  дорослі обговорювали плани стосовно подальшої опіки над центром (вихованці дуже потребують все для уроків трудового навчання), а школярі набирали до нових друзів перші СМС. «_Мені жаль цих дітей_, - ділиться думками одна з учениць НВК. – _Ніби нічого й страшного, але страшно залишитися самій, без батьків, підтримки, розуміння_». А хлопчики зізналися: як би весело не було разом із іншими дітьми, найкраще - вдома, поруч із рідними людьми. Оце, мабуть, і є найцінніше в житті.
