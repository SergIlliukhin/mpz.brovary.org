---
title: "«Народний контроль» з'ясував, хто і як охороняє громадський порядок у Броварах"
date: 2015-06-24
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "brovary"
  - "vibir-redaktsiyi"
  - "gromadski-formuvannya"
  - "gromadskyj-poryadok"
  - "militsiya"
  - "novini"
  - "pravoporyadok"
  - "ruyevyt"
coverImage: "wp-content/uploads/2015/06/Antyalkogolnyj-rejd_Image00014.jpg"
---

**У Броварах зареєстровані та діють чотири громадські формування з охорони громадського порядку. Вони виїздять на виклики по 102 та патрулюють Торгмаш, Масив і Старе місто. Відповідно до законодавства, такі формування мають право діяти лише спільно із міліцією. Але налагодити співпрацю між громадськістю та владою вдалося лише після зміни керівництва міськвідділку в минулому році. Про це [розповідають](http://nk.mybrovary.com/brovarski-gromadski-formuvannya-po-ohoroni-pravoporyadku/) у "Броварському народному контролі".**

Як з'ясували активісти, на сьогоднішній день у Броварах задіяні чотири громадські формування з охорони громадського порядку: «Руєвит», «Правопрядок», «Альфа-безпека» та «Галід». При цьому, останні дві працюють на основі приватних охоронних структур. Деякі представники громадських формувань у нашому місті є членами [Громадської ради](https://mpz.brovary.org/gromadsku-radu-pri-brovarskiy-militsiyi-ocholiv-zhurnalist-andriy-kachor/), що створена при міліції. Тому вони самі зацікавлені в позитивних змінах роботи правоохоронців і підтримці громадського порядку на території Броварів та Броварського району, - кажуть активісти.

Водночас у "Народному контролі" зазначають: законодавство України не передбачає діяльності громадських формувань у місті замість міліції, а тільки разом із нею - за умови чіткого контролю з боку правоохоронців.

Організація роботи відбувається теж під наглядом міліції. Чергування громадські формування здійснюють згідно з графіком, який складають правоохоронці.

[![grafik](https://mpz.brovary.org/wp-content/uploads/2015/06/grafik.jpg)](https://mpz.brovary.org/wp-content/uploads/2015/06/grafik.jpg)

Представники формувань патрулюють території та виїздять на виклики міліції. "_Від звичайних громадян до чергового міліції поступає виклик з питання порушення правопорядку чи злочин у місті, після чого, в залежності від ступеню тяжкості правопорушення, він зв’язується із черговим громадського формування згідно вищенаведеного графіку із указанням адреси та причини виклику. Далі є два варіанти виїзду на виклик. Якщо у громадського формування є власні машини, то його представники разом з міліцією, виїзджають на місце правопорушення. Якщо ж у міліції є вільні автопатрулі, то вони на своїх машинах, разом з представниками громадських формувань, які не мають власних машин, виїзджають на місце порушення правопорядку,_" - розповідають у "Народному контролі".

Як зазначають у "Народному контролі", патрулювання відбувається на Торгмаші, Масиві та Старому місті, які, у свою чергу, діляться на мікрорайони. Де саме відбудеться патрулювання визначають відповідно до статистики правопорушень. При цьому, в разі необхідності, патрульна машина може покинути свою територію та виїхати на місце, де підтримка необхідніша.

Зі слів активістів, не всі громадські формування долучаються до піших патрулювань парків і скверів на наявність і попередження пияцтва. Вони пригадують, що у [антиалкогольному рейді](https://mpz.brovary.org/u-parku-peremoga-vidbuvsya-antyalkogolnyj-rejd/), який відбувся в парку "Перемога" нещодавно, взяли участь лише два представники ГФ «Правопорядок».

Водночас, у "Народному контролі" вказують, що бланки протоколів про адміністративні правопорушення вже з'явилися у міському відділку міліції. Нагадаємо, що близько тижня тому Микола Клименко [розповів](https://mpz.brovary.org/u-militsiyi-poyasnyly-chomu-ne-vyrishuyetsya-problema-rozpyttya-alkogolyu-ta-kurinnya-v-gromadskyh-mistsyah/) активістам про відсутність бланків, що стало однією із причин ускладнення роботи міліції.
