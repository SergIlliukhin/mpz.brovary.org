---
title: "Днями Парламент може призначити дострокові вибори броварської міськради"
date: 2014-03-18
author: 
  username: "pravoznaty"
  display_name: "Маєш право знати"
tags: 
  - "vibir-redaktsiyi"
  - "novini"
coverImage: "wp-content/uploads/2014/03/1392966527_dh.jpg"
---

**[![1369319382_960](https://mpz.brovary.org/wp-content/uploads/2014/03/1369319382_960.jpg)](https://mpz.brovary.org/wp-content/uploads/2014/03/1369319382_960.jpg)З ініціативи Броварської Народної Ради народний депутат України від броварського виборчого округу Павло Різаненко [зареєстрував проект постанови](http://w1.c1.rada.gov.ua/pls/zweb2/webproc4_1?pf3511=50290#kom_processing_tab) про призначення позачергових виборів депутатів Броварської міської ради на 25 травня 2014 року. Про це «Маєш право знати» вчора, 17 березня, повідомив сам депутат.**

За додатковим повідомленням прес-служби Різаненка, підставами для такого рішення стали численні факти порушень Конституції та законодавства України депутатами Броварської міської ради Київської області. «Дії депутатів Броварської міської ради та прийняті Броварською міською радою рішення із багатьох питань суперечать інтересам територіальної громади м. Бровари», - пояснює нардеп.

За його словами, депутати Броварської міської ради впродовж каденції цинічно та зухвало порушували вимоги законодавства, нівелювали норми права, завдавали своїми протиправними діями значної шкоди державному та місцевому бюджетам. А також позбавляли територіальну громаду м. Бровари її власності, відмовлялися виконувати законні вимоги виборців.

«Неодноразово дії Броварської міської ради визнавались у судовому порядку протиправними, а прийняті рішення були скасовані», - зазначив депутат.

\[spoiler title="**Повний текст пояснювальної записки (обгрунтування необхідності проведення дострокових виборів у Броварах) до постанови Павла Різаненка::**" open="0" style="2"\]ПОЯСНЮВАЛЬНА ЗАПИСКА

до проекту Постанови Верховної Ради України «Про призначення позачергових виборів депутатів Броварської міської ради Київської області»

1\. Обґрунтування необхідності прийняття проекту Постанови

Підставами для внесення проекту Постанови Верховної Ради України «Про призначення позачергових виборів депутатів Броварської міської ради Київської області» стали численні факти порушень Конституції України та чинного законодавства України депутатами Броварської міської ради Київської області. Відповідно до частини другої статті 19 Конституції України органи державної влади та органи місцевого самоврядування, їх посадові особи зобов'язані діяти лише на підставі, в межах повноважень та у спосіб, що передбачені Конституцією та законами України. Виходячи з положень чинного законодавства Броварська міська рада та її посадові особи мають діяти в інтересах територіальної громади м. Бровари Київської області. Однак, дії депутатів Броварської міської ради та прийняті Броварською міською радою рішення по багатьох питаннях суперечать інтересам територіальної громади м. Бровари. Депутати Броварської міської влади впродовж каденції цинічно та зухвало порушують вимоги законодавства, нівелюють норми права, завдають своїми протиправними діями значної шкоди державному та місцевому бюджетам, позбавляють територіальну громаду м. Бровари її власності, відмовляються виконувати законні вимоги виборців. Неодноразово дії Броварської міської ради визнавались у судовому порядку протиправними, а прийняті рішення були скасовані. Так, 20.06.2012 року Київський апеляційний адміністративний суд у справі №2а-11599/11 скасував рішення Броварської міської ради №227-09-06 від 09.06.2011 року та №284-10-06 від 21.07.2011 року, якими були затверджені проекти внесення змін в Детальні плани територій. Підставою скасування вищевказаних рішень стали порушення правових норм містобудівного законодавства при прийнятті рішень, а саме, не проведення громадських слухань при внесенні змін до детальних планів територій. 17.12.2013 року Київським апеляційним адміністративним судом у справі №1007/11659/2012 визнано протиправним та скасовано рішення Броварської міської ради від 26 липня 2012 року №692-22-06, яким було надано в постійне користування КП «Служба замовника» земельну ділянку площею 0,3683 га для влаштування майданчика паркування. У судовому порядку встановлено, що дана земельна ділянка, яка відноситься до зони зелених насаджень та розташована на прибудинковій території житлових будинків, була надана Броварською міською радою з порушенням містобудівного законодавства, державних санітарних норм та правил, без врахування думки мешканців прилеглих житлових будинків, а облаштування автостоянки в безпосередній близькості від житлових будинків негативно вплине на екологічну безпеку їх мешканців. Варто зазначити, що мешканці неодноразово звертались до посадових осіб Броварської міської ради з проханням не надавати дану земельну ділянку для облаштування майданчика для паркування, однак їх прохання було проігноровано, чим порушено права мешканців територіальної громади. Крім того, депутати Броварської міської ради надають в користування громадянам та юридичним особам земельні ділянки під тимчасові споруди для здійснення підприємницької діяльності шляхом укладення договору особистого строкового сервітуту, всупереч нормам Земельного кодексу України, Цивільного кодексу України, ЗУ «Про регулювання містобудівної діяльності», які не передбачають надання в користування земельних ділянок шляхом укладення договору особистого строкового сервітуту. Такими діями депутати порушують права територіальної громади, позбавляють її власності та завдають збитків бюджету міста, оскільки дані земельні ділянки надаються безоплатно. Ще 13.02.2012 року Броварським міжрайонним прокурором, державним радником юстиції 1 класу Гарником М.В. було внесено протест на рішення Броварської міської ради від 20.10.2011 року №377-14-06 «Про затвердження Тимчасового порядку щодо встановлення договору особистого строкового сервітуту земельної ділянки під тимчасовими спорудами для здійснення підприємницької діяльності та для обслуговування інших споруд в м. Бровари», згідно якого надавались земельні ділянки через сервітути. Однак, ігноруючи вимоги прокуратури, Броварська міська рада продовжує надавати в користування земельні ділянки шляхом укладення договору особистого строкового сервітуту. За наведених вище обставин слід констатувати грубе, систематичне порушення законодавства та прав і свобод громадян Броварською міською радою Київської області. Слід зазначити, що вищенаведений перелік порушень Броварською міською радою Конституції України, чинного законодавства, прав та свобод громадян не є вичерпним. Існує ще багато прикладів протиправних дій депутатів Броварської міської ради та численних порушень норм законодавства при прийнятті рішень. Відповідно до статті 78 Закону України «Про місцеве самоврядування в Україні», повноваження сільської, селищної, міської, районної в місті, районної, обласної ради можуть бути достроково припинені у випадку, якщо рада прийняла рішення з порушенням Конституції України, Закону України «Про місцеве самоврядування в Україні» та інших законів, прав і свобод громадян. Оскільки наявні підстави для призначення позачергових виборів депутатів Броварської міської ради, з метою суворого дотримання вимог виборчого законодавства вибори пропонується призначити на неділю 25 травня 2014 року. Проведення позачергових виборів депутатів Броварської міської ради дозволить відновити місцеве самоврядування в м. Бровари Київської області та забезпечити нормальну життєдіяльність міста.

2\. Цілі і завдання проекту Постанови

Проектом Постанови Верховної Ради України «Про призначення позачергових виборів депутатів Броварської міської ради Київської області» на виконання вимог Конституції України та законів України, пропонується призначити позачергові вибори депутатів Броварської міської ради Київської області.

3\. Загальна характеристика та основні положення

Проектом Постанови пропонується призначити позачергові вибори депутатів Броварської міської ради Київської області 25 травня 2014 року. Центральній виборчій комісії та Кабінету Міністрів України доручається у межах своїх повноважень забезпечити проведення цих виборів.

4\. Стан нормативно-правової бази у даній сфері регулювання

Конституція України від 28.06.1996 №254к/96-ВР. Закон України "Про місцеве самоврядування в Україні" від 21.05.1997 N280/97-ВР. Закон України "Про вибори депутатів Верховної Ради Автономної Республіки Крим, місцевих рад та сільських, селищних, міських голів" від 10.07.2010 N 2487-VI.

5\. Фінансово-економічне обґрунтування

Реалізація норм Постанови Верховної Ради України «Про призначення позачергових виборів депутатів Броварської міської ради Київської області» потребує фінансування за рахунок цільової субвенції із Державного бюджету України відповідно до статей 60, 61 Закону України "Про вибори депутатів Верховної Ради Автономної Республіки Крим, місцевих рад та сільських, селищних, міських голів".

6\. Прогноз очікуваних соціально-економічних, правових та інших наслідків

Прийняття Постанови Верховної Ради України «Про призначення позачергових виборів депутатів Броварської міської ради Київської області» відповідно до статті 38 Конституції України забезпечить реалізацію права жителів міста Бровари обирати та бути обраними до органів місцевого самоврядування, права територіальної громади міста Бровари самостійно вирішувати питання місцевого значення в межах Конституції і законів України та сприятиме належному функціонуванню територіальної громади міста Бровари Київської області.

Народний депутат України Різаненко П.О. (ВО № 97, посв. № 321) \[/spoiler\]

Окрім того, на думку депутата, проведення дострокових виборів до броварської міської ради допоможе врегулювати глибоку політичну кризу, в якій перебуває місто вже близько місяця. Нагадаємо, що броварській депутати не збираються на чергову сесію вже понад 50 днів, що є прямим порушенням Закону про місцеве самоврядування. Водночас міський голова **Ігор Сапожко** також уникає брати на себе відповідальність за ситуацію в місті: ще з лютого мер Броварів регулярно бере відпустки і лише днями з’явився на робочому місці. Щоправда – в супроводі «самоорганізованої» особистої охорони, котра маскується під «варту Майдану» і яку очолює **Андрій Мельник -** за чутками, колишній чоловік броварської депутатки від Партії регіонів **Оксани Мельник.**

> Різаненко оголошує про реєстрацію своєї постанови про дострокові вибори БМР під час зустрічі членів Броварської Народної Ради з міським головою Ігорем Сапожком, броварськими підприємцями та місцевими депутатами 17 березня в приміщенні малої зали броварського міськвиконкому
> 
> <iframe src="//www.youtube.com/embed/SGPAPuqlpVo" height="360" width="480" allowfullscreen frameborder="0"></iframe>

Різаненко також підкреслив, що ініціатива про подання відповідної постанови йому надійшла з боку членів Броварської Народної Ради, котрі вважають, що дострокове переобрання складу броварського депутатського корпусу посприяє не лише стабілізації політичної ситуації в Броварах, але й стане черговим кроком на шляху повного перезавантаження влади в місті.

Наразі постанова зареєстрована у ВР для розгляду на засіданні. Зазначимо, що дострокові вибори міської ради можливо призначити на 25 травня лише за умови, якщо відповідна постанова буде проголосована не пізніше, ніж за 60 днів до проведення виборів, тобто до 26 березня.

> Також раніше повідомлялось, що низка броварських депутатів вже написали заяви про складання повноважень, проте досі не зареєстрували їх в апараті міської ради. Інформацію про 27 таких таких заяв, зокрема, повідомив депутат **Олег Іваненко** під час свого звітування перед виборцями 28 лютого. Подібну інформацію поширюють й інші депутати та окремі місцеві громадські активісти. Однак офіційного підтвердження складання депутатами своїх повноважень станом на сьогодні немає.
