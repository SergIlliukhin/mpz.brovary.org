---
title: "Олександра Марченка обрано головою Київської обласної \"Свободи\""
date: 2012-12-03
author: 
  username: "svoboda"
  display_name: "Прес-служба ВО Свобода"
categories: 
  - "kolonka-avtora"
tags: 
  - "vo-svoboda"
  - "marchenko"
coverImage: "wp-content/uploads/2012/11/marchenko.jpg"
---

[![](https://mpz.brovary.org/wp-content/uploads/2012/12/240x180n_photo_1a5a8a7c47172519154e1e794e5d41dd.jpg "Олександр Марченко")](https://mpz.brovary.org/wp-content/uploads/2012/12/240x180n_photo_1a5a8a7c47172519154e1e794e5d41dd.jpg)2 грудня 2012 року в Пущі-Водиці на Київщині відбулася Х конференція Київської обласної організації Всеукраїнського об'єднання "Свобода". Основним питанням порядку денного конференції було обрання нового керівника обласного осередку об'єднання.

Так, на зібранні Святослав Ханенко склав свої повноваження очільника обласної організації ВО "Свобода", оскільки був обраний за партійним списком до Верховної Ради України.

За поданням Голови об'єднання Олега Тягнибока кандидатом на посаду голови обласної організації запропоновано керівника Білоцерківської міської організації ВО "Свобода" Олександра Марченка. Його кандидатуру свободівці підтримали одностайно – "за" проголосував 141 делегат конференції.

Олександр Марченко у своєму виступі перед учасниками конференції зазначив: "У нашій подальшій роботі ми будемо чітко зосередженні на виконанні виборчої програми ВО "Свобода" та дотриманні статутних положень партії. Ми розуміємо, що в цій боротьбі проти режиму нам необхідно сформувати матеріально й технічно забезпечену організацію та дисципліноване партійне членство, яке зможе протистояти сьогоднішній владі олігархів".

Націоналіст поінформував партійців про наміри протягом півтора місяця відвідати кожен район Київщини та зустрітися з керівниками міських та районних організацій, після чого буде сформовано оновлений обласний комітет "Свободи".

У межах партійного зібрання також було обрано делегатів на 26-й З'їзд Всеукраїнського об'єднання "Свобода", який відбудеться 8 грудня 2012 року. На разі на обласній конференції було оголошено перерву до 26 січня 2013 року, коли буде розглянуто інші питання порядку денного.

У партійному зібранні взяв участь заступник Голови ВО "Свобода" з політичних питань Андрій Мохник та член Політради партії Олег Галевей.

[http://www.svoboda.org.ua/diyalnist/novyny/034741/](http://www.svoboda.org.ua/diyalnist/novyny/034741/)
