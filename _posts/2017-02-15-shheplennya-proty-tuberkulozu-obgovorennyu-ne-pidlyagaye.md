---
title: "Щеплення проти туберкульозу: обговоренню не підлягає?"
date: 2017-02-15
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "btszh"
  - "vibir-redaktsiyi"
  - "grebenets"
  - "novini"
  - "prokopenko"
  - "tuberkuloz"
  - "shheplennya"
coverImage: "wp-content/uploads/2017/02/1107.jpg"
---

**«Протягом минулого тижня зафіксовано 4 випадки туберкульозу. Два з яких – відкритої форми. Один із хворих працює в нотаріальній конторі», - повідомив 13 лютого на оперативній нараді у міського голови завідуючий Броварським райвідділом лабораторних досліджень ДУ «Київський обласний  лабораторний центр** **Держсанепідслужби України"** **Віталій Прокопенко. Особливе занепокоєння викликає той факт, що батьки продовжують відмовлятися від щеплення дітей  проти  туберкульозу,  при тому, що вакцини  достатньо, каже завідуючий.**

За інформацією Віталія Прокопенка, ВОЗ визнала Україну  країною  епідемії туберкульозу, адже протягом 10 років на сухоти хворіє понад 1% населення нашої держави. І щороку небезпечне захворювання тільки набирає обертів. Так минулоріч серед мешканців Броварів виявлено **59** нових випадків цієї хвороби, серед яких – двоє дітей.

Як повідомила  нашому журналістові заступниця головного лікаря Броварського міського центру первинної медико-санітарної допомоги **Віра Гребенець,** яку ми попросили розповісти про ситуацію із щепленням проти туберкульозу, найбільше вражених цією недугою серед дорослого населення виявляється під час профілактичних оглядів - флюорографічного обстеження. Його дорослі повинні проходити раз на 2 роки. А захворювання серед дітей допомагають виявити туберкулінові проби – реакція Манту. Її мають проводити дітям щороку, починаючи з 4 до 14 років. Вакцинація БЦЖ проводиться відразу в пологовому відділенні – на 3-7 день після народження, та в 7 років. _«Однак батьки щепити своїх дітей проти туберкульозу не поспішають. А особливо, робити проби Манту»,_ - каже Віра  Гребенець. Причиною такого ставлення батьків до вакцинації дітей стала антивакцинальна кампанія останніми роками, каже медик. _«Так в 2016 р. народилося **1446** дітей, а щеплення БЦЖ зробили тільки **907** дітям, що становить  62, 2 %», -_ розповідає Віра Гребенець.

Як повідомив Віталій Прокопенко, цьогоріч серед **9** нових випадків захворювання на сухоти – **3**\-річна дитина. Як з’ясувалося, вона не щеплена. І якщо в 2014-2015 роках вакцин  [не вистачало](https://mpz.brovary.org/riven-vaktsynatsiyi-brovarskyh-ditej-krytychno-znyzyvsya-doroslyh-vzagali-ne-shheplyuyut/), то нині ситуація кардинально змінилася, переконує  Віра Гребенець:  [вакцин достатньо](https://mpz.brovary.org/u-brovarah-dostatno-vaktsyn-vid-tuberkulozu-dyfteriyi-stolbnyaka-ta-gemofilijnoyi-infektsiyi-medyky/)**.** _«У 2016 році міськрада виділила 87 тис грн. на закупівлю туберкуліну. На сьогодні вакцина БЦЖ у нас є, також вона є і на базі спец постачання в Києві. Маємо і всі інші вакцини, які необхідні дітям по календарю»,_ _-_ проінформувала заступниця головного лікаря.

За інформацією фахівця, із **739** дітей старших за рік, батьки яких раніше відмовилися від вакцинування, **280** уже провакциновано. У 2017 році заплановано зробити щеплення **1 587** дітям. У січні народилося в Броварах  **52** немовлят, з яких щеплення БЦЖ  зробили **46** дітям, що становить **88,6%**.

_«У жодній європейській країні питання щеплення не обговорюється, -_ каже Віра Гребенець, - _натомість в Україні батьки мають право вибирати: щепити їм свою дитину чи ні»_.

За словами Віталія Прокопенка, сьогодні всім потрібно працювати, щоб змінити ставлення батьків до щеплення, адже саме воно гарантує убезпечення дитини від складних форм туберкульозу, що призводять до інвалідності.
