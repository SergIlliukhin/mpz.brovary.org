---
title: "17 травня у Броварах від влади вимагатимуть «Дати дорогу!»"
date: 2013-05-15
author: 
  username: "pravoZnaty"
  display_name: "Маєш право знати"
categories: 
  - "announce"
tags: 
  - "batkivshhina"
  - "dayte-dorogu"
  - "demokratichniy-alyans"
  - "novini"
  - "svoboda"
  - "udar"
---

[![1.40](https://mpz.brovary.org/wp-content/uploads/2013/05/1.40.jpg)](https://mpz.brovary.org/wp-content/uploads/2013/05/1.40.jpg)**17 травня серією громадських акцій розпочнеться загальноміська кампанія «Дайте дорогу!», направлена на покращення якості автошляхів.** Активісти стверджують, що чимдалі, тим більше броварські дороги нагадують місячний ландшафт, аніж траси для пересування автомобілів. _«Разом зі снігом з міських шляхів зійшов і асфальт, проте влада за кілька місяців так і не спромоглась бодай щось зробити для виправлення цієї катастрофічної ситуації»_ - заявляють в місцевих осередках УДАРу та «Свободи», котрі виступили організаторами кампанії. Крім партійців Кличка до акції також долучаться активісти «Батьківщини» та партії «Демократичний Альянс», що вже проводила подібні заходи в інших українських містах.

У п’ятницю, 17 травня о 10:00 ще на в’їзді до Броварів з боку Києва встановлять кілька символічних попереджувальних знаків, котрі відображатимуть стан міських доріг. Звідти активісти попрямують до центру міста, де об 11:00 перед будівлею міськради вимагатимуть від броварської влади негайно вирішити проблему автошляхів. Саме біля міськради відбудеться збір учасників автопробігу, який попрямує головними транспортними артеріями Броварів, аби спонукати мешканців міста відстоювати своє право на нормальне пересування якісними дорогами та закликати броварчан приєднуватись до кампанії «Дайте дорогу!».

Після цього учасники акції на власних авто організовано рушать до найбільшої, на їхню думку, дорожньої яму, де проведуть «обряд покращення». Там же активісти в спеціальний спосіб позначать яму, аби вона була більш помітною для немісцевих водіїв та виголосять ультиматум на адресу міської влади. По закінченню терміну ультиматуму організатори акції розпочнуть другий етап кампанії, котрий полягатиме в поданні колективних судових позовів автовласників, які постраждали від зруйнованих броварських доріг.

**За детальнішою інформацією звертайтесь до Андрія Качора за тел:** 068 125 30 81
