---
title: "Режим посипався: хроніка революції 21 лютого у Броварах"
date: 2014-02-22
author: 
  username: "kachor"
  display_name: "Андрій Качор"
tags: 
  - "vibir-redaktsiyi"
  - "novini"
---

**[![1911650_742372172453062_1506223704_n](https://mpz.brovary.org/wp-content/uploads/2014/02/1911650_742372172453062_1506223704_n.jpg)](https://mpz.brovary.org/wp-content/uploads/2014/02/1911650_742372172453062_1506223704_n.jpg)Цього дня стало остаточно зрозуміло – революція упевнено перемагає навіть всупереч будь-яким угодам з режимом найманих вбивць. Влада Януковича тріщить по швам як на верхах, так і в низах. Однак цей день дав нам ще одне важливе розуміння: ще зарано розслаблятись. Найменша втрата пильності – і можуть бути жертви. Поранений звір огризається, тримається за життя, і розуміючи свою скору смерть – готовий вбивати «на прощання».**

**Штаб Самооборони**

Втомлені безрезультатним нічним полюванням на тітушок, 21 лютого броварські активісти після години-двох сну зібрались в Міському клубі на засідання [Штабу Самооборони](https://mpz.brovary.org/u-brovarah-stvoreno-shtab-samooboroni-yakiy-organizovuye-patrulyuvannya-mista/). Задача стояла проста і нагальна: зкоординувати, нарешті, броварські патрулі, які діють дуже активно, натхненно, але хаотично. За моїми враженнями, під час першої наради новоствореного штабу цю роботу до кінця довести не вдалось: з’явилась інформація про екстрену евакуацію офісу Партії регіонів на Київській.  Взагалі, багато таких нарад на півдорозі перериваються через той чи інший форс-мажор. Це погано впливає на організацію революційного процесу, але на те цей процес і революційний, що важко щось запланувати. Утім Штаб все одно функціонує і наразі виконує функцію центрального координаційного центру революції у Броварах.

**Втеча регіоналів з дитсадка**

«Регіонали» почали тікати з офісу на Київській близько 13:00. Разом з партійцями там працювали і комунальники, які прибирали скло з потрощених вікон, а самі вікна забивали фанерними дошками. На диво, молоді «регіонали» поводили себе досить безпечно: висловили жаль, що їхній офіс трохи «покращили» і повідомили, що переїжджають кудись на вулицю Грушевського. Куди саме – не уточнили, але вулицю, судячи з її назви, для свого офісу вони обрали вкрай невдало.

<iframe src="//www.youtube.com/embed/ktkjNYvK934" height="315" width="560" allowfullscreen frameborder="0"></iframe>

Вже на виході з регіоналівського лігва пощастило зустріти племінника голови РДА Чепуру: саме того, який [розбивав журналістам техніку](https://mpz.brovary.org/napadnika-na-brovarskih-zhurnalistiv-ogolosheno-v-rozshuk/) під час скандального візиту в Бровари Азарова. Ще за десять метрів Чепура тягнув руку для привітання, однак у відповідь почув пропозицію піти на… Межигір’я. Регіонала це чомусь збентежило, але в свою чергу він заявив, що і при новій владі він і його «корєша» залишаться «в тємє». «Ми просто мінятимемось посадами», - висловив впевненість Чепура. У відповідь я висловив припущення, що єдине, чим йому і його партійним «корєшам» можна буде мінятися – це малявами між камерами в СІЗО. Сподіваюсь, що в люстраційному списку він і йому подібні організми стоятимуть в перших рядах.

**Провокація Сапожка**

Традиційне броварське Віче, яке щодня збирається на Майдані Свободи о 12:00, цього дня поповнилось новим учасником. Ним став тимчасовий міський голова Ігор Сапожко, якого примусили вийти з міськвиконкому до людей. Цього разу броварчани не мали наміру з ним щось обговорювати: йшлось лише про готовність влади віддати адміністративне приміщення для проведення Народної Ради. Натомість Сапожко почав говорити про «соціально-економічну ситуацію» в Броварах, про вчасну випалу зарплат і пенсій, намагаючись вкласти в голови людей думку, що він – гарний мер-господарник, що перебуває поза політикою. Однак відразу заявив, що вийшов з Партії регіонів і розпустив регіоналівську фракцію в міськраді. Де в цьому випадку була брехня, а де – «політика», ніхто так і не зрозумів. На уточнююче запитання, чому він вичікував цілих три місяці (а за великим рахунком – увесь час) і вирішив «перейти на бік народу» лише зараз, Сапожко так і не відповів. Натомість запропонував людям «об’єднати зусилля щодо підтримки правопорядку в Броварах і патрулювання вулиць». Віче, на якому було багато патрулювальників, котрі усю попередню ніч стежили за порядком в місті замість влади, сприйняли таку пропозицію Сапожка як тонке знущання. Зрештою, міський голова пішов з броварського Віче на обід, після якого обіцяв повернутись [на засідання Броварської Народної Ради](https://mpz.brovary.org/narodna-rada-brovariv-vimagaye-negaynoyi-vidstavki-sapozhka/), однак там так і не з’явився.

**Щурів з корабля стає все більше**

Однією з найкумедніших новин цього дня стало «розкаяння» банди Багмутів перед броварчанами. Начальниця відділу культури, одіозна регіоналка Наталія Багмут просила повідомити місту, що всі ці роки вона «глибоко помилялась», була «введена в оману та засліплена неправдою», а тому просила відпустити всі її гріхи в обмін на безкоштовний чай для повстанців в кафе її сина Романа «Мюзік Хол», що незаконно розташоване в МКЦ «Прометей». Напівсерйозно-напівжартома ця пропозиція була озвучена навіть на засіданні Народної Ради, однак викликала лише сміх присутніх. За нашою інформацією, довідавшись, що її «геніальна політтехнологічна схема» зазнала фіаско, Багмут полишила межі міста, зоставивши у відділі культури заступника. Так само вже кілька днів десь пропадає масажист Азарова і голова Партії Без Офісу Сергій Федоренко. Очікуємо його повернення з чорно-червоним прапором в руках.

**Звернення переляканого Сапожка до броварчан**

<iframe src="//www.youtube.com/embed/luC7b2Y2Qhw" height="360" width="480" allowfullscreen frameborder="0"></iframe>

Дуже привітними стали працівники виконкому, апарату міської ради і начальники відділів виконавчого комітету: наперебій вітаються, пропонують відкрити двері, тощо. Насправді, все це виглядає дуже гидко, бо не зрозуміло, як в людині може уміщатись стільки гнилості, безпринципності та фальшивої улесливості. Не зрозуміло також, на що вони розраховують – ну не на прощення народу ж, урешті-решт! На противагу всім цим недолугим спробам посіпак режиму сподобатись революції є, наприклад, чітка і проста позиція начальника управління ЖКГ Вознюка, який з понеділка вирішив звільнитись. «Бо за…ло», - йшлось в усній заяві чиновника.

**Стрільба на барикаді**

Дещо вальяжна обстановка на броварській барикаді увечері була вмить обірвана автоматними чергами з білого ПАЗу, який не зупинився перед блок-постом і намагався прорвати оборону. Пізніше зясувалось, що по броварчанам стріляли сумські «беркутівці», котрі повертались з Києва додому. Як все закінчилося для них вже в селі Княжичі, а потім в броварському міськвідділу міліції – [ви вже знаєте.](https://mpz.brovary.org/berkut-shho-obstrilyav-brovarsku-barikadu-rozzbroyili-v-knyazhichah-i-zdali-militsiyi/) У нас ще одна жертва – з пораненням в ногу до київської лікарні було госпіталізовано місцевого десятикласника Дмитра Кузьменка.

<iframe src="//www.youtube.com/embed/wLXOopd47j8" height="360" width="480" allowfullscreen frameborder="0"></iframe>

Цей випадок ще раз продемонстрував, що ми маємо постійно бути мобілізовані, постійно перебувати в революційному тонусі, поки в країні не зникне напруга і нова влада не перебере всю повноту повноважень з рук режиму. І поки  не будуть виявлені, знайдені і покарані всі, хто так чи інакше їй прислужував усі ці роки, а особливо – останні три місяці. Тільки коли ми повністю очистимось від регіоналівської нечисті і закладемо підвалини нової України і нових Броварів

_P.S._

_Коли створювався цей матеріал, ще не було відомо, що Янукович - капут. Слава Україні! Вічна пам'ять її Героям..._
