---
title: "Захворіти на холеру чи гепатит можна, поплававши у броварських озерах – СЕС"
date: 2016-07-01
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "infektsiya"
  - "brovary"
  - "geologorozvidka"
  - "gepatyt"
  - "zaborona"
  - "zahvoryuvannya"
  - "zemsnaryad"
  - "kupannya"
  - "novini"
  - "ozera"
  - "ozero"
  - "pekarnya"
  - "peremoga"
  - "plavannya"
  - "ses"
  - "fialkovskogo"
  - "holera"
coverImage: "wp-content/uploads/2015/08/park-pryozernyj-17.jpg"
---

**В озерах парків «Приозерного» та «Перемоги» зафіксували зростання мікробного забруднення. Купання у водоймах може призвести до виникнення низки кишкових інфекцій. Таких висновків дійшли за результатами досліджень броварських санепідеміологів,** [**повідомляють**](https://brovary.kiev.ua/pro-rezultati-dosl%D1%96dzhen-vodoimishch-m%D1%96sta-brovari) **на сайті Броварської міської ради.**

В оголошенні зазначено, що з 25 по 28 червня фахівці провели санітарно-гігієнічні та мікробіологічні дослідження води. За їхніми результатами, купання в озері може призвести до ротавірусної інфекції, гастроентероколітів, дизентерії, холери та, навіть, вірусного гепатиту А.

За даними дослідження, показник кількості лактозопозитивних кишкових паличок перевищив **2 тис./літр**. Нагадаємо, що про значне погіршення стану озера в парку «Приозерному» говорили ще тиждень тому. Про загрозу кишкової палички тоді повідомив очільник броварської СЕС **Віталій Прокопенко**.

Щоби не захворіти, санепідеміологи рекомендують, зокрема, не купатися у водоймах, де це заборонено, та не використовувати воду з озер для миття фруктів, овочів. У разі, якщо ознаки захворювання таки з’явились, - підвищення температури, біль у животі, нудота, блювання, пронос, -  радять негайно звертатися за медичною допомогою, не допускаючи самолікування.

Варто нагадати, що в озері на Пекарні роками діє [заборона на купання](https://mpz.brovary.org/vodohreshha-2016-stan-ozera-na-pekarni-neprydatnyj-dlya-kupannya/). Причому, не лише через незадовільні санітарно-епідеміологічні умови, а й через погане облаштування дна та пляжу.

Водночас, покращити принаймні якість води могло би розчищення та поглиблення дна озера. Три роки тому міський голова Ігор Сапожко [заявляв](https://mpz.brovary.org/ozero-u-parku-priozerniy-hochut-rozchistiti-za-rahunok-derzhbyudzhetu/), що природні джерела у водоймі ще існують. Водночас, на початку цього року в КП «Бровари-благоустрій» [констатували](https://mpz.brovary.org/vodohreshha-2016-stan-ozera-na-pekarni-neprydatnyj-dlya-kupannya/) відсутність в озері нормативного водообміну.

На сьогодні тривалий час роботи із розчищення та поглиблення дна озера в парку «Приозерному» виконує земснаряд. Однак, чи покращиться стан озера після завершення робіт, наразі не зрозуміло. Поки що механізм «прославився» не через відновлення природніх джерел підземних вод, а через [смерть хлопчика](https://mpz.brovary.org/vynu-elektrostrumu-u-smerti-hlopchyka-obitsyayut-vstanovyty-azh-za-misyats-video/), якого ймовірно вдарив струмом кабель від земснаряду.

_Фото - Дмитро Карпій_
