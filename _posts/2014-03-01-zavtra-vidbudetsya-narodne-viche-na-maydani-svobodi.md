---
title: "Завтра відбудеться Народне Віче на Майдані Свободи"
date: 2014-03-01
author: 
  username: "kachor"
  display_name: "Андрій Качор"
categories: 
  - "announce"
tags: 
  - "yevromaydan"
  - "brovary"
  - "vibir-redaktsiyi"
  - "narodne-viche"
  - "novini"
---

**[![viche_nedovira02](https://mpz.brovary.org/wp-content/uploads/2014/03/viche_nedovira021.jpg)](https://mpz.brovary.org/wp-content/uploads/2014/03/viche_nedovira021.jpg)У неділю, 2 березня, о 12:00 на Майдані Свободи відбудеться Народне Віче, на яке броварчан скликає Броварська Народна Рада.**

За повідомленням організаторів, під час Віче планується розглянути низку важливих питань, які допоможуть вивести ситуації в місті із політичної кризи та можливого інфраструктурного колапсу, який наразі провокує формальна міська влада на чолі з мером Сапожком.

Зокрема, учасникам Віче запропонують затвердити єдине керівництво броварської самооборони, проголосувати звернення до МВС та Генпрокуратури з вимогою негайного арешту та покарання усіх причетних до злочинів проти активістів Майдану. Крім цього на Віче розглядатимуть питання щодо відновлення роботи місцевої телестудії «Наше місто», створення Люстраційного та Антикорупційного комітету в Броварах, формування «білих списків» посадовців, котрі матимуть право працювати на броварську громаду. Одним з пунктів Народного Віче також буде вимога до міської влади про перейменування двох міських вулиць на честь героїв Майдану. Так, пропонується перейменувати вулицю Постишева (одного з організаторів Голодомору) на вул. ім. Антоніни Дворянець – загиблої броварчанки на Інституцькій, а вул. Кірова, де базується «Беркут» та знаходиться міський відділ міліції – на вулицю Небесної сотні.

Окрім того під час Віче планується виступи місцевих політиків та активістів, зокрема Юрія Плаксі, Аліни Дяченко, Романа Сімутіна, Олега Шевчука, Андрія Качора та ін. Після цього організатори планують запросити до виступів усіх бажаючих.
