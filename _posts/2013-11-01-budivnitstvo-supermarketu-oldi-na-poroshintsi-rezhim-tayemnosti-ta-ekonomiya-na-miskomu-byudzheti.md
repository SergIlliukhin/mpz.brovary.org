---
title: "Будівництво супермаркету «Олді» на Порошинці: «режим таємності» та економія на міському бюджеті"
date: 2013-11-01
author: 
  username: "veta"
  display_name: "Єлизавета Ковальчук"
categories: 
  - "rozsliduvannya"
tags: 
  - "avangardtsentr"
  - "brovary"
  - "budivnitstvo"
  - "vibir-redaktsiyi"
  - "zabudova"
  - "oldi"
  - "poroshinka"
  - "rishennya-radi"
---

**[![ОЛДІ Бровари](https://mpz.brovary.org/wp-content/uploads/2013/11/OLDI-Brovari.jpg)](https://mpz.brovary.org/wp-content/uploads/2013/11/OLDI-Brovari.jpg)Таємниця будівництва на Порошинці розкрилась сама собою: нещодавно там [відкрився](http://www.oldi.kiev.ua/index.php?option=com_content&view=article&id=340&Itemid=40)** [**будівельн****ий** **супермаркет «****Олді»**](http://www.oldi.kiev.ua/index.php?option=com_content&view=article&id=340&Itemid=40)**. От тільки досі залишається не зрозумілим, чому ще півроку тому забудовник – ТОВ «АвангардЦентр» - робив з цього великий секрет, і компанії уперто не визнавали зв'язку між собою.**

Нагадаємо, у квітні цього року, коли будівельні роботи йшли повним ходом, ми [вирішили з’ясувати та розповісти броварчанам](https://mpz.brovary.org/sekretne-budivnitstvo-na-poroshintsi-u-poshukah-zamovnika/), що саме зводиться практично у центрі міста. На інформаційному стенді було сказано лише, що це «будівництво торгівельно-офісного центру» і вказано номер телефону замовника – ТОВ «АвангардЦентр». Однак коли ми зателефонували за цим номером, щоб дізнатись подробиці, нам повідомили, що цей контакт належить іншій компанії, назвати яку відмовились.

[![Порошинка0](https://mpz.brovary.org/wp-content/uploads/2013/04/Poroshinka0.jpg)](https://mpz.brovary.org/wp-content/uploads/2013/04/Poroshinka0.jpg)

З власних джерел ми дізнались, що номер, який було вказано на паспорті будівництва у графі «замовник», є  номером броварської філії ТД «Олді». Також, ми з’ясували, що обом цим компаніям одночасно продовжили оренду землі у 2012 році. Крім того, прикметно, що адреса «район Промвузла, Броварський завод пластмас», яку орендував торгово-будівельний дім «Олді», була вказана, як юридична адреса «АвангардЦентру».

**Зв’язок з «Олді» - «наклеп і провокація»**

Щоб прояснити ці паралелі між двома компаніями, свого часу ми вирушили до головного офісу ТД «Олді», який розташований в  Києві на вул. Анрі Барбюса, 56/1.  Ми сподівались поспілкуватись з директором компанії Долгозвягом О. В, який, вочевидь, повинен був знати про зв’язок між «Олді» та «АвангардЦентром».

Проте сталося не так, як гадалося. На порозі головного офісу торгово-будівельного дому нас зустрів чоловік, який представився головою відділу маркетингу компанії.  Він одразу поставився до нас зневажливо, не показав жодних документів та не запросив до приміщення. Тому ми були змушені спілкуватися з ним біля сходів. Він повідомив, що нікого з керівників немає на місці та запевнив нас, що він посвячений в усі справи компанії. Ми розповіли йому, що намагаємось з’ясувати, що будується у Броварах, та показали [нашу статтю](https://mpz.brovary.org/sekretne-budivnitstvo-na-poroshintsi-u-poshukah-zamovnika/). Перше, що пролунало з його вуст після цього, було: «Це все наклеп на компанію «Олді» та провокація». Ми спробували пояснити йому, що наша мета – з’ясувати, чи мають вони якийсь зв’язок з ТОВ «АвангардЦентр», та він був невблаганний. Єдине, що він сказав, що будівництво на Порошинці цілком законне, і доказом цього є стенд, у якому  вказані данні щодо замовника та виконавця робіт. А що там написано, мовляв, не важливо, замовник має право не повідомляти про свої наміри стосовно цілей будівництва і це  називається «комерційна таємниця». Так і не з’ясувавши того, за чим прийшли, ми поїхали в Бровари.

[![ОЛДІ Бровари 2](https://mpz.brovary.org/wp-content/uploads/2013/11/OLDI-Brovari-2.jpg)](https://mpz.brovary.org/wp-content/uploads/2013/11/OLDI-Brovari-2.jpg)

Як ми бачимо сьогодні, на місці колись такого «загадкового» будівництва на повну силу працює магазин мережі «Олді». І причини нещодавньої секретності так і залишаються для нас таємницею.

**Ціна оренди: 5 років без будівництва**

Історія з земельною ділянкою, на якій нині функціонує будівельний супермаркет, має ще один цікавий нюанс. Справа в тому, що 0,99 га землі було надано в оренду ТОВ «АвангардЦентр» це у червні 2007 року – «під будівництво та обслуговування торгівельно-офісного центру». При цьому вартість оренди була визначена різна: на період будівництва **– 201 860 грн / рік**, а після здачі об’єкта в експлуатацію – **1 009 298 грн / рік**, тобто у 5 разів більше. Тобто відповідно до укладеного договору оренди терміном на 5 років орендар мав не лише почати будівництво, а й завершити його. Однак влітку 2012 року ніяких готових об’єктів на цій землі ще не було.

Щоб не втратити ділянку, компанія звернулась до міської ради за продовженням договору оренди. І броварські депутати вирішили, що компанія, яка майже 5 років не використовувала землю за призначенням і відповідно платила оренду у 5 разів меншу, ніж мала б по завершенні будівництва, варта довіри і не зробила нічого такого, щоб відмовити їй в оренді. Відтак у липні 2012 року з нею заключили додаткову угоду та поновили договір оренди ще на 5 років. Щоправда, на інших фінансових умовах. Тепер на період будівництва орендна плата становить **746 740 грн** на рік, а після його завершення орендар має сплачувати **3 733 702 грн** на рік. І щоб в «Авангард Центру» більше не виникало спокуси затягувати з часом, йому встановили свого роду «дедлайн» для введення об’єкту в експлуатацію – 7 червня 2015 року. Якщо б орендар не вклався у такий термін, його орендна плата збільшилась би у 5 разів автоматично. Та цього разу компанія вирішила не зволікати з будівництвом і звела свій супермаркет майже за рік.

У вересні 2012 року між міською владою та компанією "АвангардЦентр" було заключено ще один договір - про пайову участь замовника будівництва об'єкту містобудування у розвиток інженерно-транспортної та соціальної інфраструктури м. Бровари. За цим документом, замовник зобов'язувався перерахувати на рахунок бюджету міста грошові кошти у розмірі, що становить 5 % загальної кошторисної вартості об'єкта будівництва до прийняття його в експлуатацію. Яка конкретно це сума, у договорі не сказано.
