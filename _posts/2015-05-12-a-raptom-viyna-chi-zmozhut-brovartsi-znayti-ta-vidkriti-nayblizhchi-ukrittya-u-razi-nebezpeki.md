---
title: "А раптом війна: чи зможуть броварці знайти та відкрити найближчі укриття у разі небезпеки?"
date: 2015-05-12
author: 
  username: "trydence"
  display_name: "Дмитро Карпій"
categories: 
  - "brovary"
tags: 
  - "bezpeka"
  - "bombarduvannya"
  - "bomboshovishhe"
  - "vibir-redaktsiyi"
  - "dsns"
  - "klyuch"
  - "novini"
  - "pidval"
  - "ukrittya"
  - "tsz"
  - "tso"
coverImage: "wp-content/uploads/2015/05/Ukrittya-05.2015_00021.jpg"
---

**[![Укриття 05.2015_00021](https://mpz.brovary.org/wp-content/uploads/2015/05/Ukrittya-05.2015_00021.jpg)](https://mpz.brovary.org/wp-content/uploads/2015/05/Ukrittya-05.2015_00021.jpg)Вже три місяці громадськості доступна інформація про розташування бомбосховищ у Броварах. Однак яким чином містяни зможуть знайти захист у найближчих укриттях у разі виникнення військової чи інших небезпек? Хто відкриє підвальне приміщення? Чи зробить він це вчасно? І чи буде укриття готове приймати громадян? Частина з цих питань досі лишається без відповідей, оскільки наразі не відомі результати комплексного огляду підвалів. Однак вже зараз можна стверджувати, що Бровари показують не найкращий приклад оперативності. На київських вулицях, наприклад, вже давно намалювали стрілки з напрямком руху до укриттів. У деяких містах громадян інформують оголошеннями, які розвішують на під’їздах будинків. Нічого подібного на вулицях Броварів не видно.**

Боротьбу за право земляків знати місця розташування споруд цивільного захисту населення ми почали ще влітку 2014 року. Тоді автор цих рядків отримав редакційні завдання – з’ясувати адреси укриттів, їхній стан і готовність тощо. Відповіді чиновників здивували не лише журналістів, а й професійних юристів. Спроби віднести інформацію про бомбосховища до таємної спонукали подати [позов до суду](https://mpz.brovary.org/bomboshovishha-brovariv-miskrada-prihovuye-a-sud-ruki-umivaye/) на міську владу. Після тривалої тяганини Феміда визнала - чиновники не довели, що мають приховувати таку інформацію. У результаті, в кінці лютого цього року Броварська міська рада [оприлюднила](https://mpz.brovary.org/miska-rada-oprilyudnila-perelik-ukrittiv-na-vipadok-nebezpeki-hovatisya-radyat-u-pidvalah/) перелік найпростіших укриттів у місті – переважно підвальних приміщень багатоквартирних будинків. А згодом [надала](https://mpz.brovary.org/miskrada-nadala-povnu-zagalnu-informatsiyu-pro-bomboshovishha-brovariv/) місця розташування і справжніх спеціально обладнаних захисних споруд – сховищ і протирадіаційних укриттів.

**Готовність укриттів досі не з’ясована**

Однак навіть серед сховищ і протирадіаційних укриттів лише один об’єкт тоді виявився готовим приймати людей, про що розповіли у відповідях на запити міські чиновники. Решта – або обмежено готові, або зовсім не готові. А про придатність найпростіших укриттів, які можуть бути використані для переховування найбільшої частини населення міста, в органі місцевого самоврядування чітко не відповіли, автоматично зарахувавши усі 308 вказаних раніше підвальних приміщень до обмежено готових.

Деякі мешканці вирішили спробувати [самотужки перевірити стан](https://mpz.brovary.org/persha-lastivka-meshkantsi-pishli-pereviryati-ukrittya-v-svoyih-budinkah-rezultati-yih-shokuvali-fotoreportazh/) потенційних укриттів. Після проведеної інспекції лишились незадоволені результатами. Подеякували, що влада просто не знає, чи готові підвали приймати людей. І пізніше ці підозри підтвердились. 11 березня ми вирішили запитати в міської влади про заходи щодо покращення готовності укриттів: чи проводять їх та чи планують проводити.

[![Укриття відп1](https://mpz.brovary.org/wp-content/uploads/2015/05/Ukrittya-vidp1.jpg)](https://mpz.brovary.org/wp-content/uploads/2015/05/Ukrittya-vidp1.jpg) [![Укриття відп2](https://mpz.brovary.org/wp-content/uploads/2015/05/Ukrittya-vidp2.jpg)](https://mpz.brovary.org/wp-content/uploads/2015/05/Ukrittya-vidp2.jpg) [![Укриття відп3](https://mpz.brovary.org/wp-content/uploads/2015/05/Ukrittya-vidp3.jpg)](https://mpz.brovary.org/wp-content/uploads/2015/05/Ukrittya-vidp3.jpg)

_Відповідь на запит від 11.03.2015_

Вже через п’ять днів після подання запиту міський голова видав розпорядження «[Про  комплексний огляд підвальних приміщень](https://brovary.kiev.ua/rozporyadzhennya-m%D1%96skogo-golovi-v%D1%96d-16032015-%E2%84%9633-od-pro-kompleksnii-oglyad-p%D1%96dvalnikh-prim%D1%96shchen)». У документі Ігор Сапожко наказав, аби житлово-експлуатаційні установи міста будь-якої форми власності, а також ОСББ, утворили робочі комісії для проведення комплексного огляду підвальних приміщень. Мер розпорядився, щоби до оглядів були долучені посадові особи районного відділення Державної служби України з надзвичайних ситуацій.

На проведення інспекцій міський голова дав один місяць, після чого результати мали узагальнити та надати Ігорю Сапожку. Огляди вже два тижні як мали бути завершені. Коли будуть оприлюднені кінцеві результати обстежень, наразі не відомо.

**Інформування населення**

Не менш важливим для громадян є необхідність знати, куди саме тікати в разі небезпеки. Хоч адреси укриттів вже давно оприлюднені, тим не менше не завжди зрозуміло, де саме розташований вхід до підвалу того чи іншого багатоквартирного будинку.

\[caption id="attachment\_37438" align="aligncenter" width="560"\][![Укриття 05.2015_00035](https://mpz.brovary.org/wp-content/uploads/2015/05/Ukrittya-05.2015_00035.jpg)](https://mpz.brovary.org/wp-content/uploads/2015/05/Ukrittya-05.2015_00035.jpg) вул. Київська, 288-А\[/caption\]

\[caption id="attachment\_37439" align="aligncenter" width="560"\][![Укриття 05.2015_00043](https://mpz.brovary.org/wp-content/uploads/2015/05/Ukrittya-05.2015_00043.jpg)](https://mpz.brovary.org/wp-content/uploads/2015/05/Ukrittya-05.2015_00043.jpg) вул. Лагунової, 10\[/caption\]

\[caption id="attachment\_37440" align="aligncenter" width="560"\][![Укриття 05.2015_00040](https://mpz.brovary.org/wp-content/uploads/2015/05/Ukrittya-05.2015_00040.jpg)](https://mpz.brovary.org/wp-content/uploads/2015/05/Ukrittya-05.2015_00040.jpg) вул. Короленка, 54-В\[/caption\]

Відповідь на це питання могли би дати плани будинків. Однак отримати їх не так легко навіть співвласникам підвалів – володарям квартир у будинку. У реєстраційній службі переконують, що не мають технічних документацій. У Броварській міській раді кажуть те саме та «відсилають» до ЖЕКів. Останні часто на будь-які запити відмовляють, посилаючись на вже сумно відому «[13-ту статтю](https://mpz.brovary.org/istoriya-povtoryuyetsya-brovarski-bagatopoverhivki-znov-okupuvala-nezakonna-reklama/)», мовляв не зобов’язані надавати інформацію. Так, наприклад, автор цієї статті вже декілька разів не зміг отримати відповіді від ЖЕКу про майно свого будинку та його використання.

Креслення могли би мати забудовники, але без створеного в будинку ОСББ на практиці отримати їх так само дуже важко. А для старих будинків для початку потрібно ще й з’ясувати, хто був забудовником, та чи існує він на сьогоднішній день взагалі. Де може зберігатись документація ліквідованого забудовника – також питання, на яке потрібно шукати відповідь.

Обійтися без креслень можна було би, якби на будинках встановили схеми евакуації до укриттів – за прикладом схем евакуації під час пожеж. Броварська міська рада переконує, що інформацію про найближче укриття із зазначенням адреси та напрямку руху до нього розмістять на дошках оголошень біля кожного під’їзду. Однак до сьогоднішнього дня подібних оголошень знайти не вдавалось. Водночас, у [Києві](https://kiev.pravda.com.ua/news/54cfae562b895/) чи [Житомирі](https://www.zhitomir.info/news_144486.html), наприклад, такі інформаційні листи вже побачили і прочитали місцеві мешканці та журналісти.

\[caption id="attachment\_37441" align="aligncenter" width="501"\][![1702_shoviza_09](https://mpz.brovary.org/wp-content/uploads/2015/05/1702_shoviza_09.jpg)](https://mpz.brovary.org/wp-content/uploads/2015/05/1702_shoviza_09.jpg) Отакі оголошення розвішують на під'їздах багатоповерхівок у Житомирі\[/caption\]

Слід зазначити, що представники броварського відділу із надзвичайних ситуацій ще на початку цього року під час судових засідань за доступ до інформації про бомбосховища переконували, що подібні оголошення в місті нібито розклеювали.

Допомогти знайти шлях до укриття броварцям могли би вказівники. У Києві, наприклад, використовують практику малювання графіті. На стінах столичних будинків комунальні установи вифарбували стрілочки із написами «укриття». У Броварах подібних вказівників побачити не довелось.

\[caption id="attachment\_37452" align="aligncenter" width="560"\][![Укриття 05.2015_00022](https://mpz.brovary.org/wp-content/uploads/2015/05/Ukrittya-05.2015_00022.jpg)](https://mpz.brovary.org/wp-content/uploads/2015/05/Ukrittya-05.2015_00022.jpg) Печерськ, Київ\[/caption\]

\[caption id="attachment\_37453" align="aligncenter" width="560"\][![Укриття 05.2015_00027](https://mpz.brovary.org/wp-content/uploads/2015/05/Ukrittya-05.2015_00027.jpg)](https://mpz.brovary.org/wp-content/uploads/2015/05/Ukrittya-05.2015_00027.jpg) Оболонь, Київ\[/caption\]

Так само в Києві на входах до укриттів встановлюють таблички з написами «тимчасове укриття». У Броварах наші журналісти знайшли таку табличку лише в одному місці - на входах до підвалів по вулиці Грушевського, 7. Слід зазначити, що цей житловий будинок влада не вказувала в переліку тих, які мають сховища або укриття.

\[caption id="attachment\_37434" align="aligncenter" width="560"\][![Укриття 05.2015_00021](https://mpz.brovary.org/wp-content/uploads/2015/05/Ukrittya-05.2015_00021.jpg)](https://mpz.brovary.org/wp-content/uploads/2015/05/Ukrittya-05.2015_00021.jpg) вул. Грушевського, 7\[/caption\]

Натомість, для інформування населення, Броварська міська рада на своєму офіційному сайті створила розділ «[Техногенно-екологічна безпека](https://www.brovary.kiev.ua/tehnogenno-ekologichna_bezpeka)». У ньому з лютого цього року чиновники викладають переважно загальну інформацію про безпеку громадян, зокрема пов’язану із укриттям людей від небезпек війни.

\[caption id="attachment\_37444" align="aligncenter" width="501"\][![5003](https://mpz.brovary.org/wp-content/uploads/2015/05/5003.jpg)](https://mpz.brovary.org/wp-content/uploads/2015/05/5003.jpg) Зображення: brovary-rada.gov.ua\[/caption\]

**В кого ключі від укриттів?**

Припустимо, що вхід до укриття нам вдалось знайти. Але як потрапити до нього? Адже двері під час небезпеки можуть виявитися замкненими на замок. У Броварській міській раді повідомляють, що ключі від підвалів мають бути в балансоутримувачів. Тобто – в ЖЕКів чи інших комунальних установ, які утримують будинок, у відповідних ОСББ. Окрім того, за даними чиновників, ключі мають працівники комунального підприємства «Броваритепловодоенергія».

Ключі від підвалів будинків, які утворили ОСББ, очевидно можна спробувати знайти в керівництв відповідних організації. За свідченнями місцевих мешканців, ключі також мають деякі консьєржі. Звісно, мова про ті під’їзди, в які таких працівників наймали.

У міськраді також повідомляють, що інформація про розташування ключів нібито розміщена на вхідних дверях підвальних приміщень. Обійшовши низку висоток Масиву, нам вдалося побачити такі написи лише на двох будинках. Причому один з них відноситься до ОСББ – на вулиці Лагунової, 2. На будинку по вулиці Возз’єднання, 15б, який обслуговує ЖЕК-4, номер квартири і телефон відповідального за ключ написані ледь помітно по бетонній стіні звичайним олівцем.

\[caption id="attachment\_37445" align="aligncenter" width="560"\][![Укриття 05.2015_00032](https://mpz.brovary.org/wp-content/uploads/2015/05/Ukrittya-05.2015_00032.jpg)](https://mpz.brovary.org/wp-content/uploads/2015/05/Ukrittya-05.2015_00032.jpg) вул. Возз'єднання, 15-Б\[/caption\]

Наявність ключа у консьєржа або в одного із мешканців квартири може бути важливою у разі екстреної тривоги. Бігати через півміста під час бомбардування, шукаючи ключа від підвалу, навряд хтось стане.

Варто зазначити, що не завжди потенційні укриття – це безлюдні підвали, де лише встановлене технічне обладнання. Часто в проекти будинків закладають нежитлові приміщення, які можуть бути використані під магазини, різні установи тощо.

[![Укриття 05.2015_00036](https://mpz.brovary.org/wp-content/uploads/2015/05/Ukrittya-05.2015_00036.jpg)](https://mpz.brovary.org/wp-content/uploads/2015/05/Ukrittya-05.2015_00036.jpg)

 [![Укриття 05.2015_00033](https://mpz.brovary.org/wp-content/uploads/2015/05/Ukrittya-05.2015_00033.jpg)](https://mpz.brovary.org/wp-content/uploads/2015/05/Ukrittya-05.2015_00033.jpg)

Якщо такі підвали призначені для укриття населення, в особливий період вони можуть продовжувати роботу. Але у разі відповідного сигналу цивільної оборони, приміщення мають бути приведені до готовності приймати людей не пізніше як за 12 годин. Чи поінформовані про це власники або орендарі таких підвалів у Броварах? Нам не вдалось знайти таких на броварському Масиві.

Працівники магазинів, розташованих у потенційних найпростіших укриттях, розповіли, що не отримували від влади жодних роз’яснень про цивільну оборону. А от у Києві чиновники розсилають приписи-попередження. Столична влада просить підготувати підвальні приміщення до укриття громадян, а також вивісити на вхідних дверях інформацію про відповідальну особу та місце розташування ключів.

[![Укриття припис Київ](https://mpz.brovary.org/wp-content/uploads/2015/05/Ukrittya-pripis-Kiyiv.jpg)](https://mpz.brovary.org/wp-content/uploads/2015/05/Ukrittya-pripis-Kiyiv.jpg)

**Покращення буде?**

Очевидно, що наразі до влади лишилося багато питань. Невідомо, коли будуть оприлюднені результати роботи комісій з проведення комплексного огляду підвальних приміщень. Також не з’ясовано, чи проводяться роботи із покращення потенційних укриттів для населення. Варто зазначити, що міські ради деяких міст України від Чернівців до Харкова у відповідях на запити розповідають про конкретні роботи з розчищення укриттів, інвентаризацію об’єктів і майна, витрачені на роботи кошти та інше. Що відповіла Броварська міська рада на запит із тими самими питаннями, ви могли прочитати вище в цій статті.

> _Команда «Маєш право знати» продовжує слідкувати за темою цивільного захисту у Броварах. У разі появи нової важливої інформації про укриття та сховища міста, ми обов’язково повідомимо наших читачів._

**Фото - Дмитро Карпій**
