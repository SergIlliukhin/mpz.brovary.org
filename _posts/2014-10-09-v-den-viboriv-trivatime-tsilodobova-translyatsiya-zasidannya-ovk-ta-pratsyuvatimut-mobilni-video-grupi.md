---
title: "У день виборів цілодобово транслюватимуть засідання ОВК та працюватимуть мобільні відео-групи"
date: 2014-10-09
categories: 
  - "announce"
tags: 
  - "brovary"
  - "vibir-redaktsiyi"
  - "vibori"
  - "vibori-2014"
  - "den-onlayn"
  - "novini"
  - "okrug-97"
  - "onlayn-translyatsiya"
  - "parlamentski-vibori-2014"
---

**[![marafon-vybory-2014-445](https://mpz.brovary.org/wp-content/uploads/2014/10/marafon-vybory-2014-445.jpg)](https://mpz.brovary.org/wp-content/uploads/2014/10/marafon-vybory-2014-445.jpg)26 жовтня, у День виборів Верховної Ради України, команда “Маєш право знати” планує висвітлювати перебіг подій у Броварах в режимі онлайн-марафону та робити прямі включення з виборчих дільниць та “гарячих точок” під час перегонів. Також працюватиме “гаряча інформаційна лінія”, на яку можна буде телефонувати й повідомляти про надзвичайні ситуації, пов’язані з виборами у Броварах.**

Зокрема ми плануємо тримати наших читачів в курсі того, чи всі дільниці розпочнуть свою роботу вчасно, оперативно повідомлятимемо про поточну явку виборців протягом дня, інформуватимемо, чи не має незаконної агітації на дільницях та по місту, як працюють виборчі дільниці та чи відбуваються порушення виборчого законодавства. Після закриття дільниць у фокусі нашої уваги опиниться процес підрахунку голосів та встановлення результатів виборів.

> Окремо слід зазначити, що стаціонарна веб-камера буде встановлена в приміщенні Окружної виборчої комісії, котра працюватиме в режимі трансляції відео онлайн з одночасним записом на віддалені сервери. Паралельно зі стаціонарною камерою по всьому місту діятимуть наші мобільні групи, готові в будь-який момент робити відеорепортажі наживо.

Прямі включення з виборчих дільниць та окружкому, штабів кандидатів та можливих “гарячих точок” ми плануємо робити кожні 2 години, починаючи з 9-ої години ранку. Додатково ми анонсуватимемо прямі включення на наших сторінках у соцмережах “**[ВКонтакті](http://vk.com/public33385818)”** та “**[Фейсбук](http://www.facebook.com/pravo.znaty.brovary)**“, тож радимо підписуватись на них, щоб першими дізнаватись усе найважливіше.

_У випадку виявлення порушень виборчого законодавства чи інших підозрілих або надзвичайних ситуацій, телефонуйте на нашу “гарячу лінію” **(068) 686-10-95** або пишіть на електронну пошту **info@pravo-znaty.org.ua.**_ 

Під час парламентських виборів 2012 року ми вже робили подібний [інтернет-марафон](https://mpz.brovary.org/internet-marafon-okrug-97-garyacha-tochka-viboriv-20-12/). З архівом наших повідомлень можна ознайомитись за [цим посиланням](https://mpz.brovary.org/arhiv-internet-marafonu-okrug-97-garyacha-tochka-viboriv-20).
