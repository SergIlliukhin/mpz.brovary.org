---
title: "У Броварах до весни обіцяють демонтувати два десятки «лежачих поліцейських»"
date: 2016-02-15
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "vstanovlennya"
  - "vulitsya"
  - "demontazh"
  - "doroga"
  - "lezhachi-politseski"
  - "novini"
---

**Встановлені із порушенням норм «пагорби» на вулицях Дмитра Янченка, Михайла Мельника, Василя Симоненка, Пилипа Орлика та Броварської сотні демонтують до кінця цього місяця. Але декілька «лежачих поліцейських» згодом відновлять – після затвердження видатків із міського бюджету та розроблення комплексної схеми організації дорожнього руху. Про це йдеться у [відповіді](https://www.facebook.com/1622812914650778/photos/a.1623097854622284.1073741828.1622812914650778/1643358392596230/?ENGINE=3&theater) Броварської міської ради на депутатське звернення Леоніда Черепейніка.**

Як зазначили броварські чиновники, демонтувати планують близько 20-ти незаконно встановлених пристроїв примусового зниження швидкості, які не відповідають держстандартам. Таке рішення ще місяць тому ухвалила координаційна рада з питань безпеки дорожнього руху.

Демонтажні роботи доручили провести «при настанні сприятливих погодних умов» комунальному підприємству «Бровари Благоустрій». Водночас, визначили і кінцевий термін виконання – до 1 березня 2016 року.

[![12744120_1643664465898956_3520253134168531176_n](https://mpz.brovary.org/wp-content/uploads/2016/02/12744120_1643664465898956_3520253134168531176_n.png)](https://mpz.brovary.org/wp-content/uploads/2016/02/12744120_1643664465898956_3520253134168531176_n.png)Однак, деякі «лежачі поліцейські» згодом відновлять. Чиновники вказують, що координаційна рада вирішила після затвердження видатків із міського бюджету укласти договір на розроблення комплексної схеми організації дорожнього руху. У документі має бути передбачене встановлення пристроїв примусового зниження швидкості по вулицях Дмитра Янченка та Броварської сотні.

[![12744503_1643664185898984_6186584288533874686_n](https://mpz.brovary.org/wp-content/uploads/2016/02/12744503_1643664185898984_6186584288533874686_n.png)](https://mpz.brovary.org/wp-content/uploads/2016/02/12744503_1643664185898984_6186584288533874686_n.png)Варто зазначити, що броварські автомобілісти у соцмережах часто нарікають на кількість та якість броварських «лежачих поліцейських». Мовляв, більшість із них встановили самовільно – без жодних попереджувальних дорожніх знаків. До того ж, вони часто непомітні на дорозі.

Минулого року низку броварських «пагорбів» визнали незаконними і в ДАІ. Правоохоронці зазначили, що їх встановили із порушенням стандартів. На «лежачих поліцейських» також [скаржились](https://mpz.brovary.org/prybyraty-snig-komunalnykam-zavazhayut-lezhachi-politsejski/) комунальні служби, мовляв ті перешкоджають чистити сніг та ламають снігоприбиральну техніку. А журналісти [називали](povnistyu) наше місто лідером в Україні за кількістю таких пристроїв.
