---
title: "Переукласти договір на постачання газу броварчани можуть з 6 по 29 число кожного місяця"
date: 2015-07-28
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "brovary"
  - "gaz"
  - "novini"
  - "pereukladannya-dogovoriv"
  - "tov-kyyivoblgaz-zbut"
---

**Як вже [повідомлялося](https://mpz.brovary.org/z-1-lypnya-brovarchan-postachatyme-gazom-nova-kompaniya-dovedetsya-pereuklasty-dogovory/) раніше, з 1 липня постачальником газу в домівки броварчан стало підприємство ТОВ "Київоблгаз збут" (замість ПАТ "Київоблгаз"). У липні платіжки за газ прийшли з новими реквізитами, щоправда, оплатити їх можна лише в банку, електронні системи ще "не знають" нових реквізитів. Також виникла потреба у переукладанні договорів з новим постачальником. Зробити це можна у розрахунковому відділі Броварської філії газового господарства за адресою Шевченка, 4, з 6 по 29 число кожного місяця.**

[![київоблгаз (4)](https://mpz.brovary.org/wp-content/uploads/2015/07/kyyivoblgaz-4.jpg)](https://mpz.brovary.org/wp-content/uploads/2015/07/kyyivoblgaz-4.jpg)

На відміну від деяких інших філій газового господарства, у Броварах немає електронної черги та не планується укладання договорів вдома у споживачів, як це роблять інші комунальні служби, зокрема "Броваритеплоенергомережа". Все буде відбуватися "по-старому": споживачам газу з пакетом документів пропонується завітати у розрахунковий відділ газової компанії і там переукласти договір. Щоправда, працівники компанії заспокоюють, особливого поспіху немає, переоформлятися треба, проте невідкладно штурмувати філію Облгазу зовсім не обов'язково.

[![київоблгаз (2)](https://mpz.brovary.org/wp-content/uploads/2015/07/kyyivoblgaz-2.jpg)](https://mpz.brovary.org/wp-content/uploads/2015/07/kyyivoblgaz-2.jpg)

Сама процедура передбачає візит з документами спочатку до юриста, який знаходиться у кабінеті №1, а потім власне переоформлення договору у віконці розрахункового відділу.

[![київоблгаз (1)](https://mpz.brovary.org/wp-content/uploads/2015/07/kyyivoblgaz-1.jpg)](https://mpz.brovary.org/wp-content/uploads/2015/07/kyyivoblgaz-1.jpg)

Приймають газовики з **6** по **29** число кожного місяця (**вівторок, середа, четвер, п'ятниця**) з **8** до **17** години.

**Пакет потрібних документів (ксерокопії та оригінали):**

1. Паспорт (1, 2, 11 сторінки)
2. Ідентифікаційний код
3. Технічний паспорт на будівлю або домова книга
4. Довідка про зареєстрованих осіб у квартирі, приватному будинку (можна отримати у ЖЕКу або ОСББ)
5. Документ, що підтверджує право власності на квартиру, приватний будинок або користування ними (витяг)

[![київоблгаз (3)](https://mpz.brovary.org/wp-content/uploads/2015/07/kyyivoblgaz-3.jpg)](https://mpz.brovary.org/wp-content/uploads/2015/07/kyyivoblgaz-3.jpg)

Також споживачі, які сплачують комунальні за допомогою інтернет-банкінгу, наприклад, через "Приват24", стикнулися з тим, що потрібно оплачувати платіжки за новими реквізитами. Проте банки ще "не знають" реквізитів нового постачальника газу. Тому у кол-центрі компанії радять оплатити першу платіжку від ТОВ "Київоблгаз збут" через банк, а усі наступні вже будуть доступні для оплати через Інтернет.
