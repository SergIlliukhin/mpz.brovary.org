---
title: "Затоплення амбулаторій, ритуальний бізнес і \"схеми\" в морзі, - оперативні новини"
date: 2017-06-26
author: 
  username: "trydence"
  display_name: "Дмитро Карпій"
categories: 
  - "brovary"
  - "novyny"
tags: 
  - "brovary"
  - "vitalij-prokopenko"
  - "vibir-redaktsiyi"
  - "zahvoryuvanist"
  - "kir"
  - "koruptsiya"
  - "morg"
  - "novini"
  - "operatyvna-narada"
  - "skotnikov"
  - "shemy"
coverImage: "wp-content/uploads/2017/06/Protest-zabudova-operatyvna-narada-2017.06.26_00056.jpg"
---

**Сьогодні в малій залі Броварської міської ради відбулася щотижнева оперативна нарада за участю керівництва Броварів і представників міських служб. На початку засідання традиційно говорили про захворювання та інциденти. Так, попри констатацію благополучної епідеміологічної обстановки, у Броварах [знову](https://mpz.brovary.org/nasuvannya-koru-ta-avtomobilnyj-nalit-religijnoyi-obshhyny-na-park-pryozernyj-operatyvni-novyny/) зафіксували кір. Траплялися випадки хвороби Лайма, гепатиту та сальмонельозу.  Лікарі скаржились на велику кількість травмованих і звернули увагу на неординарний випадок: двоє малих дітей наїлись прального порошку. Наприкінці оперативної наради присутній депутат Юрій Скотніков виступив проти ритуального бізнесу і корупційних схем довкола броварського моргу.**

Як розповів завідувач райвідділом лабораторних досліджень ДУ «Київський обласний лабораторний центр Держсанепідслужби України» **Віталій Прокопенко**, минулого тижня епідеміологічна ситуація в місті була благополучною. Водночас, були зареєстровані випадки небезпечних інфекційних захворювань.

**Кір насувається та порушення в кафе, де відзначатимуть шкільні випускні**

Так, у дитини до 3-х років виявили сальмонельоз. Підхопила вона його у Туреччині, де відпочивала з родиною. Встановлено **3** випадки кліщової хвороби Лайма – у киян, які відпочивали у Броварському районі. На дитячі інфекції із крапельним механізмом зараження захворіло **9** дітей і **4** дорослих. Це – скарлатина, вітряна віспа, інфекційний мононуклеоз.

\[caption id="attachment\_65732" align="aligncenter" width="600"\][![](https://mpz.brovary.org/wp-content/uploads/2017/01/Vitalij-Prokopenko.jpg)](https://mpz.brovary.org/wp-content/uploads/2017/01/Vitalij-Prokopenko.jpg) Віталій Прокопенко\[/caption\]

Також минулого тижня виявили **1** випадок вірусного гепатиту в 40-річного чоловіка, **1** випадок кашлюку в дитини та **1** випадок кору. Зараз кір лютує Європою, у Броварах це захворювання вже [виявляли](https://mpz.brovary.org/nasuvannya-koru-ta-avtomobilnyj-nalit-religijnoyi-obshhyny-na-park-pryozernyj-operatyvni-novyny/) тиждень тому.

_У Броварах можна знайти листівки із закликом до щеплення проти кору, краснухи і паротиту_

[![](https://mpz.brovary.org/wp-content/uploads/2017/06/lystivka-kir-ambulatoriya-shheplennya-2017.06.jpg)](https://mpz.brovary.org/wp-content/uploads/2017/06/lystivka-kir-ambulatoriya-shheplennya-2017.06.jpg)

Окрім того, Віталій Прокопенко повідомив про проведене обстеження водойм у місцях купання: якість води не погіршилась, однак варто очікувати погіршення показників у подальшому, через спеку. Також головний санітарний лікар розповів про обстеження умов харчування у Броварській центральній районній лікарні: ситуація на харчоблоці стала кращою. Зі слів чиновника, там проведено ремонт, замінили меблі, а хворі стали отримувати продукти, яких раніше не було: олію, м’ясо, молочні продукти.

Віталій Прокопенко також розповів про проведення перевірок у закладах ресторанного бізнесу, де **27 червня** заплановані шкільні випускні вечори. На окремих підприємствах виявили порушення режиму миття посуду, а також знайшли носія стафілококу в одному з кафе.

**Діти наїлися прального порошку**

Головний лікар Броварської центральної районної лікарні **Валентин Багнюк** розповів присутнім про значний наплив амбулаторних звернень  як щодо захворювань, зокрема легеневих, так і інших, переважно травматичних: порізів, побиттів, поранень. Утім, достеменної статистики не навів.

Його колежанка, головна лікарка екстреної медичної допомоги **Леся Олексяк,** проінформувала про конкретні такі випадки. Так, учора по вул. Вокзальній, 52 зафіксували ножове поранення внаслідок побутової травми. А також - падіння з кузова автомобіля по вул. Лісовій.

\[caption id="attachment\_70289" align="aligncenter" width="600"\][![](https://mpz.brovary.org/wp-content/uploads/2017/05/Lesya-Oleksyak-ekstrena-likarnya-dopomoga.jpg)](https://mpz.brovary.org/wp-content/uploads/2017/05/Lesya-Oleksyak-ekstrena-likarnya-dopomoga.jpg) Леся Олексяк\[/caption\]

Загалом Леся Олексяк охарактеризувала минулий тиждень як спокійний. Втім, повідомила про іще один, екстраординарний, випадок. Двоє дітей віком 2 роки та 4 місяці наїлися прального порошку. Стан малят стабільний і задовільний, вони лишаються під наглядом педіатра.

**Дитячу лікарню ремонтують, а амбулаторії затоплює**

Під час оперативної наради очільниця управління житлово-комунального господарства **Галина Плотнікова** прозвітувала, що нині тривають ремонтні роботи на об’єктах, передбачених [міською програмою](https://mpz.brovary.org/majzhe-80-mln-grn-tsogorichnyj-byudzhet-programy-kapremontiv-ta-blagoustroyu-mista/): м’які покрівлі, утеплення, під’їзди.  Тим часом Віталій Багнюк розповів, що в дитячій лікарні триває ремонт. Однак, наразі є затримки з ремонтом даху, нібито через якусь «новизну» від Держархбудконтролю. У лікарні чекають на роз’яснення від компетентних установ. Слід зазначити, що батьки постійно [нарікають](https://www.facebook.com/groups/brovary/permalink/1692427000787259/) не лише на технічний стан будівель, а й на санітарні умови в палатах.

\[caption id="attachment\_71958" align="aligncenter" width="600"\][![](https://mpz.brovary.org/wp-content/uploads/2017/06/Dytyacha-likarnya-umovy-BTSRL-Oleksandr-Korzh-1.jpg)](https://mpz.brovary.org/wp-content/uploads/2017/06/Dytyacha-likarnya-umovy-BTSRL-Oleksandr-Korzh-1.jpg) У палаті дитячої лікарні. Фото: Олександр Корж\[/caption\]

\[caption id="attachment\_71959" align="aligncenter" width="600"\][![](https://mpz.brovary.org/wp-content/uploads/2017/06/Dytyacha-likarnya-umovy-BTSRL-Oleksandr-Korzh-2.jpg)](https://mpz.brovary.org/wp-content/uploads/2017/06/Dytyacha-likarnya-umovy-BTSRL-Oleksandr-Korzh-2.jpg) У палаті дитячої лікарні. Фото: Олександр Корж\[/caption\]

Схоже, ремонтів тепер потребують і дві амбулаторії у Броварах. Принаймні про це сьогодні розповів головний лікар Броварського міського центру первинної медико-санітарної допомоги **Ігор Кравцов**. З його слів, заклад по вул. Олександра Білана, 5 затопило через забиття стояка. Того самого дня, вночі, затопило доросле відділення амбулаторії по бульв. Незалежності, 12. Ігор Кравцов констатував, що збитки їм не відшкодують, тож відомство ремонтуватиме приміщення своїми силами.

**Скотніков проти "торгівлі вінками" в морзі**

Після звітування чиновників і представників міських служб слово взяв депутат **Юрій Скотніков**. Він виступив проти торгівлі «барахлом» у Броварській центральній районній лікарні. Зокрема - проти наявності магазину ритуальних товарів у морзі, яким нібито володіє київська фірма. Обранець зазначив, що особисто зіткнувся з проблемою, коли ховав свою знайому: мовляв, компанія поводить  себе агресивно, порушена пожежна безпека тощо.

[![](https://mpz.brovary.org/wp-content/uploads/2017/06/Protest-zabudova-operatyvna-narada-2017.06.26_00056.jpg)](https://mpz.brovary.org/wp-content/uploads/2017/06/Protest-zabudova-operatyvna-narada-2017.06.26_00056.jpg)

Юрій Скотніков зазначив, що тут діє схема, до якої залучені працівники поліції. На цій схемі нібито «оббирають» родичів загиблих «по повній програмі». Тим часом, зі слів депутата, міська комунальна ритуальна служба Броварів лишається малоприбутковою. Обранець вимагав, щоби сьогодні же Валентин Багнюк написав листа про розірвання договору із київською фірмою.

Розмова переросла у нетривалу словесну суперечку між головним лікарем БЦРЛ та депутатом. Тим часом очільниця юридичного відділу Броварської міської ради **Альбіна Баба-Мірзоєва** повідомила, що сьогодні о **16:00** був запланований виїзд відповідальної комісії до моргу з метою «подивитися взагалі ситуацію». Зі слів міського голови, колегіальний орган має надати рекомендації щодо продовження чи не продовження дії договору із фірмою.

Стосовно наявності схем у цьому питання Ігор Сапожко визнав, що тут є проблема. Адже першими особами, які прибувають «на місця», є дільничні інспектори. Міський голова запевнив, що мав неодноразові розмови із керівником поліції щодо цього, а також зазначив, що «наше» комунальне підприємство здійснює безкоштовно транспортування небіжчика до моргу 24 години на добу.

**Фото - Дмитро Карпій, Олександр Корж**
