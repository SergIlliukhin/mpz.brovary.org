---
title: "10 років у пошуках правди: вкладники броварського довгобуду погрожують перекрити дороги"
date: 2016-03-17
categories: 
  - "hromada"
  - "novyny"
tags: 
  - "brovary"
  - "brovarska-prokuratura"
  - "vibir-redaktsiyi"
  - "levytskyj"
  - "nedobudova"
  - "novini"
  - "oleksandr-cherep"
  - "politsiya"
  - "t-faktor"
  - "chernyahovskogo-21-b"
---

**Ця історія тягнеться вже десятий рік. В далекому 2006-му люди вирішили вкласти кошти в новобудову на Петлюри (Черняховського), 21Б - і як це буває у нас, в Україні, залишилися ні з чим. Спочатку щось ще платили, підписували угоди, чекали та вірили обіцянкам, а потім почали шукати справедливості у міліції, прокуратурі та суді. Шукають і досі...**

> Детальніше про це читайте у статті: "[Будували та не вибудували: чому висотку на Черняховського, 21Б зводять 9 років?](https://mpz.brovary.org/vkladniki-sudyatsya-iz-zabudovnikom-za-nezavershenu-bagatopoverhivku-chernyahovskogo-21b/)"

Запитати, як іде розслідування по їхній справах, ошукані інвестори прийшли до броварської поліції. Сподівалися потрапити на прийом до начальника Олега Янчинського. Кажуть, домовлялися заздалегідь, але людей спіткала невдача - пана Янчинського не було на місці. Люди, що зібралися в залі броварського відділку поліції, почали кричати і обурюватися, тож згодом до громадян вийшов т.в.о. заступника начальника слідчого відділу **Козаченко Артем Олександрович**.

![інвестори черняховського (3)](https://mpz.brovary.org/wp-content/uploads/2016/03/investory-chernyahovskogo-3.jpg)

<iframe src="https://www.youtube.com/embed/pCSeAPsEuvM" width="420" height="315" frameborder="0" allowfullscreen="allowfullscreen"></iframe>

По суті питання відповісти він не зміг, мовляв, я цією справою не займався і що було до мене - не знаю. Однак розповів, що замість попереднього слідчого, **Громадського Богдана Анатолійовича**, якого нещодавно було звільнено з лав поліції у зв'язку з реформуванням, буде призначено нового слідчого - **Клівняка Миколу Валерійовича**, який до кінця тижня ознайомиться з матеріалами справи та зконтактує  з прокуратурою щодо того, чи достатньо доказів для оголошення підозри.

![інвестори черняховського (2)](https://mpz.brovary.org/wp-content/uploads/2016/03/investory-chernyahovskogo-2.jpg)

Треба сказати, що питання доказів гостро обговорювалося на зустрічі: люди наполягали, що доказів предостатньо, лише не вистачає у правоохоронних органів бажання робити свою справу. _"Це вже тягнеться четвертий рік, вже змінилося три начальника міліції, три прокурори, а Клівняк буде вже п'ятим слідчим по цій справі! Докази всі є, а нікого досі не притягнуто до відповідальності!"_ - обурюється **Людмила Вікторівна**, представниця спілки інвесторів. Артем Козаченко, зі свого боку, наполягав, що простим людям не зрозумілі юридичні тонкощі і доказів не достатньо, аби передати справу до суду. На цьому протиріччі поліцейський та люди застрягли надовго, розмова ходила по колу, проте в результаті все ж таки домовилися через деякий час зустрітися знову - попередньо через два тижні - поліція обіцяє відзвітувати, що було зроблено по справі за цей час.

![інвестори черняховського (1)](https://mpz.brovary.org/wp-content/uploads/2016/03/investory-chernyahovskogo-1.jpg)

Ошукані інвестори вже не знають, кому й вірити. Людмила Вікторівна розповідає, що такими відмовками їх годують вже давно. І на прийомі у нового очільника броварської поліції Янчинського вона була, і той заспокоїв, що над справою працює "група досвідчених слідчих". _"Де ж результати?"_ - питає Людмила Вікторівна. Люди готові вдаватися до рішучих кроків, зокрема погрожують перекрити автошляхи, аби на їхню справу вже звернули увагу, а не перекидали від слідчого до слідчого і годували "завтраками".

![інвестори черняховського (4)](https://mpz.brovary.org/wp-content/uploads/2016/03/investory-chernyahovskogo-4.jpg)

На майно було накладено арешт, проте його строк спливає, і люди побоюються, що їхній будинок продадуть і потім шукай вітра в полі, тому не полишають справу напризволяще і після поліції пішли в прокуратуру. Як і в поліції, потрапили не до очільника, а до першого заступника, **Подгорця Сергія Васильовича**. Близько години той вислуховував ображених громадян, обіцяв вивчити матеріали справ (а їх вже 3) і сказати, що тут можна зробити, а також посприяти, якщо буде потрібно, щодо повторного арешту майна. Нарікнув на непрофесійність працівників поліції, на недостатність професіоналів, а що робити, мовляв, працюємо до ночі і вихідними, одним словом, будемо розбиратися, громадяни... Чи заспокоїло це людей? Кажуть, в прокуратурі вже 16-й раз, що й не дивно, справа тягнеться десять років. Проте погодилися почекати ще - до наступного тижня. _"А якщо на нас не звернуть увагу, перекриємо дорогу чи заїдемо жити у виконком, терпець уривається,_ - кажуть ошукані інвестори, - _робіть вже щось!"_
