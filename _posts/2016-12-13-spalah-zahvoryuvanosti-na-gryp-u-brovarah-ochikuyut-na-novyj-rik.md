---
title: "Спалах захворюваності на грип у Броварах очікують на Новий рік"
date: 2016-12-13
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "grvi"
  - "gryp"
  - "zahvoryuvanist"
  - "karantin"
  - "likari"
  - "meditsina"
  - "novini"
  - "hvoroba"
coverImage: "wp-content/uploads/2016/12/gryp-temperatura-pigulky-tabletky-zastuda-hvoroba.jpg"
---

**Рівень захворюваності в Броварах нижчий епідеміологічного порогу. Навіть більше: за останні два тижні ситуація поліпшилась. Однак, це не надовго. Вже в кінці грудня – на початку січня очікують спалах грипу. Про це під час учорашньої оперативної наради за участі міського голови розповів Віталій Прокопенко, головний санітарний лікар Броварів. Керівниця відділу освіти Оксана Мельник, тим часом, повідомляє: в навчальних закладах хворих не більше 20%, цього тижня планують відновити навчання у закритих раніше класах та в гімназії ім. Олійника.**

Як зазначив **Віталій Прокопенко**, два тижні тому був пік захворюваності на ГРВІ, який зараз іде на спад. Загалом серед хвороб, які продовжують фіксувати, головний лікар вказує переважно інфекційні та вірусні. Так, у **8** дитсадках і в **6** школах виявляють вітряну віспу. В місті продовжують знаходити поодинокі випадки скарлатини, інфекційного мононуклеозу та туберкульозу – до **6** на кожну хворобу.

Як розповів Віталій Прокопенко, в Броварах за минулий тиждень хворими на ГРВІ є **912** мешканців міста. З них **25** шпиталізовані, серед яких **21** – діти.

Згідно з [розпорядженням](http://brovary-rada.gov.ua/documents/26289.html) міського голови, навчання в закладах освіти дозволили призупиняти у випадках, якщо кількість хворих перевищує **30%**. Віталій Прокопенко зазначив, що окремі класи зазвичай закривають, коли рівень захворюваності перевищує вже **20 %**. А якщо загалом по школі нема **25-30 %** учнів, то закривають весь навчальний заклад.

Тим часом, очільниця відділу освіти **Оксана Мельник** повідомила: станом на минулу п’ятницю в садочках відсутні **10%** дітей, а в школах – **19%**. Вже в понеділок відновили навчання в гімназії ім. Олійника. Її, нагадаємо, минулого тижня [закрили на карантин](https://mpz.brovary.org/v-brovarskij-gimnaziyi-im-s-olijnyka-pryzupynyly-navchannya-kintsya-tyzhnya/). Також, - каже керівниця броварської освіти, - учора вийшли на навчання класи **5-ї** школи, а сьогодні – **2** класи **7-ї** школи та **12** класів **10-ї** школи.

Попри це, керівник первинної медицини в Броварах **Ігор Кравцов** повідомляє: за останній тиждень різко збільшилась кількість звернень до амбулаторій, особливо серед дітей. У порівнянні з попереднім тижнем, до лікарів прийшло на **818** мешканців більше.

Водночас, - вказує головний лікар, - у дітей минулого тижня виявили менше пневмоній – **2** випадки. А в дорослих навпаки, більше – **9** випадків.
