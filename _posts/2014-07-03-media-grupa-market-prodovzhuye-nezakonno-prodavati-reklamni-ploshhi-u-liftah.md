---
title: "«Медіа Група «Маркет» продовжує незаконно продавати рекламні площі у ліфтах броварчан"
date: 2014-07-03
tags: 
  - "vibir-redaktsiyi"
  - "grup"
  - "doshki"
  - "lift"
  - "market"
  - "media"
  - "novini"
  - "reklama"
  - "stendi"
---

**[![Image00001](https://mpz.brovary.org/wp-content/uploads/2014/06/Image000011.jpg)](https://mpz.brovary.org/wp-content/uploads/2014/06/Image000011.jpg)Наприкінці минулого року «Маєш право знати» провело** [**розслідування**](https://mpz.brovary.org/mayzhe-u-100-brovarskih-bagatopoverhivkah-nezakonno-rozvisili-reklamni-doshki/) **щодо факту розміщення у ліфтах броварських багатоквартирних будинків рекламних дощок оголошень. Тоді вдалося з’ясувати, що стенди встановило приватне підприємство «Медіа Група «Маркет», нібито уклавши відповідні договори з експлуатаційними конторами. У червні цього року з’явилась інформація, що підприємство продовжує продавати рекламні площі у ліфтах. Це відбувається незважаючи на те, що у більшості ліфтів рекламні дошки давно демонтовані.**

Повідомлення про те, що «Медіа Група «Маркет» продовжує продавати рекламні площі у ліфтах, журналіст «Маєш право знати» отримав безпосередньо від приватного підприємства у вигляді рекламної пропозиції. Лист був надісланий із електронної поштової скриньки, через яку журналіст раніше мав листування з працівниками компанії. За одним із вказаних телефонних номерів інформацію про пропозицію підтвердили.

У надісланій рекламній пропозиції містяться варіанти на розміщення реклами на стендах у ліфтах. Рекламодавець вказує, що має змогу розмістити рекламу «по всьому місту» - у 200-250 ліфтах. Однак телефоном працівниця компанії підтвердила гарантію розміщення реклами лише на 200 дошках.

У листі також міститься адресна програма. Загалом вона майже не відрізняється від попередньої (яку надавали працівники підприємства під час минулого розслідування), окрім того, що зі списку повністю «випали» будинки по вулицях Симоненка, Кирпоноса, Декабристів, Енгельса та Олімпійській. З програми зникли також по декілька будинків з інших вулиць – до 10-ти. З’явився у програмі лише один будинок – новий багатоквартирник по вул. Черняховського, 23а. Загалом список з 95-ти будинків скоротився до 74-х.

\[spoiler title="Оновлений перелік адрес будинків, наданий ПП «Медіа Група «Маркет»" open="0" style="2"\]

- бульв. Незалежності: 2, 2а, 3, 4а, 5, 6, 6а, 6в, 7, 9а, 10, 10б, 11, 12, 12а, 15, 15а, 19а, 21;
- вул. Грушевського: 1, 1а, 3, 3а, 3б, 17, 17б;
- вул. Постишева: 5, 5б;
- вул. Возз’єднання: 5а, 7, 7а, 9, 11, 15б;
- вул. Гагаріна: 1, 6, 19, 23, 27;
- вул. Короленка: 47, 50, 52, 54, 54а, 56, 56а, 60а, 60б, 64а, 64б, 68а, 68б, 70, 70б;
- вул. Лагунової: 4, 10, 10а, 11, 13а, 13б, 18;
- вул. Черняховського:  13, 13а, 15, 15а, 17, 17а, 19а, 19б, 21а, 23а, 23б, 25, 25б.

\[/spoiler\]

Слід зазначити, що з переліку зник будинок по вул. Черняховського, 23в. У ньому, за словами мешканців, організоване ОСББ (об'єднання співвласників багатоквартирних будинків), яка уклала угоду на розміщення рекламних дощок з іншою компанією – «2амедіа». І саме ця рекламна агенція розміщувала дошки у ліфтах будинку, а не «Медіа Група «Маркет».

Однак більше занепокоєння викликає факт відсутності рекламних стендів у ліфтах, наявних в оновленій адресній програмі. Журналіст вибірково перевірив наявність дощок за вказаними адресами. В жодному з ліфтів не було рекламних стендів. Такі ж дані навели і місцеві мешканці інших будинків, присутніх у адресній програмі, а також волонтери, що [поширюють](https://mpz.brovary.org/ozbroyeni-zubati-matroshki-zaklikayut-boykotuvati-rosiyski-tovari/) по квартирах інформаційні листівки кампанії «Не купуй російське!».

\[caption id="attachment\_26939" align="aligncenter" width="540"\][![Image00001_1](https://mpz.brovary.org/wp-content/uploads/2014/06/Image00001_1.jpg)](https://mpz.brovary.org/wp-content/uploads/2014/06/Image00001_1.jpg) Ліфт у будинку по вул. Возз'єднання, 15б. Дошка відсутня.\[/caption\]

Нагадаємо, що після появи у 2013 році рекламні дошки стали поступово зникати з ліфтів. Це відбувалося на тлі невдоволених висловлювань мешканців будинків, які не хотіли миритися з наявністю незаконно встановленої реклами у своїх під’їздах. Деякі із власників квартир обіцяли самостійно знімати та викидати рекламні дошки.

Телефоном працівниця компанії на запитання нібито потенційного клієнта про те, чи існують вже ці дошки, чи їх лише будуть встановлювати, запевнила, що дошки існують. Той факт, що у більшості ліфтів вони відсутні працівниця приватного підприємства пояснила «незначним відсотком вандалізму». Жінка запевнила, що ті під’їзди, де тричі відкручували дошки, занесені до «чорного списку», і там більше не встановлюють стенди. Водночас жінка не заперечила, що в адресній програмі присутні будинки та під’їзди, де дощок давно нема. Пояснити це представник фірми змогла лише повторенням гарантії про розміщення реклами на 200-х стендах.

> _Відповідно до теорії ймовірностей, з-поміж запропонованих 280-ти рекламних стендів гарантія розміщення реклами на 200-х, враховуючи описані факти, виглядає вкрай малоймовірним фактом. Схоже, що «Медіа Група «Маркет» продовжує заробляти гроші на рекламі, використовуючи спільну сумісну власність мешканців квартир в обхід їхньої згоди та участі. Однак, враховуючи фактичну відсутність рекламних дощок, найімовірнішим постраждалим у цій ситуації виглядає орендар неіснуючої рекламної площі. Тим паче, відсутність рекламних дощок за багатьма вказаними адресами журналіст «Маєш право знати» та свідки помітили ще під час проведення розслідування у кінці 2013 року._

Нагадаємо, що відповідно до п. 1 ст. 17 закону «Про рекламу» розміщення внутрішньої реклами має бути узгоджене лише з власником місця її розташування або з уповноваженою ним особою. Власником ліфтів, стін у під’їздах, самих під’їздів тощо відповідно до п. 2 ст. 382 Цивільного кодексу України є всі власники квартир багатоквартирного будинку – пропорційно до площі квартири.

Водночас, як повідомляло «Маєш право знати», «Медіа Група «Маркет» не укладала договори з власниками квартир і не сплачувала їм частину прибутку за оренду рекламних місць. Такі договори компанія нібито уклала з експлуатаційними конторами (з ЖЕКами №№ 1, 2, 3, 4, 5, ДП «Житло» та ДП «Житло сервіс»), які не є і не можуть бути власниками ліфтів. Однак підтвердити документально з усіма підписами та печатками сам факт укладання таких договорів, як і спростувати, не вдалось ні у відповідних ЖЕКах і ДП, ні в «Медіа Група «Маркет»**,** ні в органах місцевого самоврядування. На словах представники «Медіа Група «Маркет» продовжують посилатися на укладені договори з експлуатаційними конторами.
