---
title: "Перше квітня на \"МПЗ\" - резюме"
date: 2012-04-02
author: 
  username: "kachor"
  display_name: "Андрій Качор"
categories: 
  - "kolonka-avtora"
---

В зв'язку з учорашньою "навалою новин" на "Маєш Право Знати" хочу дати певні пояснення.

По-перше, вітаю усіх зі вчорашнім першим квітня! :) Звичайно, всі редакційні новини від "Маєш Право Знати" опубліковані за 01.04.2012  були жартами. Ми спробували додати сайту трохи фану, і, сподіваємось, це у нас вийшло - принаймні, судячи з відвідуваності сайту, ваших коментарів безпосередньо на "МПЗ" та на наших акаунтах в соціальних мережах.

По-друге, цікаво було спостерігати за реакцією публіки на саму суть новин. За моїми спостереженнями, приблизно третина наших читачів так чи інакше повірила в те, що було опубліковано на "МПЗ" першого квітня. Про що це свідчить?

Як мінімум про те, що незважаючи на абсурдність окремих епізодів в цих жартівливих новинах, броварчани вже настільки звикли до неадекватності місцевої влади в багатьох питаннях, що навіть очевидна дурість певних "дій" окремих чиновників вже не викликає подиву. Тобто, подив, звичайно, є, проте він такий якийсь своєрідний... Замість реакції типу "та не може такого бути!", частіше виникає щось на зразок "знову ця влада маячню якусь придумала"... Сумний такий, подив, від безвиході, звиклий до маразмів, яких навіть жартома навмисно не вигадаєш.

Нам довелось прибрати ці новини відразу після 00:01 другого квітня, аби нас ніхто не звинувачував в якомусь маніпулюванні абощо. "Перше квітня - брехня всесвітня", але всі інші дні на "МПЗ" - тільки правда.

Проте весело було, чи не так?) І для того, аби вся ця сміхота не канула безслідно в Лету, я вирішив продублювати усі вчорашні новини "МПЗ" хоча б у себе в колонці, так би мовити, для історії. Єдине, що непокоїть: аби влада таки не взяла наші фейкові "пропозиції" в тих новинах собі на озброєння й не реалізувала їх насправді. Бо всяке в нас, у Броварах, буває :)

 

**З броварів до Києва - за півтори гривні! А по місту - 70 копійок**

[![](https://mpz.brovary.org/wp-content/uploads/2012/04/1236035974_950_msg-big.jpg "супер-тролейбус")](https://mpz.brovary.org/wp-content/uploads/2012/04/1236035974_950_msg-big.jpg)Міська влада знайшла спосіб максимально здешевити вартість проїзду на майбутньому тролейбусі. «До такого не додумався ще ніхто» - заявляють в мерії.

За словами міського голови Ігоря Сапожко, влада ще з минулого року почала думати над проблемою, як зробити проїзд тролейбусом якомога дешевшим. Розглядалось багато варіантів, в той час як більшість фахівців схилялись до найпростішого: відмовитись від ідеї запуску нового транспорту, позаяк створення тролейбусного маршруту принесе місту більше проблем, ніж вирішить. «Проте міська влада не здалась і таки знайшла спосіб зробити вартість проїзду фантастично дешевим» - з гордістю заявив Ігор Васильович.

Авторство цього ноу-хау належить начальнику управління економіки Миколі Загуменному.

«Довгий час найбільш прийнятним, на нашу думку, варіантом, було би будівництво міні-атомної станції, яка могла дати місту дуже дешеву електроенергію. Адже при її спорудженні планувалось використати відбраковані матеріали з будівництва НСК «Олімпійський» - завдяки сприянню радника прем’єр-міністра Сергія Федоренка, з Урядом щодо цього вже було досягнуто попередніх домовленостей. Станцію планували звести на пустирі в районі парку «Перемога» - якраз на ділянці, яка за документами не входить до території парку.

Проте потім робочу групу наче осінила інша ідея, як звести вартість проїзду, фактично, до копійок! Провівши нескладні розрахунки, виявилось, що при умові підвищення ціни на електроенергію для населення всього втричі, до бюджету вдасться залучити таку суму коштів, котра регулярно б перекривала дотації, які ми планували направити на тролейбус! Таким чином, броварчани спільними зусиллями утримуватимуть тролейбусний маршрут, та ще й їздитимуть ним майже задарма!» - радіє автор ідеї.

«Це справжнє ноу-хау, котре ще раз демонструє ефективність та компетентність міської влади», - прокоментував новину депутат міської ради від Партії регіонів Сергій Федоренко, наостанок підкресливши, що головне для нього – люди.

_Редакція "Маєш Право Знати" вітає усіх з першим квітня та бажає хорошого настрою__!_

**Головний броварський "регіонал" Федоренко виходить з партії Януковича**

[![](https://mpz.brovary.org/wp-content/uploads/2012/04/fed1.jpg "Сергій Федоренко")](https://mpz.brovary.org/wp-content/uploads/2012/04/fed1.jpg)Голова Партії регіонів у Броварах **Сергій Федоренко** напередодні заявив про вихід з партії Януковича та створення нової політичної сили.

«Політична позиція Партії регіонів більше не відповідає моїм світоглядним та гуманістичним цінностям, відтак я не маю морального права надалі залишатись в її лавах» - так зазначив в своїй офіційній заяві Сергій Федоренко, котру днями оприлюднила його прес-служба.

В заяві також пояснюються інші причини, що спонукали пана Федоренка прийняти таке серйозне рішення. «Диктаторський режим, який намагається встановити в країні партія Януковича, залишає мені обмаль шансів виграти парламентські вибори по броварському округу, в разі, якщо я й надалі буду членом Партії регіонів. Люди занадто вороже ставляться до моїх колег по партії, тому якнайскоріший вихід з ПР – єдиний шанс для мене спробувати реально поборотись за право лишитись в політиці та розраховувати на подальше кар’єрне зростання»

«Інша справа – масажисти, котрих люди люблять та поважають. Усвідомлюючи, що на мені лежить величезна відповідальність перед професією, позаяк я являюсь, напевно, найвідомішим українським масажистом, я не можу більше ігнорувати волю членів нашої професії по всій країні. Ми, українські масажисти, вирішили створити нову політичну силу: партію «Блок Українських Масажистів!» (БУМ!), яка потужним фронтом піде на парламентські вибори. Ми боротимемось до останнього, адже головне для нас – люди» - підкреслюється в заяві.

_Редакція “Маєш Право Знати” вітає усіх з першим квітня та бажає хорошого настрою!_

**Затримані у справі нападу на Різаненка почали давати свідчення**

[![](https://mpz.brovary.org/wp-content/uploads/2012/04/16238.jpg "затримані")](https://mpz.brovary.org/wp-content/uploads/2012/04/16238.jpg)Броварські правоохоронці затримали підозрюваних у справі нападу на броварського депутата **Павла Різаненка**, який відбувся 2 лютого. За словами начальника броварського МВ **Сергія Семікопа**, ними виявилась група в’єтнамських безхатченків, котрі осіли в районі «Торгмаш» кілька років тому.

«Як ми й передбачали, мотиви нападу – банальні: люди просто хотіли пограбувати депутата. В процесі сутички мовний бар’єр не дав змоги нападникам зрозуміти, де шукати гаманець і гроші, саме тому в потерпілого нічого не відібрали. Єдина фраза, яку вони знали російською була «договорился, депутат!», але в пошуку матеріальних цінностей вона їм не допомогла»,  - повідомив полковник.

Як зазначив речник київської обласної міліції **Микола Жукович**, затримані зараз активно дають свідчення й щодо інших епізодів своєї злочинної діяльності. Так, зокрема, вони вже зізнались в кількох зухвалих нападах на депутатів в інших областях України. «В процесі відбору свідчень у нас з’явилось відчуття, що затримані візьмуть на себе також замах на колишнього мера Антоненка, напад на голову місцевої «Батьківщини» Кривоноса та мінування автомобіля слідчого податкової міліції, котре відбулось нещодавно в Броварах. Неозброєним оком видно, що затриманні хочуть якомога швидше розкаятись» - підкреслив міліціант.

За оперативне розкриття злочину кількох броварських правоохоронців вже приставлено до нагород медалями та орденами.

_Редакція “Маєш Право Знати” вітає усіх з першим квітня та бажає хорошого настрою!_

**До Євро 2012 броварський гімн відредагують та перекладуть німецькою**

[![](https://mpz.brovary.org/wp-content/uploads/2012/04/21.jpg "Бровари")](https://mpz.brovary.org/wp-content/uploads/2012/04/21.jpg)Відділ культури броварської міської ради вирішив зробити незабутній подарунок можливим туристам чемпіонату Європи з футболу, якщо ті таки приїдуть погостювати в Бровари. За ініціативою ГО «Молоді регіони»,  гімн міста Бровари перекладуть німецькою мовою.

Як повідомила начальник відділу культури броварської міської ради **Наталія Багмут**, з такою ініціативою до неї звернулись активісти місцевого осередку громадської організації «Молоді Регіони». «Мені відразу сподобалась така свіжа та оригінальна ідея», - ділиться враженнями пані Наталія. «Тим більше, що на її реалізацію не потрібно так багато коштів, як здається – хлопці та дівчата з «Молодих Регіонів» запропонували дуже економний та іміджевий, для нашого міста, варіант».

За словами одного з активістів громадської організації, **Вадима,** в процесі перекладу найтяжче було адаптувати текст броварського гімну до німецької мови, аби пісня стала якомога більш милозвучнішою. «Для вирішення цієї проблеми ми напряму звернулись до корпорації Google, аби придбати в них інноваційну програму перекладів під назвою **google translate** («ґуґл транслейт»)» - розповідає хлопчина. «Для того, аби легально скористатись таким безпрецедентним програмним забезпеченням, нам довелось залучити близько 15 тисяч гривень бюджетних коштів. Проте разом з керівництвом відділу культури ми зійшлись на думці, що такі гроші – ніщо в порівнянні з тим, який подарунок отримають броварчани  та туристи».

Як зазначають активісти, робота над перекладом тексту гімну за допомогою програми google translate триває вже близько місяця й орієнтовно має закінчитись наприкінці весни. Проте «Молоді Регіони» вже презентували першу частину гімну мовою Гете:

Prystolychne unserer Stadt, blüht jeden Tag, Wo wir sind alle unter freien Himmel Frieden, Wahrheit zhyvem, Wir treffen uns und feiern die Morgendämmerung Abende Für uns ist die beste in der Welt - Heimatstadt Browary!

«Цей текст вже починають розучувати депутати броварської міської ради, і, я сподіваюсь, до Євро вони знатимуть текст напам’ять. Тому скоро мешканців міста очікує дуже цікавий виступ на головній сцені Броварів – ваш відділ культури та його начальник готує вам нові сюрпризи!» - грайливо заявила Наталія Андріївна Багмут.

Також начальник відділу культури повідомила, що в зв’язку з наближенням чемпіонату, в міський гімн внесуть деякі поправки. «Наш гімн довго був без назви. Дивно, адже гімн України та інших держав мають свої назви, заголовки, а наш дотепер – ні. Тому ми вирішили виправити цю проблему і придумали назву, яка, без сумніву, має сподобатись усім. Відтепер головна пісня міста називатиметься «Головне для нас – люди». Реклама нової назви вже розпочалась на багатьох білбордах міста» - підсумувала Багмут.

_Редакція “Маєш Право Знати” вітає усіх з першим квітня та бажає хорошого настрою!_

 _**Бажаю усім нам, щоб таких новин ніколи не було з реального життя й влада нарешті перестала тримати усіх за дурнів!**_
