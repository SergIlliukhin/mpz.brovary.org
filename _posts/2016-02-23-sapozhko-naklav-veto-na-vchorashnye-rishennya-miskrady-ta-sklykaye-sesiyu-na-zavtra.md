---
title: "Сапожко скасував учорашнє рішення міськради та скликає сесію на завтра"
date: 2016-02-23
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "veto"
  - "vibir-redaktsiyi"
  - "novini"
  - "sapozhko"
  - "sesiya"
coverImage: "wp-content/uploads/2016/02/DSC0008_1-1.jpg"
---

**Сьогодні міський голова Ігор Сапожко видав розпорядження «Про призупинення дії рішення Броварської міської радиVII скликання від 22.02.2016» у частині обрання нового складу міськвиконкому. Про це стало відомо з офіційного сайту міської ради, де [оприлюднено](http://brovary-rada.gov.ua/rozporyadzhennya-m%D1%96skogo-golovi-v%D1%96d-23022016%E2%84%9639-odpro-zupinennya-d%D1%96%D1%97-r%D1%96shennya-brovarsko%D1%97-m%D1%96sko%D1%97-rad) відповідне розпорядження.**

У додатку до розпорядження зазначається, що на думку міського голови, [учорашнє рішення депутатів](https://mpz.brovary.org/klyuchova-sesiya-sapozhko-vtratyv-vynogradovu-svoboda-pidtrymala-regionala-ta-otrymala-sekretarya/) про обрання нового складу виконавчого комітету було прийнято з порушенням норм регламенту Броварської міськради та чинного законодавства України. Зокрема, мер звертає увагу на ч.3 ст. 51 ЗУ «Про місцеве самоврядування», в якій йдеться про те, що до складу виконкому за посадою обов'язково має входити керуючий справами виконкому. Нагадаємо, що вчора рішенням сесії кандидатура міського голови на посаду керуючого справами  **Костянтина Кузнєцова** депутатами затверджена не була.

Окрім того Сапожко вважає, що вчорашнє рішення депутатів не є чинним з огляду на те, що пропозицію щодо нового складу виконкому на розгляд депутатів вніс **Павло Різаненко**, який є народним депутатом, а не депутатом міської ради. На думку мера, це також є підставою для призупинення рішення міської ради. Повна аргументація міського голови викладена у відповідному [додатку до розпорядження.](https://onedrive.live.com/view.aspx?resid=72571393D4771099!5614&ithint=file%2cdoc&app=Word&authkey=!ANM6gocQ5INNMDg)

**З огляду на це, Ігор Сапожко скликає позачергову сесію на завтра, 24 лютого на 14:00.**
