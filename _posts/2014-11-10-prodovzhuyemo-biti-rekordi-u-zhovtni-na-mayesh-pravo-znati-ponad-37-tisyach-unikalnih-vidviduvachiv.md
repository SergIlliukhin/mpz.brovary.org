---
title: "Продовжуємо бити рекорди: у жовтні на «Маєш право знати» зайшло понад 37 тисяч унікальних читачів!"
date: 2014-11-10
author: 
  username: "pravoznaty"
  display_name: "Маєш право знати"
tags: 
  - "brovary"
  - "vidviduvanist"
  - "veb-sayt"
  - "vibir-redaktsiyi"
  - "mayesh-pravo-znati"
  - "novini"
  - "statistika"
coverImage: "wp-content/uploads/2014/11/Statistika-MPZ-zhovten.png"
---

**[![Статистика МПЗ жовтень](https://mpz.brovary.org/wp-content/uploads/2014/11/Statistika-MPZ-zhovten.png)](https://mpz.brovary.org/wp-content/uploads/2014/11/Statistika-MPZ-zhovten.png)В останній місяць парламентських перегонів «Маєш право знати» встановило черговий рекорд відвідуваності сайту: в жовтні аудиторія нашого видання склала понад 37 тисяч унікальних користувачів.**

Наша команда була приємно вражена подібними показниками, які майже в півтора рази перевершують показники революційного лютого місяця. Тоді "МПЗ" досягло рекордної відвідуваності: у лютому 2014 року, під час буремних подій у Броварах та загалом в Україні, наш сайт відвідало майже **27 тисяч** унікальних користувачів.

Цього ж разу показник в **37 424 відвідувачів** був досягнутий не лише за рахунок «гарячої» теми парламентських виборів,  але й завдяки рекордній кількості матеріалів, опублікованих на нашому сайті протягом минулого місяця. Так, у жовтні наша команда створила та розмістила **66 публікацій**: до прикладу, у вересні ми змогли опублікувати «лише» 55 матеріалів.

[![Статистика МПЗ жовтень 2014](https://mpz.brovary.org/wp-content/uploads/2014/11/Statistika-MPZ-zhovten-2014.png)](https://mpz.brovary.org/wp-content/uploads/2014/11/Statistika-MPZ-zhovten-2014.png)

Звісно, найпопулярнішою темою цього місяця стали парламентські вибори: у жовтні на «Маєш право знати» було опубліковано **43 матеріали**, що так чи інакше стосувалися парламентських перегонів. Левова частка цих матеріалів була створена в рамках спецпроекту «Парламентські вибори-2014». Нагадаємо, що це вже третій подібний спецпроект в історії нашого видання: аналогічні інформаційні марафони наша команда проводила під час останніх президентських виборів та парламентської кампанії 2012 року.

[![Статистика МПЗ - статті](https://mpz.brovary.org/wp-content/uploads/2014/11/Statistika-MPZ-statti.png)](https://mpz.brovary.org/wp-content/uploads/2014/11/Statistika-MPZ-statti.png)

Однак не виборами єдиними жили минулого місяця наші читачі. У жовтні журналісти «Маєш право знати» писали про «вічну» тему ЖКГ в частині включення-відключення гарячого водопостачання та опалення, не оминали своєю увагою роботу волонтерів щодо допомоги воїнам в зоні АТО, повідомляли про нові призначення у владних кабінетах, описували долі вимушених переселенців з Криму та Донбасу і навіть створювали власну соціальну рекламу. Важливою подією став запуск проекту «Люди», де ми спілкуємось з цікавими та непересічними броварчанами: у жовтні наші читачі мали змогу прочитати чотири інтерв’ю з цієї нової рубрики. Загалом минулого місяця нашою командою було написано та опубліковано **21 інформаційне повідомлення, 16 репортажів, 4 інтерв’ю, 3 статті, 10 анонсів, 5 авторських колонок, 4 розслідування.** Крім того у жовтні ми запропонували нашим читачам взяти участь у двох спеціальних опитуваннях, а також відзняли, змонутали та опублікували **16 відео**, які загалом було переглянуто **4607 разів.**

Крім того, у жовтні наші користувачі **зайшли на сайт 62 186 разів** та **переглянули 128 167 сторінок.** Читачами «Маєш право знати» у жовтні стали люди з **72 країн світу**, однак понад 94% відвідувань звісно було з України. Як і раніше, найчастіше на сторінки МПЗ читачі потрапляють через пошукові системи (майже 60%), завдяки соціальним мережам (19,5%) та «прямими заходами» (12,7%). Варто відзначити, що віднедавна найпопулярнішою соціальної мережею користувачів «Маєш право знати» став Фейсбук: з нього на наш сайт у жовтні перейшли **6 981 разів,** а з раніше «монопольного» Вконтакте минулого місяця було лише **4 321 заходів.**

У пошуковиках наш сайт найчастіше знаходили за словами **«маєш право знати», «лист солдату», «новини бровари», «вибори 2014 жовтень», «округ 97», «гаряча вода бровари»** та ін. Цікаво, що цього місяця істотно збільшилась аудиторія, яка читає наше видання через мобільні пристрої: у жовтні  через смартфони та планшети користувачі зайшли на наш сайт **14 662 рази.** Таким чином «мобільна» аудиторія МПЗ тепер становить **23,57% від загальної кількості відвідувань.**  А найпопулярнішим мобільним пристроєм, з якого читають «Маєш право знати» уперше став **Apple Iphone.**

Найпопулярнішою публікацією минулого місяця став матеріал Тараса Шако з повним переліком кандидатів-мажоритарників, що балотувались по нашому округу під час парламентських виборів: цю статтю переглянули **10 380 разів**. Продовжує утримувати увагу читачів і матеріал Анастасії Печериці, опублікований на нашому сайті ще у вересні про лист солдату від юного броварчанина: лише в жовтню цю статтю прочитали ще **4 748** разів. На третьому місці – огляд головних учасників виборчих перегонів від Андрія Качора – його прочитали **1 892 рази**.

Зросло число наших прихильників і в соціальних мережах: станом на сьогодні аканти МПЗ Вконтакте та на Фейсбук загалом мають майже **8000 підписників:** з них **1700 на Фейсбуці та 6294 Вконтакте.**

> Жовтень 2014 року став для нашого сайту найуспішнішим за трирічну історію існування. Однак зупинятися на досягнутому, звісно, наша команда не збирається: вже зараз ми готуємо для наших читачів нові «смачні» інформаційні проекти та технічні інновації. Дякуємо вам за увагу та високий інтерес! Залишайтеся з нами – Бровари мають право знати правду!
