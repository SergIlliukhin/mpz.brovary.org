---
title: "Бреус: відвідування «Купави» школярами зросло з 30% до 80%"
date: 2014-04-30
author: 
  username: "kachor"
  display_name: "Андрій Качор"
tags: 
  - "breus"
  - "vibir-redaktsiyi"
  - "vinogradova"
  - "kupava"
  - "novini"
  - "onyshhenko"
  - "upravlinnya-osviti"
coverImage: "wp-content/uploads/2014/04/448.jpg"
---

**[![бреус виноградова05](https://mpz.brovary.org/wp-content/uploads/2014/04/breus-vinogradova05.jpg)](https://mpz.brovary.org/wp-content/uploads/2014/04/breus-vinogradova05.jpg)Неграмотно складений графік відвідувань «Купави» броварськими школярами, що його організувало міське управління освіти, призводить до перевантаження басейну та створює загрозу для здоров’я дітей.  Аби спробувати знайти вихід з такого становища, новопризначений директор «Купави» Сергій Бреус зібрав представників шкіл та керівництво управління освіти на публічний круглий стіл, що днями відбувся новому адмінбудинку на Майдані Свободи. Адміністрація басейну повідомила: якщо терміново не впорядкувати графік відвідувань басейну школярами, ні про яке оздоровлення йтися не може. Більше того – через надмірну кількість груп та їхній постійний потік, в басейні просто не встигали фільтрувати воду, а це вже становить небезпеку спалаху епідемії.**

\-          Середня ванна «Купави», в яку ходять школярі, розрахована на одночасне перебування всього 16 людей – для того, аби тренер міг проводити з дітьми якісь заняття, - пояснює старший інспектор з кадрів «Купави» **Оксана Даруга.** «Але ж у шкільному класі може бути і тридцять дітей, всі вони заходять до ванни одночасно, стоять там як кілька в банці. Про які заняття з плавання можна говорити?».

[![бреус виноградова01](https://mpz.brovary.org/wp-content/uploads/2014/04/breus-vinogradova01.jpg)](https://mpz.brovary.org/wp-content/uploads/2014/04/breus-vinogradova01.jpg)

Адміністрація басейну скаржиться: коли управління освіти під керівництвом депутата **Володимира Онищенка** складало графіки відвідування басейну, ніхто чомусь не врахував пропускну здатність «Купави» та не подумав про безпеку дітей. «Наші тренери інколи відмовляються працювати з такими групами, - продовжує новопризначений директор **Сергій Бреус.** Вони не знають цих дітей, який в них рівень підготовки. Старшокласники запевняють, що вміють плавати, але щойно лізуть у воду – йдуть на дно. Потрібно проводити комплексні заняття з плавання, а не використовувати олімпійський басейн виключно як можливість безкоштовно покупатись».

<iframe src="//www.youtube.com/embed/BMeQNqzFykM" width="560" height="315" frameborder="0" allowfullscreen="allowfullscreen"></iframe>

Незадоволені складеним графіком і вчителі: кажуть, в таких умовах могли б і самі стежити за безпекою дітей під час купання, однак в «Купаві» за вхід педагогів до басейну вимагають сплачувати 25 гривень. «А в нашого вчителя фізкультури немає зайвих грошей!». В басейні парирують: брати на себе відповідальність за безпеку дітей може лише фахівець, і раптом щось станеться з дитиною – відповідальність за це разом з непідготовленим вчителем-наглядачем розділить і адміністрація «Купави».

Підлив масла у вогонь і присутній на заході начальник управління освіти **Володимир Онищенко:** виявилось, що в рамках програми безкоштовного відвідування школярами басейну (що реалізовується начебто під патронатом мера Сапожка), управління освіти відповідальності за дітей.. не несе! «Ми зможемо взяти на себе таку відповідальність лише з нового навчального року, коли будуть складені відповідні навчальні плани, коли будуть введені спарені уроки з плавання і діти організовано підуть в басейни».

<iframe src="//www.youtube.com/embed/KZQdE6PuRtM" width="560" height="315" frameborder="0" allowfullscreen="allowfullscreen"></iframe>

Який же статус має ця «програма Сапожка», на яких підставах дітям видаються абонементи з прізвищем броварського міського голови і що з цією програмою буде далі – з’ясувати так і не вдалось. Відомо лише, що за планом ця програма діятиме аж до 30 червня, тобто понад два місяці.

[![бреус виноградова02](https://mpz.brovary.org/wp-content/uploads/2014/04/breus-vinogradova02.jpg)](https://mpz.brovary.org/wp-content/uploads/2014/04/breus-vinogradova02.jpg)

Пан Онищенко пояснює: ніхто не сподівався на таку явку дітей в басейн. «Може, це просто зараз така хвиля, поки басейн новий, а пізніше все уляжеться, діти не будуть так активно відвідувати «Купаву» і басейн не буде настільки завантажений», - сподівається Онищенко. Пані Даруга уточнює: якщо раніше, до реконструкції, басейн був заповнений дітьми на 30%, то зараз явка складає понад 80%, а це близько 4800 школярів з шести тисяч розданих безкоштовних абонементів «ім. Ігоря Сапожка»

<iframe src="//www.youtube.com/embed/0XVLvq5BQ3M" width="560" height="315" frameborder="0" allowfullscreen="allowfullscreen"></iframe>

Однозначної відповіді на запитання, яким же чином розвантажити басейн, а при цьому ще й зберегти можливість відвідувати «Купаву» всім охочим школярам, на круглому столі так і не знайшли. Домовились провести консультації зі шкільними вчителями фізкультури, які, за можливістю, проводитимуть заняття з плавання у вихідні дні.Але чи погодяться самі «фізруки» пожертвувати законним відпочинком за умови, що питання оплати додаткового навантаження лишається не вирішеним?

[![бреус виноградова03](https://mpz.brovary.org/wp-content/uploads/2014/04/breus-vinogradova03.jpg)](https://mpz.brovary.org/wp-content/uploads/2014/04/breus-vinogradova03.jpg)

Заступник міського голови **Лариса Виноградова**, котра запізнилась на початок заходу, запропонувала дочекатись реконструкції басейну на заводі «Металург», де, з її слів, вже почалися певні роботи. Цей басейн, разом з іншими шкільними басейнами, зможе взяти на себе певну частину завантаженості «Купави», а сама «Купава» має стати базою для підготовки професійних спортсменів. ![бреус виноградова06](https://mpz.brovary.org/wp-content/uploads/2014/04/breus-vinogradova06.jpg)

«Ми розглядаємо можливість перенаправлення в басейн дев’ятої школи тих школярів, котрі вчаться найближче – зокрема зі шкіл №7 та №6», - заявила Виноградова.

<iframe src="//www.youtube.com/embed/Kuy5E0clYVo" width="560" height="315" frameborder="0" allowfullscreen="allowfullscreen"></iframe>

Водночас директор «Купави» Сергій Бреус заспокоює інших броварчан: всі ці проблеми стосуються лише середньої ванни басейну – там, де займаються школярі. Велика ванна, з його слів, працює в нормальному режимі – саме у великій ванні тренуються спортсмени та користуються послугами «Купави» інші відвідувачі, які придбали абонемент. Активніше скупувати ці самі абонементи - допоки на них діють «дуже демократичні» ціни – Сергій Бреус закликав усіх броварчан. «Ми бачимо яка ситуація в країні, ми розуміємо, що скоро збільшиться вартість газу та всієї іншої «комуналки», а це вочевидь позначиться на вартості послуг басейну. Тому поки ціна абонементу стала – дуже рекомендую всім його придбати зараз», - наголосив директор-чемпіон.

Незабаром на «Маєш право знати» читайте інтерв’ю з новим директором «Купави» Сергієм Бреусом, в якому він розповість про проблеми, що спіткають багатостраждальний басейн та пояснить, як саме міська громада може долучитись до розвитку нашого спільного дітища – олімпійського басейну «Купава».

**_P.S._**

**_Вже коли матеріал готувався до друку стало відомо, що керівництво басейну спільно з управлінням освіти скоректували графік відвідування басейну школярами і сьогодні заняття проводяться по новому плану, вода фільтрується згідно з нормами і безпеці дітей в "Купаві" нічого не загрожує._**
