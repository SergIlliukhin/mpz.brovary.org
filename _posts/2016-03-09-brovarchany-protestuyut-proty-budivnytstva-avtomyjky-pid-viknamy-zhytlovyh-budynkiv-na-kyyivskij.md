---
title: "Броварчани протестують проти будівництва автомийки під вікнами житлових будинків на Київській"
date: 2016-03-09
categories: 
  - "hromada"
  - "aktsiyi-zahodi"
tags: 
  - "avtomyjka"
  - "aktsiya-protestu"
  - "brovary"
  - "vibir-redaktsiyi"
  - "virubka-derev"
  - "novini"
  - "pylyp-duhlij"
---

**Суботній ранок 5 березня у Броварах не був спокійним. Близько 10:30 на вул. Київський, навпроти ТРЦ «Термінал», біля зеленого будівельного паркану почали збиратись люди. Спершу їх було близько десяти, вони тримали в руках свіже намальовані транспаранти та плакати. Невдовзі до них приєднались кілька десятків чоловіків у темних куртках, які дістались до місця подій кількома групами. Також своєю присутністю мітингувальників підтримали депутати Броварської міської ради одразу трьох фракцій – «Солідарність», «Батьківщина» та «ДемАльянс». Об 11-ій пікет рушив до узбіччя магістральної вулиці з вимогою зупинити будівництво автомийки впритул до багатоквартирних житлових будинків.**

…Ця історія почалась задовго до цього дня – ще рік тому щодо зеленої зони вздовж вулиці Київської вирували неабиякі пристрасті. На початку минулої весни [на цій земельній ділянці вирубали близько сотні дерев](https://mpz.brovary.org/dereva-na-vul-kiyivskiy-prodovzhuyut-spilyuvati-pid-avtomiyku/), мешканці сусідніх багатоповерхівок почали бити на сполох, дійшли до кабінету міського голови. Ігор Сапожко тоді запевнив мешканців, що ніякої автомийки у них під вікнами будувати ніхто не буде. Однак зелені насадження вже не повернути, домовились, що захисну смугу буде відновлено.

[![вирубка_дерев_київська_7](https://mpz.brovary.org/wp-content/uploads/2015/03/IMG_0543.jpg)](https://mpz.brovary.org/wp-content/uploads/2015/03/IMG_0543.jpg)

Та минув рік і проблема знову виринула на поверхню – територію майбутнього будівництва автомийки обнесли зеленим парканом, почались підготовчі роботи.

[![Фото будівництва автомийки](https://mpz.brovary.org/wp-content/uploads/2016/03/Foto-budivnytstva-avtomyjky-1.jpg)](https://mpz.brovary.org/wp-content/uploads/2016/03/Foto-budivnytstva-avtomyjky-1.jpg)

Першим про те, що нехтуються санітарні та будівельні норми, [заявив](https://www.facebook.com/groups/brovary/permalink/1201772473186050/) відомий блогер, мешканець Броварів Пилип Духлій.

> _Прямо зараз за адресою вул. Київська, 333-В через дорогу від Терміналу ведеться незаконне будівництво споруд автомобільного господарства з порушенням санітарних та будівельних норм._
> 
> _Будівництво такого об’єкту в зоні житлового району і житлової забудови в безпосередній близькості від житлових будинків, на території, яка за генпланом відведення під озеленення, порушує як мінімум кілька Державних санітарних правил планування та забудови населених пунктів, Закони України «Про екологічну експертизу», «Про охорону навколишнього природного середовища», «Про планування і забудову територій», “Про забезпечення санітарного та епідемічного благополуччя населення" та Державні будівельні норми._
> 
> _Це вже не кажучи про це, що під це будівництво вирубали санітарні зелені насадження, що відокремлювали міську магістральну дорогу від житлової забудови. Тепер буде відокремлювати 8 постів мийки, які невідомо куди збираються зливати відпрацьовану воду з хімією і отруювати людям свердловини звідки вони беруть воду для пиття._

Він же [закликав](https://www.facebook.com/groups/vShokolade/permalink/515983888584436/) місцевих мешканців вийти з протестом у суботу, 5 березня, щоб захистити свої права. А тим часом активісти готуватимуть заяви до правоохоронних органів.

[![План-схема будівництва автомики](https://mpz.brovary.org/wp-content/uploads/2016/03/Plan-shema-budivnytstva-avtomyky.jpg)](https://mpz.brovary.org/wp-content/uploads/2016/03/Plan-shema-budivnytstva-avtomyky.jpg)

На заклик Пилипа вийшло кілька десятків мешканців багатоквартирних будинків, біля яких зводиться автомийний комплекс. Також акцію протесту підтримали кілька десятків активістів місцевого осередку «Батьківщини» на чолі з депутатом міської ради Борисом Дудком та обласним депутатом Олегом Кищуком. Від партії «Солідарність» прийшли депутати Ірина Веремчук та Володимир Опалько, від «ДемАльянсу» - Аліна Дяченко.

[![Протест проти мийки 3](https://mpz.brovary.org/wp-content/uploads/2016/03/Protest-proty-myjky-3.jpg)](https://mpz.brovary.org/wp-content/uploads/2016/03/Protest-proty-myjky-3.jpg)

Протестувальники оточили будівельний майданчик з промовистими плакатами «Броварчани проти автомийки!» та «Автомийці ні перед нашими будинками!»

[![Протест проти мийки 1](https://mpz.brovary.org/wp-content/uploads/2016/03/Protest-proty-myjky-1.jpg)](https://mpz.brovary.org/wp-content/uploads/2016/03/Protest-proty-myjky-1.jpg)

[![Протест проти мийки 2](https://mpz.brovary.org/wp-content/uploads/2016/03/Protest-proty-myjky-2.jpg)](https://mpz.brovary.org/wp-content/uploads/2016/03/Protest-proty-myjky-2.jpg)

Потім у якості попередження учасники пікету перекрили рух – шляхом безперервного ходіння по пішохідному переходу на розі вулиць Київська та Петлюри. Через 10 хвилин рух було відновлено, а протестанти заявили, що наступного разу будуть діяти більш радикально – якщо влада не почує їх вимог.

[![Протест проти мийки 6](https://mpz.brovary.org/wp-content/uploads/2016/03/Protest-proty-myjky-6.jpg)](https://mpz.brovary.org/wp-content/uploads/2016/03/Protest-proty-myjky-6.jpg)

[![Протест проти мийки 8](https://mpz.brovary.org/wp-content/uploads/2016/03/Protest-proty-myjky-8.jpg)](https://mpz.brovary.org/wp-content/uploads/2016/03/Protest-proty-myjky-8.jpg)

Прикметно, що до місця подій приїхав і колишній депутат міської ради Петро Базишин, якого мешканці пов’язують з будівництвом автомийки. Він спершу познімав учасників протесту на свій мобільний телефон, а потім підійшов і став запевняти, що всі роботи проводяться законно та фірма має всі необхідні документи.

[![Протест проти мийки 7](https://mpz.brovary.org/wp-content/uploads/2016/03/Protest-proty-myjky-7.jpg)](https://mpz.brovary.org/wp-content/uploads/2016/03/Protest-proty-myjky-7.jpg)

Присутня на акції архітектор за фахом, активістка Ірина Нікітчина заперечила йому і зазначила, що детальним планом території на цьому місці не передбачено ніяких автомийок.

[![Протест проти мийки 5](https://mpz.brovary.org/wp-content/uploads/2016/03/Protest-proty-myjky-5.jpg)](https://mpz.brovary.org/wp-content/uploads/2016/03/Protest-proty-myjky-5.jpg)

[![Детальний план Автомийка](https://mpz.brovary.org/wp-content/uploads/2016/03/Detalnyj-plan-Avtomyjka.jpg)](https://mpz.brovary.org/wp-content/uploads/2016/03/Detalnyj-plan-Avtomyjka.jpg)

У підсумку мешканці домовились передати свої вимоги у письмовій формі та прийти на найближчу сесії Броварської міської ради, щоб депутати та міський голова нарешті їх почули та вжили належні заходи. Зокрема люди вимагатимуть припинення незаконного будівництва, повернення землі в загальне користування та відновлення незаконно знищених зелених насаджень по всіх ділянках вздовж цієї частини вулиці Київської.

«_Окрім цього готуються скарги в прокуратуру з вимогою оцінити законність дій посадових осіб, притягти їх до відповідальності, а також позов до суду з вимогою захистити законні права мешканців_», - [зазначив](https://www.facebook.com/groups/brovary/permalink/1208649262498371/) Пилип Духлій у соціальних мережах за підсумками акції.

_Фото – Бажен Левковець, Пилип Духлій_
