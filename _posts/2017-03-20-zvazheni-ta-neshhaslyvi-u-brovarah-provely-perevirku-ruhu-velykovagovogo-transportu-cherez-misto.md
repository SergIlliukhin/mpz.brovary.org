---
title: "Зважені та нещасливі. У Броварах провели перевірку руху великовагового транспорту через місто"
date: 2017-03-20
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "andrij-vasylenko"
  - "brovary"
  - "velykovagovyj-transport"
  - "vibir-redaktsiyi"
  - "vul-kiyivska"
  - "dorogi"
  - "kp-brovary-blagoustrij"
  - "novini"
  - "operatyvna-narada"
  - "reyd"
  - "ukrtransbezpeka"
---

**17 березня у Броварах перевіряли великогабаритний транспорт, що проїжджає містом, на відповідність ваги. Нагадаємо, велоковантажному транспорту понад 24 т заборонено пересуватися вулицями міста через небезпеку руйнування доріг. Про це сьогодні говорили на оперативній нараді у Броварській міській раді.**

Сьогодні під час оперативної наради керівник **КП "Бровари-Благоустрій" Андрій Василенко** звітував про перевірку руху великовагового транспорту через Бровари. Через плутанину, що виникла з його коментарями, міському голові **Ігорю Сапожку** довелося помітно допомогти керівникові підприємства.

\[caption id="attachment\_67968" align="aligncenter" width="600"\]![](https://mpz.brovary.org/wp-content/uploads/2017/03/IMG_9617-e1490002289307.jpg) Андрій Василенко\[/caption\]

Минулої п'ятниці комунальне підприємство спільно з місцевою поліцією, громадськими формуваннями та **управлінням Укртрансбезпеки в Київській області** провело рейдову перевірку по вулиці **Київській** у зв'язку з проходженням великогабаритного транспорту через місто.

Фури зупиняли та зважували. Для цього відповідальні служби взяли в оренду в колег із Боярського району спеціальні ваги для відслідковування дотриманя водіями норм законодавства. Також у рамках превентивних заходів відповідно до [рішення](http://docs.brovary.org/p38498/12.07.2016/411) виконавчого комітету від 12.07.2016 по вулиці Київській та інших КП "Бровари-Благоустрій" було доручено встановити [дорожні знаки 3.15 і 3.16](https://vodiy.ua/pdr/33/) про вагові обмеження.

На думку Андрія Василенка, несправедливо те, що за перевантаження відповідає не власник транспортного засобу, а керманич. _"Один із водіїв отримав штраф на 1200 євро. Фактично, він повинен був їхати через окружну, але вирішив пожаліти свої колеса..._ _Після цього випадку сказав, що скільки житиме, через Бровари їздити не буде", —_ розповів директор "Бровари-Благоустрій".

Міський голова також звернув увагу на те, що значної шкоди дорогам наносять і місцеві підприємства. Їхні великогабаритні автомобілі часто їздять уночі і воліють прямувати через Бровари, а не пощерблену окружну дорогу, при цьому порушуючи законодавство. _"Існує вірогідність, що за кілька років дорога на Київській стане такою ж розбитою, як і окружна. Саме тому подібні рейди повинні відбуватися постійно", —_ зазначив міський очільник.

Нагадаємо, що постановою Кабінету міністрів України від 21 жовтня 2015 року було введено обмеження на рух автомобільними дорогами загального користування місцевого значення для вантажівок фактичною масою понад 24 тонни (або більше 7 тонн на вісь). А нова транспортна інспекція Укртрансбезпека запрацювала в Україні з 2016. Серед ресурсів служби - сучасні відеофіксації та контроль ваги вантажівок "на ходу".
