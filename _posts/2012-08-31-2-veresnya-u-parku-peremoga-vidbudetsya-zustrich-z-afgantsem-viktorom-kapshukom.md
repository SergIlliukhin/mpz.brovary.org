---
title: "2 вересня у парку «Перемога» відбудеться зустріч з «афганцем» Віктором Капшуком"
date: 2012-08-31
categories: 
  - "announce"
tags: 
  - "viktor-kapshuk"
  - "groza"
  - "gromadskiy-zahist-kiyivshhini"
  - "gromadskiy-universitet"
  - "kapshuk"
  - "mobi"
  - "park-peremoga"
  - "publichni-lektsiyi"
  - "rizanenko"
---

[![](https://mpz.brovary.org/wp-content/uploads/2012/08/kapshuk-2.jpg "капшук 2")](https://mpz.brovary.org/wp-content/uploads/2012/08/kapshuk-2.jpg)У неділю, 2 вересня, о 16:00 у рамках проекту **«Громадський університет»** у броварському парку «Перемога» біля фонтану відбудеться зустріч з головою обласного осередку Спілки афганців воїнів-інтернаціоналістів, Героєм Радянського Союзу **Віктором Дмитровичем Капшуком**. Пан Віктор виступить з лекцією на тему «Особистий секрет успіху». Про це "Маєш право знати" повідомили організатори зустрічі.

ДОВІДКА ГАЗЕТИ "[ХРЕЩАТИК](http://www.kreschatic.kiev.ua/ua/3788/art/1297709554.html)":

**"_Віктор Капшук_** _народився 15 липня 1965 року в селі Карапишах Миронівського району на Київщині._ _У жовтні **1983** року був призваний до Прикордонних військ КДБ СРСР. Закінчив школу сержантського складу Середньоазійського прикордонного округу. В травні **1984**\-го призначено командиром бойової групи до десантно-штурмової маневреної групи Керкінського прикордонного загону. За період служби група здійснила 14 бойових операцій, у яких ліквідовано понад 100 душманів та захоплено 70 одиниць стрілецької зброї.  У березні **1985** року під вогнем душманів прорвався до пораненого офіцера й виніс його в безпечне місце.  У серпні **1985**\-го на чолі невеликої групи бійців кілька годин стримував атаки переважаючих сил ворога.  Указом Президії Верховної Ради СРСР від 6 листопада 1985 року за мужність і героїзм під час надання інтернаціональної допомоги Демократичній Республіці Афганістан, старшому сержантові Віктору Капшуку присвоєно звання Героя Радянського Союзу.  У грудні **1985** року став курсантом Вищого прикордонного військово-політичного училища КДБ СРСР.  З **1989** року служив заступником начальника з політичної частини 5-ї прикордонної застави 46-го прикордонного загону Середньоазійського прикордонного округу.  З **1990** року — командир взводу охорони КПП “Київ-аеропорт” Західного прикордонного округу. Після розпаду СРСР прийняв присягу на вірність Україні. Проходив службу в складі Держприкордонслужби України.  З **1992** року командував стройовим взводом відділу оформлення пасажирів ОКПП “Бориспіль”, був старшим контролером відділення прикордонного контролю “Жуляни” ОКПП “Київ”.  З **1993** року — начальник контрольного посту “Черкаси-Авіа”._ _З **1996**\-го — заступник командира навчальної роти, заступник командира навчального батальйону з виховної роботи, офіцер Управління виховної роботи головного командування Прикордонних військ України. Торік полковник Капшук вийшов у відставку.  Одружений. Має двох дітей_".

Нагадаємо, перша зустріч у рамках проекту «Громадський університет» відбулась 25 серпня, коли [з відкритою лекцією на тему «Бультер’єр громадянського суспільства»](https://mpz.brovary.org/anatoliy-dnistroviy-rozpoviv-brovarchanam-pro-bulter-yeriv-gromadyanskogo-suspilstva/) перед броварчанами виступив сучасний письменник та публіцист **Анатолій Дністровий**.

> Публічні лекції у броварському парку  «Перемога» започатковано ГО «Громадський захист Київщини», молодіжним крилом цієї організації «Броварська ініціатива» та за підтримки кандидата в народні депутати від партії «УДАР» Павла Різаненка.
