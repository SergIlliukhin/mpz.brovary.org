---
title: "Хто заробляє на отруєнні броварських дошкільнят? Перша частина розслідування"
date: 2012-03-21
categories: 
  - "rozsliduvannya"
tags: 
  - "vibir-redaktsiyi"
  - "garnyk"
  - "dnz-kolosok"
  - "onyshhenko"
  - "sapozhko"
  - "tenderi"
  - "torgprodservis"
---

Дитячі садки – одне з перших місць, де формується людська особистість. Саме тут діти отримують перші знання, розвиваються фізично та інтелектуально. Всім, хто виховує дітей, відомо – аби дитина зростала правильно, слід дотримуватись багатьох постулатів і норм. Це не тільки різноманітні вправи, а передусім якісне та корисне харчування.

Редакції «Маєш право знати» стало відомо, що в одному з навчально-виховних закладів міста діти не отримують необхідних продуктів, недоїдають, страждають від дефіциту вітамінів та поживних речовин. А інколи – масово труяться.

 

[![](https://mpz.brovary.org/wp-content/uploads/2012/03/01.jpg "Дитсадок "Колосок"")](https://mpz.brovary.org/wp-content/uploads/2012/03/01.jpg)

**Дитячий садок "Колосок"**

**Панкреатит за один день - рецепт від броварського дитсадка**

Все почалось з серпня минулого року, коли в одному з броварських дитсадків у 13 дітей стався розлад шлунку. Відразу після цього дітей оглянули лікарі та встановили діагнози - гострий гастрит, пакреатит та функціональний розлад шлунку. З перевіркою в садочок наглянула Броварська районна санепідемстанція.

За результатами перевірки та розслідування подробиць інциденту Броварська районна СЕС видає власні висновки й рекомендації. Броварському міському голові Сапожку І. В. та начальнику управління освіти Онищенку В. І. епідеміологи надсилають лист, де вказують причини отруєння дітей – неякісний «Нектар виноградно-яблучний», який привезли в одній упаковці з соком. Виявилось, що даний нектар занадто відрізняється від соку своїми складовими, адже сік – це 100% фруктів, в той час як нектар містить лише 25% фруктової основи. Все інше – вода, цукор та концентрати. Більше того - нормами харчування, затвердженими Кабміном, дітям дошкільного віку взагалі заборонено вживати цей продукт. Врахувавши всі аналізи харчової продукції, що постачається в садочок, СЕС наголошує міській владі на необхідності змінити постачальника харчів з метою недопущення подібних ситуацій в усіх броварських навчально-виховних закладах.

[![](https://mpz.brovary.org/wp-content/uploads/2012/03/ses1.jpg "висновок СЕС ст.1")](https://mpz.brovary.org/wp-content/uploads/2012/03/ses1.jpg)[![](https://mpz.brovary.org/wp-content/uploads/2012/03/ses2.jpg "висновок СЕС ст.2")](https://mpz.brovary.org/wp-content/uploads/2012/03/ses2.jpg)

Ознайомившись з рекомендаціями та висновками санепідемстанції, управління освіти та міський голова приймають рішення: проігнорувати рекомендації санітарно-епідеміологічної служби та залишити за наявним постачальником – ПП «Торгпродсервіс» - виключне право забезпечувати харчами комунальні дитсадки. Натомість звільняють завідуючу садочка Мельникову Л. О. – саме її звинувачують в отруєнні через «одноразове грубе порушення трудових обов’язків», мотивуючи це тим, що завідувачка дозволила годувати дітей подібними продуктами. Прикметно, що саме в той час, коли від нектару постраждали діти, завідуюча знаходилась у відпустці й не могла прийняти рішення щодо злощасних харчів. На місці ж була медсестра Жабченко Н. І., яка й повідомила про інцидент в Броварську районну СЕС. Формально ж завідуючу звільнили тільки в листопаді – аж через 2 місяці після інциденту з отруєнням малечі.

[![](https://mpz.brovary.org/wp-content/uploads/2012/03/avern_batk_p2.jpg "Звернення батьків до Сапожка ст.2")](https://mpz.brovary.org/wp-content/uploads/2012/03/avern_batk_p2.jpg)[![](https://mpz.brovary.org/wp-content/uploads/2012/03/zvern_batk2.jpg "Звернення батьків до Сапожка ст.1")](https://mpz.brovary.org/wp-content/uploads/2012/03/zvern_batk2.jpg)Відразу після звільнення завідуючої, небайдужі батьки вихованців «Колоска» пишуть лист-звернення до міського голови Сапожка та броварського прокурора Гарника, де просять захистити Мельникову від незаконного рішення управління освіти, позаяк вважають, що її вини в тому, що постачальник привіз дітям нектар замість соку, немає. Сама ж завідуюча подає до суду з метою поновлення її на роботі, хоч в справедливе рішення броварської Феміди вірить не особливо.

**Магічне перетворення «Колоска» у «Веселку»**

Мерська та прокурорська відповіді на звернення батьків не забарились. Прокурор каже, що не в його компетенції розглядати трудові спори, а Сапожко заявляє, що завідуючу покарано справедливо, адже мало місце «грубе порушення режиму харчування та халатне ставлення до приймання харчових продуктів», а «відповідальність за діяльність закладу несе його керівник».

> На прохання детально розповісти своє бачення ситуації журналістам «МПЗ» пані Мельникова відмовилась, так як боїться помсти та переслідувань з боку влади. «Депутата навіть побили, а що  вже казати про мене…», - сумно констатує завідуюча з понад тридцятирічним стажем роботи в ДНЗ «Колосок». Більшість важливої інформації про ситуацію, що сталась в садочку, завідувачка розкривати відмовилась як мінімум до суду, котрий має або поновити її на роботі, або погодитись з рішенням влади.

[![](https://mpz.brovary.org/wp-content/uploads/2012/03/03.jpg "03")](https://mpz.brovary.org/wp-content/uploads/2012/03/03.jpg)Проте не виключено, що поновлювати Мельникову вже не буде де. ДНЗ «Колосок» відразу після інциденту поспішно перейменовують в центр розвитку дитини «Веселка». Питається – чому саме зараз? Чому за всю історію існування «Колоска» нікому в голову не прийшло змінити цю назву? Чи не пов’язано це з тим, аби обрубати незаконно звільненій завідуючій усі можливості поновитись на роботі, адже та вимагатиме поновлення саме в ДНЗ «Колосок», з якого її звільнили. Але закладу з такою назвою, на момент винесення судового рішення – котре переносилось вже двічі - вже може не існувати в природі.

 

 

**Ті самі гості – в ту саму хату**

Що ж відбувається далі з постачанням їжі? Перед Новим роком проходить тендер на закупівлю харчових продуктів у навчально-виховні заклади міста. Його виграє, як не дивно, той же постачальник неякісних продуктів - сумнозвісний ПП «Торгпродсервіс».

З власних джерел «Маєш Право Знати» стало відомо, що з виконанням тендерних домовленостей та зобов’язань ПП «Торгпродсервіс» не справляється. Відповідно до наданої інформації, продукти в садочки та школи постачаються не те, що низької, а жахливої якості: риба, запакована в одній упаковці, виявляється різних видів, морожена-переморожена по кілька разів. При розмороженні вона іноді взагалі розпадалась «на молекули». Печінка, почорніла від часу, настільки смерділа, що неможливо було заходити в кухню. Яловичина, яка за нормами повинна займати 60% всього м’ясного раціону дітей, в меню відсутня взагалі. Натомість дітей годують курятиною та свининою.

 

[![](https://mpz.brovary.org/wp-content/uploads/2012/03/menu12.jpg "Меню ДНЗ "Колосок" за 17 листопада 2011 р.")](https://mpz.brovary.org/wp-content/uploads/2012/03/menu12.jpg)[![](https://mpz.brovary.org/wp-content/uploads/2012/03/menu10.jpg "Меню ДНЗ "Колосок" за 11 листопада 2011 р.")](https://mpz.brovary.org/wp-content/uploads/2012/03/menu10.jpg)[![](https://mpz.brovary.org/wp-content/uploads/2012/03/menu5.jpg "Меню ДНЗ "Колосок" за 10 листопада 2011 р.")](https://mpz.brovary.org/wp-content/uploads/2012/03/menu5.jpg)

**В меню броварських дошкільнят м'ясо та риба практично відсутні. Натомість салат з квашеної капусти дітлахи змушені запивати кавою з молоком**

Сезонних фруктових продуктів (літо-осінь) броварські дошкільнята також не отримували. Українські вишні, сливи, яблука, груші, так багаті на вітаміни і які так щедро дарує наша земля, чомусь опинилися в дефіциті. Замість них дітям давали банани, вирощені невідомо коли. В планах відповідальної за харчування в управлінні освіти пані Мотрич було закупити для дітей виноград в липні! Як відомо, в Україні ранні сорти винограду достигають в кінці серпня - на початку вересня. Таке рішення Мотрич не дивне, адже відповідальний за харчування в дитсадках за фахом – викладач математики.

**Кінець першої частини.**

В другій частині розслідування ви дізнаєтесь, чому підприємство, котре постачає непридатні для споживання харчі броварським дітям, стало лідером в Броварах по перемогам в тендерах Броварської міської ради.  А також про те, як оцінюють ситуацію, що склалась, міський голова Ігор Сапожко та начальник Управління освіти Броварської міської ради Володимир Онищенко.

**_[Тарас Шако](https://mpz.brovary.org/author/shako/),_** **_[Андрій Качор](https://mpz.brovary.org/author/kachor/)_**

_спеціально для "Маєш Право Знати"_
