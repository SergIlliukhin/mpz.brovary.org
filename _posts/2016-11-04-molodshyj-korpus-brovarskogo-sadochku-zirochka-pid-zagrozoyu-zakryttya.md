---
title: "Молодший корпус броварського садочку \"Зірочка\" під загрозою закриття"
date: 2016-11-04
author: 
  username: "ulitenko"
  display_name: "Ірина Улітенко"
categories: 
  - "brovary"
  - "novyny"
tags: 
  - "igor-romanenko"
  - "avarijna-budivlya"
  - "brovary"
  - "vibir-redaktsiyi"
  - "gromadska-rada"
  - "gromadska-rada-pri-upravlinni-osviti"
  - "dytyachyj-sadochok"
  - "dnz-zirochka"
  - "nachalnyk-upravlinnya-osvity"
  - "novini"
  - "oksana-melnyk"
coverImage: "wp-content/uploads/2016/11/30_big.jpg"
---

**Старі будівлі навчальних закладів іноді в такому аварійному стані, що небезпечні для відвідування дітей: то [тріщина](https://mpz.brovary.org/aktyvisty-pereviryly-shho-potribno-remontuvaty-u-brovarskyh-shkolah-ta-sadochkah/) на півстіни у садочку, то взагалі обвалюються перекриття, як у школі в [Василькові](https://www.unian.net/incidents/1565942-v-vasilkove-obrushilas-chast-shkolyi-foto.html). Нещодавно виникла проблема з приміщенням броварського ДНЗ "Зірочка" і йде мова навіть про знесення будівлі. Проблема існує давно, а корпус треба було закривати ще влітку. Натомість були набрані нові групи дітей, які зараз збираються розформовувати та переводити у інші садочки.**

До "Маєш право знати" звернулися обурені батьки з броварського садочку "Зірочка", що на Ярослава Мудрого, 3. Розповідають, що нещодавно їх проінформували про закриття молодшого корпусу їхнього ДНЗ. Причина – аварійний стан даху будівлі. Як повідомили батькам вихователі та завідуюча садочку, діти будуть розформовані по іншим дошкільним закладам. Батькам ситуація не до вподоби. Мовляв, поблизу інших садочків майже немає, і «розселяти» дітей будуть далеко від місця проживання. В період зими важко возити дітлахів зранку на транспорті, а це переважно діти ясельного віку 2-3 рочки. Також дитині прийдеться проходити заново адаптацію та звикати до нових вихователів.

Як зазначила нам одна з мам маленького вихованця цього садочка, у батьків зараз виникає головне питання:

> чому дозволили набирати дітей у групи, а потім на початку навчального року вирішили закривати приміщення?

_«Ми, батьки, не були попереджені про аварійний стан садочка, коли здавали перші добровільні внески перед початком начального року,_ – розповідає вона. – _Зараз групи сформовані, батьки на роботі працюють. Куди дівати малечу? Попереду зима та возити малюків на громадському транспорті важко і далеко. Завідуюча нам сказала, що можливо музичну залу перероблять на групу, але це вже буде у наступному навчальному році. І відвідувати таку групу зможуть тільки дітки тих батьків, в кого більше двох діток ходять у цей садок. А всіх інших діток переведуть в інші садочки»._

Спантеличеність і хвилювання батків вилилися і в соціальні мережі: там також [ведуться](https://www.facebook.com/groups/brovary/permalink/1412201325476496/?comment_id=1412276792135616&reply_comment_id=1412900318739930&ref=notif&notif_t=group_comment_reply&notif_id=1478241394698156) розмови про несподіване закриття корпусу ДНЗ "Зірочка", де знаходяться ясельна та молодша групи.

Так чому ж влітку броварське управління освіти не потурбувалося про це, не перевірило, не замовило експертну оцінку стану будівлі? Натомість перед початком навчального року будівлю садочку визнали придатною для відвідування та навчання діток, були сформовані та набрані нові групи.

\[caption id="attachment\_62503" align="aligncenter" width="600"\][![melnyk](https://mpz.brovary.org/wp-content/uploads/2016/11/melnyk.jpg)](https://mpz.brovary.org/wp-content/uploads/2016/11/melnyk.jpg) Оксана Мельник\[/caption\]

За роз’ясненнями ми звернулись до начальника управління освіти та науки Броварської міської ради **Оксани Мельник**. Вона повідомила, що після обвалу стіни в школі у місті Василькові, за наказом Кабміну, були створені комісії для обстеження будівель навчальних закладів по всій Україні. Обстеження у садочку "Зірочка" допоміг зробити наприкінці жовтня голова Громадської Ради при управлінні освіти **Ігор Романенко**.

_"Про аварійність приміщення влітку ніхто не знав,_ - каже Оксана Миколаївна. - _Були виділені кошти на ремонт фасаду цього садочка, але їх не використали, бо побачили просівшу балку на стелі приміщення. На той час можна було зробити тільки візуальне обстеження корпусу ДНЗ "Зірочка", а завідуюча садку казала, що ця балка в такому стані вже давно і загрози не становить. Тоді вирішили її укріпити, що зараз і зроблено. Мова про закриття приміщення поки не йдеться, доки не буде офіційного експертного висновку щодо аварійності будівлі. Але якщо у висновку буде зазначено про те, що будівля досить стара і становить небезпеку, скоірше за все вона піде під знесення"._

На питання "в які садочки переведуть діток?" пані Оксана повідомила, що завідуючій ДНЗ "Зірочка" надані рекомендації щодо індивідуальної розмови з батьками кожної дитини, аби з'ясувати, в який садочок їм зручно перевести малечу. _"Залишити саме в цьому корпусі дітей - це ризикувати їхнім життям. Якщо батьки захочуть залишитися в ДНЗ "Зірочка", ми підемо на співпрацю і будемо шукати місце і можливість розташування дітей в іншому корпусі цього закладу",_ - пояснила пані Оксана.

\[caption id="attachment\_49485" align="aligncenter" width="600"\][![](https://mpz.brovary.org/wp-content/uploads/2015/12/zlochynnist-shkolyariv-1.jpg)](https://mpz.brovary.org/wp-content/uploads/2015/12/zlochynnist-shkolyariv-1.jpg) Ігор Романенко\[/caption\]

У той же час **Ігор Романенко**, голова Громадської Ради при управлінні освіти, повідомив, що про стан будівлі було відомо ще влітку. Але лише зараз було зроблено експертний огляд. За ініціативою пана Романенка було запрошено сертифікованого експерта, щоб надати оцінку стану будівлі корпусу ДНЗ "Зірочка". Звіт про технічний стан будівельних конструкцій наразі готується.

За словами пана Ігоря, згідно висновків експерта, дах цього закладу в аварійному стані – на **16 см** просіла балка перекриття. Зараз дах потребує повної та негайної заміни, а найкраще, щоб марно не витрачати бюджетні кошти на ремонт, саму будівлю треба зносити. _"Попереду зима, піде сніг і навантаження на дах зросте. Це призведе до додаткового ризику того, що балка та дерев’яні перекриття можуть не витримати і споруда обвалиться,_ - каже пан Романенко. - _Взагалі бачення Громдської ради таке, щоб раз на рік експертна організація проводила експертизу стану приміщень усіх шкіл та садочків. Тоді ми будемо знати, які заклади потребують негайного ремонту та унеможливлюють перебування в них дітей"._

[![14886279_924281231036426_68900396_n](https://mpz.brovary.org/wp-content/uploads/2016/11/14886279_924281231036426_68900396_n.jpg)](https://mpz.brovary.org/wp-content/uploads/2016/11/14886279_924281231036426_68900396_n.jpg)

Виглядає так, що допоки грім не гряне, ніхто не схаменеться. Виходить, що такої оцінки про технічний стан будівель броварських навчальних закладів ніхто ніколи не робив? І якщо б не було трагедії у Василькові і постанови Кабміну про перевірку, то балка так підпертою й залишилась, а діти і надалі продовжували відвідувати дитячий заклад, ризикуючи власним життям?

За словами батьків, а також повідомленням у соцмережах, наступного тижня у садочку збиратимуть батьківські збори, щоби провести обговорення по ситуації, яка склалась у ДНЗ. Також найближчим часом буде готовий експертний звіт - і буде вирішуватися доля будівлі. А дітям доведеться "ущільнюватися" в інші групи чи в інші садочки, яких і так велика нестача в місті, як, до речі, і шкіл.
