---
title: "У Верховній Раді створено міжфракційне депутатське об'єднання “Київщина”"
date: 2017-02-09
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "verhovna-rada"
  - "kyyivshhyna"
  - "novini"
  - "pavlo-rizanenko"
---

**У вівторок у Верховній Раді відбулося засновницьке засідання нового міжфракційного депутатського об'єднання "Київщина". До його складу увійшли 18 народних депутатів різних фракцій і груп, серед яких народний депутат по 97 округу від Броварів - Павло Різаненко. Метою створення нової політичної фракції є соціально-економічний розвиток столичного регіону, розробка стратегічних напрямів розвитку території приміської зони в спільних інтересах Києва та Київської області, удосконалення законодавства щодо об’єднання територіальних громад та взаємодія між громадами Київщини.**

Як повідомляє МДО "Київщина" на своїй [офіційній сторінці](https://www.facebook.com/kyivshchyna/posts/217674948637007) у FB, **7 лютого** у Верховній Раді відбулося установче засідання міжфракційного депутатського об'єднання «Київщина». До його складу увійшло **18** народних депутатів різних фракцій і груп: **Ярослав Москаленко, Сергій Мельничук (батальйон Айдар), Сергій Скуратовский, Юрій Чижмарь, Хвича Мепаришвілі, Вадим Івченко, Ірина Сисоєнко, Ярослав Єдаков, Артур Палатний, Олег Велікін, Ірина Суслова, Ольга Червакова, Марія Іонова, Павло Різаненко, Олександр Черненко, Євгеній Рибчинський, Тетяна Ричкова і Віталій Гудзенко.**

Координатором об’єднання обрано Ярослава Москаленка, заступником - Хвичу Мепарішвілі (Народний фронт), секретарем - Ірину Суслову.

Нардепи об’єдналися навколо вирішення соціально-економічних проблем столичного регіону, плануючи вдосконалити стратегію розвитку Київщини, поліпшити її бізнес-клімат та підвищити рівень соціальних стандартів життя.

Процес створення нового об’єднання розпочався ще у січні за ініціативою народного депутата **Ярослава Москаленко** (96 округ, м. Буча, Славутич, Бородянський, Іванківський, Поліський, Вишгородський райони – очільник “Воля народу” в минулому член ПР), про що він повідомив у своєму коментарі [виданню “Громада Приірпіння”](http://kotsubynske.com.ua/2017/01/17/chervakova-u-parlamenti-stvoryuyut-mfo-kyjivschyna/): _“Головне завдання цього міжфракційного об’єднання буде вирішення на вищому законодавчому рівні нагальних проблем Киівщини. Це і підтримка органів місцевого самоврядування, боротьба з корупцією, розробка та впровадження на рівні області медичних реформ, розвиток приміських зон, це і розвиток міст та селищ в контексті децентралізації. В зоні нашої уваги буде реформування чорнобильського законодавства, а також зоною окремої уваги буде питання житлового-комунального господарства, особливо в пристоличних населених пунктах”._

До складу нового об’єднання увійшли переважно ті, кого обрали в мажоритарних округах Київської області, серед яких депутат по 97-му мажоритарному округу **Павло Різаненко**. Окрім депутатів-мажоритарників, приєдналися і депутати, що пройшли за списками та наразі допомагають громадам Київщини вирішувати їхні проблеми. Це зокрема нардепи від БПП Марія Іонова та Ольга Червакова.

Нардеп **Ірина Сисоєнко** вважає одним із головних пріоритетів питання успішної медичної реформи в області: _"Хорошим прикладом є уникнення соціальної напруженості при створенні госпітальних округів в області. Ми активно включилися в ході їх формування і нам вдалося донести до населення, що головне, щоб в ході медичної реформи не закрилася жодна лікарня, жоден ФАП. Кожен житель Київщини повинен отримати рівний доступ до якісних медичних послуг. У цьому моя позиція, як заступника голови профільного комітету, і позиція керівництва області співпадають."_

На першому засіданні народні депутати обговорили питання співпраці між Київською обласною радою і облдержадміністрацією. Про це зауважив депутат від Броваріського округу **Павло Різаненко**: _"Ми бачимо, що є бажання голови Київської ОДА налагодити належну роботу держорганів в області. Сподіваюсь, міжфракційне депутатське об'єднання сприятиме діалогу різних гілок влади в інтересах Київщини. Але найголовніше налагодити співпрацю облради з облдержадміністрацією, чого, на жаль, наразі немає. В результаті відсутності цієї співпраці страждають громади Київської області»._

Саме з метою ефективної координації спільної роботи по Київськїй області, міжфракційне об'єднання на наступне засідання планує запросити голову Київської ОДА **Олександра Горгана** та керівника Київської облради **Ганну Старикову**.
