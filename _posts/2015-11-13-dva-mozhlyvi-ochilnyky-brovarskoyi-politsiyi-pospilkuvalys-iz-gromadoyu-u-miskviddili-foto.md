---
title: "Два можливі очільники броварської поліції поспілкувались із громадою у міськвідділі - ФОТО"
date: 2015-11-13
author: 
  username: "trydence"
  display_name: "Дмитро Карпій"
categories: 
  - "vlada"
  - "novyny"
tags: 
  - "viddilok"
  - "vibir-redaktsiyi"
  - "dekonayidze"
  - "militsiya"
  - "mvs"
  - "novini"
  - "pastushenko"
  - "politsiya"
  - "reforma"
  - "troyan"
  - "yanchynskyj"
---

**Цієї середи, 11 листопада, на зустріч із громадськістю приїхали два ймовірних претенденти на посаду начальника броварської поліції. Розповіли про себе та поспілкувалися із людьми Володимир Пастушенко, екс-керівник Кагарлицького районного відділення міліції, та Олег Янчинський, донедавна – очільник Макарівського відділку. Під час розмови багато присутніх негативно висловлювались щодо кандидатури Пастушенка, аргументуючи нібито наявністю у правоохоронця злочинних діянь. Натомість, другий претендент заперечень не викликав. Водночас, не заперечуючи проти кандидатури Янчинського, активісти зазначили: і надалі виступатимуть за те, щоби броварську поліцію очолив попередній начальник відділу – Микола Клименко.**

Нагадаємо, що від суботи, коли набув чинності закон «Про національну поліцію», у Броварах триває кадровий скандал навколо посади нового очільника місцевого правоохоронного органу. Зі слів активістів, того дня начальник Головного управління Національної поліції в Київській області **Вадим Троян** надіслав телеграму про призначення тимчасово виконуючим обов’язки у Броварах **Володимира Пастушенка.**

Після цього громадськість [екстрено зібралась](https://mpz.brovary.org/zbory-gromady-i-shyny-pid-miskviddilom-protest-proty-neprozorogo-pryznachennya-kerivnyka-brovarskoyi-politsiyi/) на обговорення, під відділок колишньої міліції принесли шини. Тоді Троян нібито скасував своє рішення. У понеділок у прес-службі обласної поліції підтвердили, що відділення лишається без голови, ним тимчасово керують три заступники звільненого раніше начальника.

Обласний главк дав громадськості на вибір 7-х претендентів на посаду тимчасово виконуючого обов’язки – високих очільників у міліції з різних куточків Київщини. Люди мали обрати одного з кандидатів. За планом кандидат, у разі затвердження, мав би керувати броварською поліцією близько двох місяців – до остаточного призначення начальника відділку. Зібравши інформацію про претендентів і обговоривши їх на нараді у понеділок, наступного дня делегація активістів поїхала на прийом до Вадима Трояна. Зі слів представників громадськості, конструктивного діалогу з ним не вийшло. Того ж дня у Міністерстві внутрішніх справ активісти не змогли поговорити із керівником Національної поліції України **Хатією Деканоїдзе**. Однак їм пообіцяли зустріч із ймовірними кандидатами на посаду очільника броварської поліції.

**Володимир Пастушенко**

Вчора ця зустріч відбулася, до Броварів приїхали двоє претендентів на крісло головного броварського поліцейського. На розмову зібралась майже повна актова зала у відділку.

[![Поліція_11.11.2015_00003](https://mpz.brovary.org/wp-content/uploads/2015/11/Politsiya_11.11.2015_00003.jpg)](https://mpz.brovary.org/wp-content/uploads/2015/11/Politsiya_11.11.2015_00003.jpg)

До дискусії активісти підготувались. Володимиру Пастушенку присутні ставили багато запитань. Як вони самі розповіли раніше, шукали інформацію про озвучених 7-х претендентів, перш за все спілкуючись із місцевими мешканцями та підприємцями. Знайшли і декілька письмових заяв про злочини, які нібито вчинив Пастушенко.

[![Поліція_11.11.2015_00059](https://mpz.brovary.org/wp-content/uploads/2015/11/Politsiya_11.11.2015_00059.jpg)](https://mpz.brovary.org/wp-content/uploads/2015/11/Politsiya_11.11.2015_00059.jpg)

Активістів цікавило, що скаже екс-міліціонер зокрема на звинувачення щодо ймовірного «кришування» наркобізнесу в одному із клубів райцентру та незаконного заволодіння майном загиблого бійця АТО Марка Пославського. Володимир Пастушенко відкинув ці докори, запевняючи, що наведене не відповідає дійсності.

[![Поліція_11.11.2015_00038](https://mpz.brovary.org/wp-content/uploads/2015/11/Politsiya_11.11.2015_00038.jpg)](https://mpz.brovary.org/wp-content/uploads/2015/11/Politsiya_11.11.2015_00038.jpg)

Присутні також запитували про автомобіль BMW X3, на якому, за даними дослідників, їздить Пастушенко. Правоохоронець на це відповів, що машина належить не йому, а батькові. Окрім того, він зауважив, що не має власного житла, а ділянка, якою володіє, площею всього 24 кв. м.

На запитання про те, яким чином Пастушенко збирається працювати в умовах недовіри від громади, той заявив, що як буде наказ – він буде зобов’язаний його виконувати.

З-поміж присутніх броварців на захист кагарлицького екс-міліціонера став лише представник організації АТО-М. Він запропонував дати можливість претенденту на посаду попрацювати у Броварах. Мовляв, люди змінюються, тому, можливо, вдасться разом із ним спільно спробувати змінити систему. Також чоловік зауважив, що наразі відділок перебуває без голови, тому міліція у Броварах нібито не працює.

Окрім того, у залі були присутні двоє чоловіків із Кагарлика, які, як вони самі зізналися, приїхали до Броварів разом із Володимиром Пастушенком. Чоловіки представилися учасниками спілки АТО Кагарлицького району. Вони запевняли, що прибули не з метою захищати претендента-земляка. Водночас, розповіли, що зверталися до Пастушенка зі своїми питаннями, і ніколи від нього не чули відмови.

[![Поліція_11.11.2015_00058](https://mpz.brovary.org/wp-content/uploads/2015/11/Politsiya_11.11.2015_00058.jpg)](https://mpz.brovary.org/wp-content/uploads/2015/11/Politsiya_11.11.2015_00058.jpg)

**Олег Янчинський**

Після тривалої розмови з Володимиром Пастушенком, наступним і останнім за трибуну сів кандидат на посаду начальника поліції Олег Янчинський. Він донедавна очолював відділок у Макарівському районі.

[![Поліція_11.11.2015_00073](https://mpz.brovary.org/wp-content/uploads/2015/11/Politsiya_11.11.2015_00073.jpg)](https://mpz.brovary.org/wp-content/uploads/2015/11/Politsiya_11.11.2015_00073.jpg)

Присутні так само мали до претендента запитання. Водночас, вони зауважили, що про екс-міліціонера звичайні люди у Макарівському районі часто не знають. Натомість, наявні відгуки були позитивними. Мовляв, міліцейських поборів нема, «кришування» теж і так далі.

[![Поліція_11.11.2015_00066](https://mpz.brovary.org/wp-content/uploads/2015/11/Politsiya_11.11.2015_00066.jpg)](https://mpz.brovary.org/wp-content/uploads/2015/11/Politsiya_11.11.2015_00066.jpg)

На запитання активістів Олег Янчинський розповів, що має 15 років міліцейського стажу. Він також підтвердив, що під час Євромайдану його «перекинули» до Тернопільської області, де той очолював Чортківський райвідділок. Щодо свого можливого призначення у Броварах, Янчинський запевнив, що не бачить себе на посаді у нашому місті. З його слів, про таке можливе переведення він дізнався днями, і це для нього стало несподіванкою.

[![Поліція_11.11.2015_00062](https://mpz.brovary.org/wp-content/uploads/2015/11/Politsiya_11.11.2015_00062.jpg)](https://mpz.brovary.org/wp-content/uploads/2015/11/Politsiya_11.11.2015_00062.jpg)

Як розповів Янчинський, він бачить більше користі від себе на посаді в Макарові чи поблизу. Колишній міліціонер зауважив, що його мали намір призначити очільником кримінальної поліції відділення, розташованого в Ірпені. Водночас, як і Пастушенко, Янчинський заявив, що виконуватиме наказ керівництва, оскільки є «людиною в погонах».

**У підсумку**

Активісти відкинули кандидатуру Володимира Пастушенка як неприйнятну. Щодо Олега Янчинського – вирішили не заперечувати у разі призначення тимчасовим виконувачем обов'язків. Водночас, присутні запевнили, що все одно відстоюватимуть кандидатуру Миколи Клименка та не дозволять аби того «прибрали» за вигаданими звинуваченнями. Представники громадськості переконані, що вище керівництво поліції використає будь-яку можливість, щоби таки поставити Володимира Пастушенка начальником у Броварах.

> Тим часом, поки відділок працює без голови, до патрулювання вулиць міста спільно з новими-старими поліцейськими [вийшли](https://mpz.brovary.org/brovarski-patruli-pidsylyat-predstavnykamy-teroborony-mista/) бійці загонів територіальної оборони міста Бровари. Офіційно – через зростання злочинності. На думку деяких активістів – щоби не допустити дестабілізації ситуації у зв’язку з подіями навколо броварського відділку.
