---
title: "Представлення потенційних заступників мера: технічні кандидати, гості з Києва та цькування ЗМІ. Частина 1"
date: 2015-12-07
author: 
  username: "trydence"
  display_name: "Дмитро Карпій"
categories: 
  - "vlada"
  - "aktsiyi-zahodi"
tags: 
  - "vibir-redaktsiyi"
  - "zastupnik"
  - "kandidat"
  - "mer"
  - "novini"
  - "predstavlennya"
coverImage: "wp-content/uploads/2015/12/Kandydaty_zastupnyky_00151.jpg"
---

**Минулої п’ятниці, 4 грудня, у малій залі міськвиконкому відбулось представлення кандидатів на посади усіх трьох заступників броварського мера. Замістити Василя Андреєва, Григорія Голубовського та Ларису Виноградову прийшли доволі різні люди – від громадських активістів до керівників ЖЕКів і комунальних підприємств – усього 14 із заявлених раніше 15-ти претендентів. Чітких результатів після більш як 6-годинного спілкування присутні не окреслили. Однак, зі слів Ігоря Сапожка можна було зрозуміти, що він надалі розглядатиме кандидатури Дмитра Паробка, Андрія Супруна, Олександра Короленка та Ірини Нікітчиної. У цій, першій, частині репортажу ми розповімо, як представляли себе кандидати на посаду заступника міського голови з питань ЖКГ і як влада спілкувалася зі ЗМІ.**

Міський голова **Ігор Сапожко** відпочатку окреслив формат зустрічі – мовляв, це не конкурс, а лише обговорення кандидатур. Нагадаємо, що мер має подати претендентів на затвердження міською радою. Якщо він цього не робить або якщо депутати голосуватимуть проти висунених кандидатів, чинні заступники лишаться на своїх посадах, але вже у статусі «тимчасово виконуючих обов’язки».

На зустріч не прийшов лише один кандидат – **Євген Кладієв**. Як розповів претендент, він мав телефонну розмову із представником міськвиконкому. Чиновник доводив до Євгена думку, мовляв той молодий ще, недосвідчений та не має права бути серед «великих дядьок».

> З аналізом претендентів на посади можна ознайомитись у [**першій**](https://mpz.brovary.org/kandydaty-v-zastupnyky-sapozhka-kyyany-bilorusy-polityky-ta-komunalnyky-persha-chastyna-oglyadu/) і [**другій**](https://mpz.brovary.org/hto-v-zastupnyky-sapozhka-lyudy-polishhuka-klon-golubovskogo-eks-nachalnyk-militsiyi-druga-chastyna-oglyadu/) частинах нашого розслідування.

Варто зазначити, що апарат ради [не поінформував](https://mpz.brovary.org/miska-rada-hoche-zirvaty-prezentatsiyu-kandydativ-na-zastupnykiv-miskogo-golovy/) ані депутатів, ані журналістів про час і місце проведення представлення. А самі кандидати дізналися про подробиці зустрічі лиш в переддень, і їм називали різний час. Тим не менше, і депутати, і кандидати, а також групи підтримки останніх, прибули на представлення. Прийшли на зустріч і журналісти. Щодо останніх під час засідання Ігор Сапожко та жінка, відома як прихильниця мера, періодично здійснювали цькування або висловлювались за обмеження прав преси.

**Заступник з питань ЖКГ**

Представлення кандидатів поділили на три блоки – за кожною із посад. Спочатку розповідали про себе кандидати, які претендують на місце заступника міського голови з питань ЖКГ. Таких було п’ятеро. Усіх інших претендентів одразу попросили покинути приміщення та заходити почергово – не чуючи таким чином доповідей конкурентів.

Першим запросили однофамільця чинного заступника – **Олександра Голубовського**. Доповідач у своїй промові задовільнився переважно загальними неконкретними фразами про те, що збирається робити на новозайманій посаді. Після цього кандидата «завалили» запитаннями та фактами про проблеми під час його діяльності на посаді головного інженера ЖЕК-4. Варто також зазначити, Голубовський заперечив будь-які родинні стосунку із нинішнім заступником міського голови.

[![Кандидати_заступники_00061](https://mpz.brovary.org/wp-content/uploads/2015/12/Kandydaty_zastupnyky_00061.jpg)](https://mpz.brovary.org/wp-content/uploads/2015/12/Kandydaty_zastupnyky_00061.jpg)

Під кінець екс-мер Броварів **Іван Петренко** поставив претенденту запитання про те, чи є сенс замінювати іншого Голубовського, який працює на своїй посаді тривалий час. На це Олександр Павлович відповів, що жодного із заступників не треба зміщувати. Ця фраза викликала здивування частини присутніх у залі. Раз-по-раз було чути «Чого тоді прийшов?» і «технічний кандидат».

Наступним представив себе публіці активіст, підприємець і будівельник за освітою **Олександр Короленко**. Чоловік одразу описав програму дій у разі зайняття посади. Це – і сучасне планування міських просторів, і розвиток велоструктури, і безпекові планування для врахування потреб вагітних і інвалідів, і сприяння створенню ОСББ, і підвищення енергозбереження через утеплення та використання альтернативних видів палива.

[![Кандидати_заступники_00090](https://mpz.brovary.org/wp-content/uploads/2015/12/Kandydaty_zastupnyky_00090.jpg)](https://mpz.brovary.org/wp-content/uploads/2015/12/Kandydaty_zastupnyky_00090.jpg)

До слова, питання енергозбереження було темою-лейтмотивом ледь не всіх претендентів на крісло Григорія Голубовського.

Під кінець представлення Ігор Сапожко зауважив, мовляв у будівельній фірмі Короленка працює всього три людини, яким він офіційно сплачує по 1400 грн. При тому, грошовий оборот компанії нібито становить 800 тис. грн. на рік. Міський голова словесно посилався на дані, нібито отримані від фіскальної служби. Натомість, кандидат на посаду запевнив, що така інформація від мера не відповідає дійсності.

За крісло заступника міського голови вирішив позмагатися також і головний інженер ЖЕК-2 **Сергій Луценко**. Чоловік повторював деякі тези, які лунали в доповіді Олександра Короленка.

[![Кандидати_заступники_00113](https://mpz.brovary.org/wp-content/uploads/2015/12/Kandydaty_zastupnyky_00113.jpg)](https://mpz.brovary.org/wp-content/uploads/2015/12/Kandydaty_zastupnyky_00113.jpg)

Але відрізняло виступ від попереднього те, що претендент читав із листочка, майже нічого не говорячи та не пояснюючи своїми словами. Один із присутніх запитав у Луценка, в чому полягатимуть кардинальні зміни в ремонті тротуарів, про що зачитав раніше кандидат. На це головний інженер ЖЕКу відповів – «підігрів тротуару». Ці слова викликали сміх у залі.

Наступний претендент на крісло Григорія Голубовського – **Володимир Масленко**, колишній очільник сумнозвісного ліквідованого комунального підприємства «Служба замовника».

[![Кандидати_заступники_00134](https://mpz.brovary.org/wp-content/uploads/2015/12/Kandydaty_zastupnyky_00134.jpg)](https://mpz.brovary.org/wp-content/uploads/2015/12/Kandydaty_zastupnyky_00134.jpg)

«З порогу» Ігор Сапожко зауважив, що до претендента дуже багато запитань. Мовляв, колишній міський голова Віктор Антоненко судився із головою «Служби замовника», бо той навмисне заблокував вивезення сміття. Чиновник таким чином нібито вчиняв навмисний саботаж за політичними мотивами - перед виборами міського голови у 2006 році.

[![Кандидати_заступники_00149](https://mpz.brovary.org/wp-content/uploads/2015/12/Kandydaty_zastupnyky_00149.jpg)](https://mpz.brovary.org/wp-content/uploads/2015/12/Kandydaty_zastupnyky_00149.jpg)

Натомість, Володимир Масленко розповів, що його відомство тоді нібито зробило розшифрування по кожній із послуг ЖКГ, вони створили свою ліфтову дільницю і взагалі брали на баланс підприємство із боргами. Щодо судової справи Масленко повідав, що він на той час звільнив головного інженера підприємства за порушення. Однак, зі слів кандидата, через два роки суд поновив працівника, змусивши Масленка виплачувати йому зарплатню за ці роки зі своїх коштів. Загалом розмова була жвава, але тривала відносно недовго. Під кінець Ігор Сапожко запевнив, що не подаватиме цю кандидатуру в заступники.

Останнім із когорти претендентів на крісло заступника мера з питань ЖКГ виступив **Юрій Немчин**, який раніше очолював відділ благоустрою у Броварах. Чоловік розповів, що нині є керівником аналогічного відділу в Шевченківському районі Києва.

[![Кандидати_заступники_00168](https://mpz.brovary.org/wp-content/uploads/2015/12/Kandydaty_zastupnyky_00168.jpg)](https://mpz.brovary.org/wp-content/uploads/2015/12/Kandydaty_zastupnyky_00168.jpg)

Зі слів Немчина, він брав участь у розробленні правил благоустрою міста Києва. Завданням чиновника була ліквідація МАФів, які не мали відповідних документів. На це чоловікові зауважив представник організації АТО-М, мовляв усі такі споруди тоді не мали потрібних документів.

[![Кандидати_заступники_00167](https://mpz.brovary.org/wp-content/uploads/2015/12/Kandydaty_zastupnyky_00167.jpg)](https://mpz.brovary.org/wp-content/uploads/2015/12/Kandydaty_zastupnyky_00167.jpg)

Насамкінець розгляду кандидатур на заступника міського голови у сфері ЖКГ слово дали нинішньому очільнику **Григорію Голубовському**. Його розмова звелась до того, що претенденти на посаду є гарними спеціалістами у конкретних сферах, але посада заступника мера з питань ЖКГ є комплексною. Голубовський запевнив, що не проти поступатись молоді, однак зауважив, що він має досвід – 10 років керування цією ланкою.

[![Кандидати_заступники_00175](https://mpz.brovary.org/wp-content/uploads/2015/12/Kandydaty_zastupnyky_00175.jpg)](https://mpz.brovary.org/wp-content/uploads/2015/12/Kandydaty_zastupnyky_00175.jpg)

За кандидатуру Голубовського виступали переважно «бюджетники» та люди, відомі як прихильники Ігоря Сапожка. Так, на підтримку Григорія Павловича активно висловлювалась зокрема **Ірина Нілова**.

[![Кандидати_заступники_00118](https://mpz.brovary.org/wp-content/uploads/2015/12/Kandydaty_zastupnyky_00118.jpg)](https://mpz.brovary.org/wp-content/uploads/2015/12/Kandydaty_zastupnyky_00118.jpg)

На захист також став представник ради ветеранів при міськвиконкомі, колишній військовий комісар **Валерій Поліщук**. Чоловік, відомий [антидекомунізаційними поглядами](https://mpz.brovary.org/istorychne-neviglastvo-chy-konflikt-pokolin-chomu-u-brovarah-demontuyut-lyshe-try-memorialni-doshky/), став запевняти присутніх, що Григорія Петровича підтримує вся організація. Він переконував, що нинішній очільник має лишатися на посаді для того, щоби була стабільність.

[![Кандидати_заступники_00190](https://mpz.brovary.org/wp-content/uploads/2015/12/Kandydaty_zastupnyky_00190.jpg)](https://mpz.brovary.org/wp-content/uploads/2015/12/Kandydaty_zastupnyky_00190.jpg)

Тезу про «стабільність» підхопив депутат **Андрій Саук**. Взявши слово, він зауважив, що в чинного керівника справді «стабільність» - мовляв, у місті стабільно погано, стабільно погані дороги і так далі. Зі слів обранця, система ЖКГ перебуває у дуже важкому стані.

[![Кандидати_заступники_00218](https://mpz.brovary.org/wp-content/uploads/2015/12/Kandydaty_zastupnyky_00218.jpg)](https://mpz.brovary.org/wp-content/uploads/2015/12/Kandydaty_zastupnyky_00218.jpg)

Тому депутат висловився проти Голубовського як заступника міського голови, хоч і виказав йому повагу. Варто зазначити, що чинний заступник раптово покинув приміщення попри те, що не всі охочі встигли поставити йому свої запитання.

**«Випади» проти ЗМІ**

Під час проведення заходу відбулося декілька випадків, які можна трактувати як спрямовані проти діяльності ЗМІ у Броварській міській раді. Зі слів фотографа Бажена Левковця, **Марія Гаврилюк**, відома як подруга Ірини Нілової, намагалася заборонити чоловікові проводити знімання. А під час представлення однієї із кандидатур пані висловилася за те, щоб у раді була запроваджена акредитація для ЗМІ і щоб вони обов’язково носили бейджі.

[![Кандидати_заступники_00285](https://mpz.brovary.org/wp-content/uploads/2015/12/Kandydaty_zastupnyky_00285.jpg)](https://mpz.brovary.org/wp-content/uploads/2015/12/Kandydaty_zastupnyky_00285.jpg)

Пізніше своє слово сказав і Ігор Сапожко, звернувшись до журналіста видання «Трибуна Бровари» Олексія Комаровського таким чином: «_Давайте, давайте, сміливіше (ставте запитання – **ред.**), ви ж журналіст_». А під кінець одного з етапів розгляду кандидатур депутат **Олег Шевчук** сказав: «_Там преса з 1+1 приїхала, їх там не пускають. Можна, хай зайдуть?_», на що Ігор Сапожко відмахнувся, мовляв хай почекають, поки закінчиться обговорення кандидатів. Варто зазначити, що присутні не висловлювали обурення під час засідання, однак пізніше опозиційні до мера депутати зробили це [в коментарях](https://www.facebook.com/groups/brovary/permalink/1147563145273650/) на Фейсбуку.

Нагадаємо також, що тиждень тому, зі слів свідків, міський голова на запитання щодо проведення тендера відповів журналісту: «_[Не задавай дурних запитань!](https://mpz.brovary.org/u-brovarskoyi-miskoyi-rady-bude-novyj-sajt-za-200-tys-grn/)»_

**Фото - Микола Кожемяко**

> **Про представлення претендентів на посади заступників міського голови у сферах соціально-економічного розвитку та гуманітарних питань читайте у наступній частині репортажу.**
