---
title: "Пожежі у Броварах і навколо міста вдалось локалізувати, дим скоро має розвіятись - ДСНС"
date: 2015-09-03
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "vibir-redaktsiyi"
  - "gorinnya"
  - "dim"
  - "dsns"
  - "zadymlenist"
  - "zazimya"
  - "lis"
  - "novini"
  - "pozhezha"
  - "smog"
coverImage: "wp-content/uploads/2015/09/11923265_936277353105736_5106219325180923931_n.jpg"
---

**Вчора, 2 вересня, через аномальну спеку та засуху навколо Броварів і в самому місті виникло декілька осередків пожеж - горіли трав'яні настили та ліс. Завдяки цьому Бровари** **вже другий день** **перебувають у задимленості. Однак, найближчим часом ситуація має покращитись, оскільки усі пожежі локалізували. Про це повідомляють у Державній службі України з надзвичайних ситуацій.**

Найбільша пожежа трапилася в лісовому господарстві між Зазим'ям і Броварами. Про це вчора близько 14:00 стали [повідомляти](https://www.facebook.com/groups/brovary/permalink/1098829260147039/) користувачі Фейсбуку, наводячи [фото](https://www.facebook.com/groups/brovary/permalink/1098771373486161/) осередку займання. Зі слів одного з очевидців, горіло поблизу Київського насінневого заводу, що поблизу Зазим'я.

[![11923265_936277353105736_5106219325180923931_n](https://mpz.brovary.org/wp-content/uploads/2015/09/11923265_936277353105736_5106219325180923931_n.jpg)](https://mpz.brovary.org/wp-content/uploads/2015/09/11923265_936277353105736_5106219325180923931_n.jpg)

[![11058639_1036993069685862_7315416401796221025_n](https://mpz.brovary.org/wp-content/uploads/2015/09/11058639_1036993069685862_7315416401796221025_n.jpg)](https://mpz.brovary.org/wp-content/uploads/2015/09/11058639_1036993069685862_7315416401796221025_n.jpg)

Сьогодні керівник ДСНС **Микола Чечоткін** розповів, що всього палало 30 гектарів лісу, однак близько 19:40 займання вдалося локалізувати. Наразі пожежники заливають водою пеньки та деревину, яка досі тліє.

Однак, ця пожежа стала не єдиною причиною задимленості у Броварах. Як [повідомляє](http://www.brovary.kiev.ua/pozhezhu-u-l%D1%96s%D1%96-poblizu-brovar%D1%96v-%D1%96-zagorannya-travyanogo-nastilu-lokal%D1%96zovano) Броварська міська рада із посиланням на ДСНС, у самому місті вчора сталося три займання трав'яного настилу - по вулицях Богунській і Шевченка. Окрім того, у Броварському районі зафіксували ще 11 випадків загоряння трави та лісу. Ці пожежі, як запевняють чиновники, наразі також зупинені.

Попри ліквідацію займань, у повітрі Броварів зберігається дим. Водночас, Микола Чечоткін вказує, що задимлення навкруги Києва наразі є незначним. Його нинішня причина - явище так званої "метрологічної димки", коли через пониження температури навколишнього середовища та підвищення вологості відбувається змішування продуктів горіння у повітрі.

[![11949362_918138948259007_1484755303052247698_n](https://mpz.brovary.org/wp-content/uploads/2015/09/11949362_918138948259007_1484755303052247698_n.jpg)](https://mpz.brovary.org/wp-content/uploads/2015/09/11949362_918138948259007_1484755303052247698_n.jpg)

[![11059887_936589896407815_6991956946530036937_n](https://mpz.brovary.org/wp-content/uploads/2015/09/11059887_936589896407815_6991956946530036937_n.jpg)](https://mpz.brovary.org/wp-content/uploads/2015/09/11059887_936589896407815_6991956946530036937_n.jpg)

Тим не менше, Чечоткін зазначає, що рівень димки знижується. Частково це підтверджують метеорологічні онлайн-служби, які ще зранку вказували у своїх погодних зведеннях про Бровари позначку "смог". Наразі такі позначки відсутні.

[![Погода_Бровари_03.09.2015](https://mpz.brovary.org/wp-content/uploads/2015/09/Pogoda_Brovary_03.09.2015.jpg)](https://mpz.brovary.org/wp-content/uploads/2015/09/Pogoda_Brovary_03.09.2015.jpg)

Очільник міського управління освіти **Володимир Онищенко** у коментарі "Громадському Бровари" зазначив, що його відомство не рекомендувало виводити школярів на уроки фізкультури. З його слів, якщо батьки ухвалять рішення взагалі не відпускати своїх дітей до шкіл та садочків, управління освіти не вважатиме це прогулами.

<iframe src="https://www.youtube.com/embed/ucd24pu7ZYc" width="560" height="315" frameborder="0" allowfullscreen="allowfullscreen"></iframe>

Близько години тому "Громадське Бровари" [повідомило](https://www.facebook.com/hromadskebro.tv/photos/a.1438702883119012.1073741829.1413076852348282/1487183524937614/?type=1) про завершення засідання міської комісії з надзвичайних ситуацій. Зі слів Володимира Онищенка, чиновники не бачать сенсу припиняти навчання у школах, адже висока концентрація диму в повітрі, що була вранці, вже минула.

Тим часом, очільник ДСНС Микола Чечоткін у зв'язку із задимленістю радить киянам сидіти вдома, особливо дітям та вагітним жінкам. Він вказує на необхідність пити багато води - 2-3 літри за добу. Як відомо, мешканці столиці теж потерпають від диму, однак серед причин надзвичайники називають не лише лісові пожежі навколо Броварів, а й горіння торфовищ, переважно на заході від Києва. Через стан повітря столичні діти щонайменше до кінця тижня не ходитимуть до шкіл.

**Фото - Ігор Мотузка, Олександр Ковальчук, Enion Teres, Олександр Плахов**
