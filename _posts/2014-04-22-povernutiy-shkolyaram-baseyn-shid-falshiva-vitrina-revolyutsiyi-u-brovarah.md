---
title: "«Повернутий громаді»  басейн «Схід» - фальшива «вітрина революції» у Броварах"
date: 2014-04-22
categories: 
  - "rozsliduvannya"
tags: 
  - "baseyn"
  - "baseyn-shid"
  - "vibir-redaktsiyi"
  - "zherebtsova"
  - "kp-orts"
  - "masazhist"
  - "sapozhko"
  - "fedorenko"
  - "fesko"
---

**[![Baseyn-pidpisi_0](https://mpz.brovary.org/wp-content/uploads/2014/04/Baseyn-pidpisi_0.jpg)](https://mpz.brovary.org/wp-content/uploads/2014/04/Baseyn-pidpisi_0.jpg)Останнім часом броварські басейни стали постійними постачальниками місцевих новин. Лише днями нарешті вщухли пристрасті щодо призначення нового директора басейну "Купава", якого обрали за результатами всенародного онлайн-опитування. Водночас нещодавно в комунальну власність міста начебто **«**повернулась**»** ще одна водна споруда, раніше «окупована» кланом масажиста Азарова: басейн 9-ої школи «Схід», за який [не один рік тривала боротьба громадськості](https://mpz.brovary.org/tag/baseyn-dityam/) проти Сергія Федоренка та його ПП «Феско». Рішенням міськради басейн передали  з балансу комунального підприємства "Оздоровчо-реабілітаційний центр" на баланс управління освіти.**

Міська влада публічно заговорила про зміну балансоутримувача басейну ще в перші дні після перемоги Майдану: тоді було задекларовано про «повернення громаді» відразу кількох скандальних об’єктів, зокрема й офісу Партії регіонів на Київській. Проте якщо у випадку зі штабом «регіоналів» поговорили і забули, то питання шкільного басейну винесли на сесію та проголосували: з масажистом Азарова, після втечі його покровителя за кордон,  вже ніхто не церемониться навіть з числа депутатів-регіоналів. За великим рахунком, питання басейну стало не господарським, а політичним: Сапожко і компанія намагаються продемонструвати мешканцям готовність «повертати награбоване» та показово карати «регіоналів», тим самим дистанціюючись від них, наче й не було чотирьох років синхронного голосування з ПР.

<iframe src="//www.youtube.com/embed/scSyZZIt5jw" width="560" height="315" frameborder="0" allowfullscreen="allowfullscreen"></iframe>

Басейн «Схід» депутати обрали не випадково, адже саме цей об’єкт є найбільш показовим серед усіх інших, раніше відібраних у громади та привласнених місцевими чиновниками. За фактичне повернення басейну місту (адже формально він і так перебував в розпорядженні комунального підприємства) та можливості його безкоштовного  відвідування школярами – як це було колись та передбачено статутом підприємства – не один рік боролися активісти, чим у свою чергу привертали увагу й всеукраїнських ЗМІ. В результаті, басейн «Схід» разом із 7-ми сотками в парку «Перемога», що їх намагався вкрасти все той же масажист Азарова, стали символом дерибану землі та комунального майна в Броварах з боку наближених до влади. Тож сьогодні шкільний басейн демонстративно «повертають» громаді, в тому числі й для того, аби відвернути увагу від інших «віджатих» об’єктів, але передусім: для публічного відбілення Сапожка і Ко.

Саме тому міський голова на своїй сторінці у Фейсбук висловлює «вдячність депутатам, котрі підтримали мою ініціативу та повернули басейн школярам». В повідомленні Сапожка про «історичний день для нашого міста у вирішенні цього визначального питання» (як він сам його називає) – ні слова про кількарічну боротьбу громадськості, яка постійно привертала увагу влади до цього питання. Однак тоді, «чомусь», депутати та міський голова вважали, що краще, аби басейн був у фактичному керуванні масажиста Азарова. І лише сьогодні, коли потрібно терміново змінювати політичну орієнтацію, аби отримати шанс лишити при владі, місцеві можновладці кардинально змінили думку і щодо басейну.

[![sap12](https://mpz.brovary.org/wp-content/uploads/2014/04/sap12.jpg)](https://mpz.brovary.org/wp-content/uploads/2014/04/sap12.jpg)

Зрештою, із басейном «Схід» поки не все так добре, як це подається чиновниками. Справді, водну споруду передали на баланс Управління освіти, тобто під керівництво виконавчого комітету міськради. Однак «Схід» і раніше перебував на балансі комунального підприємства – КП «ОРЦ» - а відтак владі нічого не заважало і тоді безкоштовно допускати в басейн школярів: всі юридичні підстави для цього були, не вистачало лише політичної волі, а головне – бажання керуватися інтересами громади, а не князків-масажистів. Однак сам басейн – це одне, а дороге обладнання, закуплене за бюджетний кошт тоді, коли й проводилася реконструкція басейну - досі перебуває під контролем фірми Федоренка «Феско». Саме вона має ліцензію на використання такої техніки, а заразом – ще й сплачує символічну орендну плату за комунальне приміщення у центрі міста, використовуючи його в комерційних цілях. Простіше кажучи, прибуток досі йде в кишеню Федоренка.

<iframe src="//www.youtube.com/embed/kKS-mgn5zJg" width="420" height="315" frameborder="0" allowfullscreen="allowfullscreen"></iframe>

Відтак для реального, а не популітського повернення басейну громаді, необхідно вже зараз піднімати питання про розірвання договору оренди між басейном «Схід» та ПП «Феско», яке користується бюджетним обладнанням. Паралельно розпочати процес отримання ліцензії на використання такого обладнання вже комунальним підприємством, наприклад тим самим КП «ОРЦ», звісно, після заміни його керівництва, аджє наразі «ОРЦ» очолює Дорош – підконтрольна Федоренку людина, так само як і попередній керівник – депутатка-«регіоналка» Людмила Жеребцова.

Водночас саме Жеребцова під час обговорення на сесії питання про повернення басейну школярам стала на захист того самого ПП «Феско», яке в ідеалі може лишитись не при справах: мовляв, куди ж дінуться працівники колективу, якщо фірма Федоренка більше не зможе експлуатувати басейн? Наразі виглядає так, що міська влада досі намагається вгодити і вашим і нашим: лишити в басейні ПП «Феско», яке надаватиме дорогі послуги за рахунок купленого за державний кошт обладнання, а діти можуть користуватися лише басейном як великою ванною – тобто без всього комплексу оздоровчо-реабілітаційних послуг.

<iframe src="//www.youtube.com/embed/nklwcJCt6Ls" width="420" height="315" frameborder="0" allowfullscreen="allowfullscreen"></iframe>

На підтвердження тези, що передача управлінню освіти басейну «Схід» - лише маневр для відвернення уваги, свідчить і те, що міська влада якось «забула» про інші скандальні об’єкти, які також були відчудженні у міста: взяти хоча б вже згаданий офіс ПР на Київській та частину МКЦ «Прометей», що його незаконно займає кафе сина «регіоналки» Наталії Багмут. Нагадаємо, що про повернення дитячого садочка в одіозне приміщення на вул. Київській влада заговорила в перші ж дні перемоги революції, а по «Мюзік Холу» є і припис прокуратури, і вимога управління комунальної власності. Однак сьогодні ці питання влада знову спускає на гальмах, перетворюючи ситуацію з басейнами «Схід» та «Купава» на таку собі «вітрину революції» у Броварах, яка має радувати око броварчан, але водночас - відволікати увагу громади від дерибану, який продовжується в місті.
