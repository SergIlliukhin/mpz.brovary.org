---
title: "Втретє замість дитячого майданчика мешканці «хрущівок» отримали багатоповерхівку"
date: 2012-05-22
author: 
  username: "aleechka"
  display_name: "Аліна Дяченко"
tags: 
  - "brovary"
  - "brovaryi"
  - "vibir-redaktsiyi"
  - "zabudova"
  - "kirponosa"
  - "miska-rada"
  - "novini"
  - "pozov"
  - "sud"
coverImage: "wp-content/uploads/2012/05/Kirponosa_2.jpg"
---

Понад двадцять років тому для того, щоб зупинити будівництво багатоповерхівки на своєму подвір’ї мешканцям «хрущівок» по вул. Кирпоноса, вистачило написати колективне звернення до влади з кількома сотнями підписів. П’ять років тому для збереження двору місцевим жінкам довелось вступати у сутички з «охоронцями» забудовника, і після низки скарг у вищі інстанції та зустрічі з заступником мера будівництво 10-поверхового будинку вдалось скасувати. Однак нинішня влада, роблячи вигляд, що вона ні сном ні духом не відає про події 5-річної давнини і не знає про категоричну позицію громади проти забудови, знову надала дозвіл на відведення даної земельної ділянки для будівництва висотки. Щоб нарешті поставити крапку у цій історії та відстояти свої права та інтереси, мешканці будинків по вул. Кирпоноса подали заяву до суду.

[![](https://mpz.brovary.org/wp-content/uploads/2012/05/Kirponosa_1.jpg)](https://mpz.brovary.org/wp-content/uploads/2012/05/Kirponosa_1.jpg)

[![](https://mpz.brovary.org/wp-content/uploads/2012/05/Kirponosa_2.jpg)](https://mpz.brovary.org/wp-content/uploads/2012/05/Kirponosa_2.jpg)  [![](https://mpz.brovary.org/wp-content/uploads/2012/05/Kirponosa_3.jpg)](https://mpz.brovary.org/wp-content/uploads/2012/05/Kirponosa_3.jpg) [![](https://mpz.brovary.org/wp-content/uploads/2012/05/Kirponosa_4.jpg)](https://mpz.brovary.org/wp-content/uploads/2012/05/Kirponosa_4.jpg)

**Рішення позиватись проти міськради було ухвалено на зборах мешканців будинків №15, 15а, 15б, 17, 17а, 17б та 17в,  які відбулись 18 квітня 2012 року  на місці потенційної забудови**

У своїй позовній заяві жителі просять скасувати пункти рішень Броварської міськради, якими [надано дозвіл на розробку](https://rizanenko.org/downloads/doc/14_sesia_BMR/15.pdf) та [затверджено](https://rizanenko.org/downloads/doc/17_sesia_BMR/30.pdf) проект землеустрою щодо відведення земельної ділянки у постійне користування Відділу капітального будівництва орієнтовної площею 0,5385 га за рахунок земель житлової та громадської забудови, для будівництва багатоквартирного житлового будинку по вул. Кирпоноса. Позивачі вважають, ці рішення було прийнято з порушеннями вимог законодавства, яке регулює містобудівну діяльність, та порушують їхні права.

 

[![](https://mpz.brovary.org/wp-content/uploads/2012/05/Pozov-po-Kirponosa_1.jpg)](https://mpz.brovary.org/wp-content/uploads/2012/05/Pozov-po-Kirponosa_1.jpg)[![](https://mpz.brovary.org/wp-content/uploads/2012/05/Pozov-po-Kirponosa_2.jpg)](https://mpz.brovary.org/wp-content/uploads/2012/05/Pozov-po-Kirponosa_2.jpg)[![](https://mpz.brovary.org/wp-content/uploads/2012/05/Pozov-po-Kirponosa_3.jpg)](https://mpz.brovary.org/wp-content/uploads/2012/05/Pozov-po-Kirponosa_3.jpg)[![](https://mpz.brovary.org/wp-content/uploads/2012/05/Pozov-po-Kirponosa_4.jpg)](https://mpz.brovary.org/wp-content/uploads/2012/05/Pozov-po-Kirponosa_4.jpg)

[![](https://mpz.brovary.org/wp-content/uploads/2012/05/Pozov-po-Kirponosa_5.jpg)](https://mpz.brovary.org/wp-content/uploads/2012/05/Pozov-po-Kirponosa_5.jpg)[![](https://mpz.brovary.org/wp-content/uploads/2012/05/Pozov-po-Kirponosa_6.jpg)](https://mpz.brovary.org/wp-content/uploads/2012/05/Pozov-po-Kirponosa_6.jpg)[![](https://mpz.brovary.org/wp-content/uploads/2012/05/Pozov-po-Kirponosa_7.jpg)](https://mpz.brovary.org/wp-content/uploads/2012/05/Pozov-po-Kirponosa_7.jpg)[![](https://mpz.brovary.org/wp-content/uploads/2012/05/Pozov-po-Kirponosa_8.jpg)](https://mpz.brovary.org/wp-content/uploads/2012/05/Pozov-po-Kirponosa_8.jpg)

По-перше, мешканці вважають, що будівництво багатоповерхівки порушить будівельні норми, зокрема стосовно допустимої щільності населення. У прилеглих будинках проживає близько 500 осіб, що вже перевищує допустиму норму, відтак нова забудова грубо порушить вимоги ДБНів та призведе до погіршення житлових умов позивачів.

По-друге, на думку мешканців, зведення висотки в 30 метрах від будинку №17в по вул. Кирпоноса погіршить стан його інсоляції, зокрема призведе до повного затінення перших трьох поверхів та часткового затінення 5 поверхів даного будинку з південної сторони. При цьому мешканці звертають увагу на те, що у проекті землеустрою відсутні розрахунки інсоляції та освітленості наявної забудови.

По-третє, позивачі переконані, що нова житлова забудова порушить норми ДБН, які передбачають розміщення майданчиків (ігрові, для відпочинку, спортивні, для господарських цілей, для вигулу собак, для автостоянки) на певній відстані до вікон будинків. Площі земельної ділянки, виділеної під забудову, не вистачить на розміщення майданчиків з дотриманням усіх нормативних відстаней відстаней.

По-четверте – найголовніше на думку позивачів – під час ухвалення своїх рішень Броварська міська рада не врахувала інтереси мешканців, чим порушила Закон України «Про основи містобудування». У ст. 5 закону сказано, що при здійсненні містобудівної діяльності повинно бути забезпечене «урахування законних інтересів та вимог власників або користувачів земельних ділянок та будівель, що оточують місце будівництва». Жодних громадських обговорень міська влада не проводила. Більше того, мешканці самі провели збори 13 листопада 2011 року, на яких чітко і однозначно висловили свою позицію стосовно забудови, після чого протокол зборів було передано до міської ради.

[![](https://mpz.brovary.org/wp-content/uploads/2012/05/Vidpovid-UZHKG.jpg)](https://mpz.brovary.org/wp-content/uploads/2012/05/Vidpovid-UZHKG.jpg)Свій спротив проти забудови мешканці вже неодноразово обґрунтовували, зазначаючи, що буд. №17б, біля якого планується забудова, збудовано 60 років тому без фундаменту, відповідно проведення будівельних робіт може призвести до його руйнування. Будинок №17 також знаходиться в незадовільному стані (тріщини у фундаменті та стінах), про що є довідка управління ЖКГ 2007 року. Також мешканці зазначають, що на території потенційної забудови високий рівень ґрунтових вод тощо.

Вже багато років мешканців будинків, що прилягають до місця потенційної забудови, чекають, що на цьому подвір’ї буде розміщено майданчики рекреаційного та господарського призначення, як того вимагає закон. Та замість них вкотре отримують чергову спробу можновладців збудувати висотку з порушенням будівельних норм та законодавства.

У 2006-2007 роках боротьба проти забудови була досить запеклою. Спочатку, навіть попри спротив мешканців, забудовнику було не лише виділено земельну ділянку, а й надано дозвіл на будівництво, і той навіть спромігся встановити паркан та зрізати кілька дерев. Лише після того, як місцеві жителі почали фізично перешкоджати проведенню будівельних робіт та вирубці дерев, влада схаменулась та скасувала власне рішення. Однак внаслідок такої недалекоглядної політики місцевих чиновників, які дозволили будівництво без погодження з мешканцями, постраждало близько 30 громадян, які уклали інвестиційні угоди із забудовником – ПП «МЖКОБЛБУД».

[![](https://mpz.brovary.org/wp-content/uploads/2012/05/Stattya-u-BP_1.jpg)](https://mpz.brovary.org/wp-content/uploads/2012/05/Stattya-u-BP_1.jpg)[![](https://mpz.brovary.org/wp-content/uploads/2012/05/Stattya-u-BP_2.jpg)](https://mpz.brovary.org/wp-content/uploads/2012/05/Stattya-u-BP_2.jpg)

Однак, схоже, урок із тієї історії влада таки не винесла, і знову, ігноруючи інтереси мешканців та недооцінюючи їх рішучість у відстоюванні своїх прав, затіяла забудову. Більше того, влада знову наражає на небезпеку громадян-інвесторів житла, при чому вже постраждалих, вкотре даючи їм примарну надію. І знову інтереси та права одних мешканців будуть суперечити правам та інтересами інших мешканців, і судове рішення обов’язково для когось із них стане справжнім «вироком».

Хоча цього можна було б легко уникнути, виділивши під забудову для постраждалих інвесторів дійсно придатне для зведення багатоповерхівки місце, і такі у нашому місті є. Адже на сесіях міськради час від часу виділяються чергові земельні ділянки для нових висоток, щоправда виключно для фірм-забудовників, наближених до влади. Звісно, під час ухвалення таких рішень про постраждалих інвесторів ніхто не думає, натомість останніх цинічно зіштовхують із мешканцями старезних «хрущівок», щоб обидві сторони знову зійшлись у запеклій боротьбі за своє конституційне право – право на власне житло.
