---
title: "У Броварах відкрилися школи, де дітей навчають правильно готувати їжу"
date: 2016-03-23
author: 
  username: "yschenko"
  display_name: "Ірина Ющенко"
categories: 
  - "brovary"
  - "novyny"
tags: 
  - "majstershef"
  - "brovary"
  - "vibir-redaktsiyi"
  - "kulinarni-majster-klasy"
  - "novini"
  - "shkola-yunyh-kuharyat"
---

**Тепер  броварська дітвора навчається у школі навіть на вихідних. Тільки у цю школу дівчатка та хлопчики ходять без примусу, із задоволенням, адже  у «Школі юних кухарят» дітей навчають азам кулінарної майстерності та приготуванню улюблених страв. До всього уроки закінчуються дегустацією власноруч приготованих кулінарних шедеврів. Поки що такі школи діють лише на базі ресторану «Олівер Твіст» та кафе «Візит». Керівники шкіл кажуть, що кулінарні майстер-класи -  це один із способів  переключити увагу дітей зі штучного інтернетного життя -  мультфільмів,  «войнушок», статусів та аватарок до реального спілкування та допомогти батькам у вихованні їхніх чад.  А що думають із цього приводу  самі батьки та діти?**

«Підкорювачка глазурі та майстриня солодких став», - так називають клієнти директорку дитячого клубу «Хеппі Пеппі» **Тетяну  Богун,** яка  спеціалізується на випічці імбирного печива, різноманітних тістечок та тортів. Власне, солодкий бізнес і став хрещеним батьком «Школи юних кухарят», яка народилася при клубі місяць тому. _«Спочатку майстер-класи  були як спосіб розширення сфери моєї діяльності, -_ зізнається Тетяна. _– Але потім зрозуміла, що батькам та дітям вони просто необхідні, адже дівчатка і хлопчики виходять із чотирьох стін квартири, спілкуються, вчаться щось робити самостійно. До всього, матусі можуть спокійно на годину залишити свою дитину і піти у своїх справах»._

\[caption id="attachment\_53712" align="aligncenter" width="600"\]![Школа юних кухарят](https://mpz.brovary.org/wp-content/uploads/2016/03/6-3.jpg) Тетяна Богун під час уроку кулінарної майстерності\[/caption\]

![Школа юних кухарят](https://mpz.brovary.org/wp-content/uploads/2016/03/5-3.jpg)

![Школа юних кухарят](https://mpz.brovary.org/wp-content/uploads/2016/03/7f.jpg)

![Школа юних кухарят](https://mpz.brovary.org/wp-content/uploads/2016/03/13-1.jpg)

Перші майстер-класи були з розмальовування імбирного печива, розповідає Тетяна. А потім самі ж діти стали  пропонували страви, які б хотіли навчитися готувати.

Практично щовихідних у кафе **«Візит»,** на базі якого і відбуваються майстер-класи, поспішає **12-річна Таня.** Сьогодні, 12 березня, має бути солодкий урок із приготування  ванільних млинчиків–ролів із сирним та вершковим кремом, вишнею, яблуком і ківі – однієї з коронних страв періоду Масляної.

![Школа юних кухарят](https://mpz.brovary.org/wp-content/uploads/2016/03/SAM_4862.jpg)

Таня

У своїй групі Таня найстарша. З майбутньою професією дівчинка вже визначилася: хоче стати  кухарем. Таня неймовірно рада, адже раніше такого _(майстер-класів – авт.)_ в нашому місті не було, тож вчилася готувати по Інтернету. Та це не те, каже дівчинка: на уроці куховарства завжди можна розраховувати на підтримку і вчасну пораду викладачки. А в кінці витвір своїх рук  можна і скуштувати. Вдома Таня вже може побалувати батьків піцою та шарлоткою, однак хоче навчитися правильно готувати м’ясо та робити оригінальні  презентації, адже в майбутньому дівчинка планує спробувати свої сили на [«МайстерШеф»](https://mpz.brovary.org/brovarchany-vzyaly-uchast-u-kastyngu-kulinarnogo-shou-master-shef). Вражати відомих суддів Таня збирається узбецькою кухнею, яку допомагає їй освоювати тато, котрий  родом із Укзбекистану. Тож страви із м’ясом -  плов, лангман, дам лама, манти не залишать суддів байдужими,  каже Таня. Та зізнається: для того, щоб потрапити в найкращі кухарі України, їй треба ще багато чого навчитися.

\[caption id="attachment\_53718" align="aligncenter" width="600"\]![Школа юних кухарят](https://mpz.brovary.org/wp-content/uploads/2016/03/12-2.jpg) Таня: «12 березня моєму тату - 39 років. Тату, з днем народження!»\[/caption\]

\[caption id="attachment\_53717" align="aligncenter" width="600"\]![Школа юних кухарят](https://mpz.brovary.org/wp-content/uploads/2016/03/11-1.jpg) Дитячі кулінарні шедеври дегустували мами\[/caption\]

\[caption id="attachment\_53716" align="aligncenter" width="604"\]![Школа юних кухарят](https://mpz.brovary.org/wp-content/uploads/2016/03/10-3.jpg) Олена, мама 4-річної Іринки: «Майстер-клас із кухарства – спосіб відволікти  доньку від годинних  переглядів мультиків».\[/caption\]

Якщо у кафе «Візит» майстер-класи  з куховарства тільки стартували і групи ще не великі, то в ресторані **«Олівер Твіст»** за півроку існування "Школи юних кухарят" бажаючих вчитися готувати вже стільки, що довелося їх розділяти на  кілька груп та дошивати форму.

![Школа юних кухарят](https://mpz.brovary.org/wp-content/uploads/2016/03/1-6.jpg)

 

\[caption id="attachment\_53727" align="aligncenter" width="600"\]![2](https://mpz.brovary.org/wp-content/uploads/2016/03/2-6.jpg) Анастасія Ксанф\[/caption\]

_«Ідея із школою для кухарят виникла спонтанно, -_  розповідає  директорка  кафе «Олівер Твіст» **Анастасія Ксанф**, яка за освітою - педагог. **-**  _У вихідні батьки приходять у ресторан із дітьми. Коли дорослі спілкуються, діти в цей час не знають чим зайнятися. Тож вирішили зайняти і їх. Спочатку з бажаючими  робили вироби з тіста – в такий спосіб  розвивали дрібну моторику рук. Це дуже важливо для спритності в іграх, гортанні книжок, управлінні ложкою і чашкою, застібанні гудзиків і зав’язуванні шнурків на своїх черевичках. Потім почали готувати найулюбленіші дитячі страви – суші, піци»._

Цього разу, 20 березня, Анастасія вчила малечу як звичайний багет перетворити в смачну і привабливу страву – "пеньочки" з ковбасою, сиром та помідором. Ця страва є в меню ресторану і звучить як «Хрумкий багет».

![Школа юних кухарят](https://mpz.brovary.org/wp-content/uploads/2016/03/3-3.jpg)

\[caption id="attachment\_53729" align="aligncenter" width="600"\]![Школа юних кухарят](https://mpz.brovary.org/wp-content/uploads/2016/03/5-4.jpg) Наталя: «Ми прийшли на кулінарний урок уперше. Але бачу, що моїй 4-річній доньці Владиславі та її  подружці Софійці  тут дуже подобається».\[/caption\]

\[caption id="attachment\_53735" align="aligncenter" width="600"\]![Школа юних кухарят](https://mpz.brovary.org/wp-content/uploads/2016/03/11-2.jpg) 4-річна Софійка: "Мама не повірить, що "пеньочки" я зробила сама".\[/caption\]

Найефективнішим способом поширення інформації в Броварах залишається «сарафанне радіо». Саме в такий спосіб від своєї знайомої **Тетяна** і дізналася про  кулінарні майстер-класи. А Олена – від Тетяни. Тепер приходять на кулінарні уроки всі гуртом.

\[caption id="attachment\_53734" align="aligncenter" width="600"\]![Школа юних кухарят](https://mpz.brovary.org/wp-content/uploads/2016/03/10-4.jpg) Тетяна із 5-річним сином Всеволодом: "Син дуже любить куховарити. Уміє вже сам посмажити яєчню".\[/caption\]

\[caption id="attachment\_53732" align="aligncenter" width="600"\]![8](https://mpz.brovary.org/wp-content/uploads/2016/03/8-6.jpg) Всеволод : " Пеньочки" ? Так це зовсім не складно. Зможу зробити вдома сам".\[/caption\]

\[caption id="attachment\_53731" align="aligncenter" width="600"\]![Школа юних кухарят](https://mpz.brovary.org/wp-content/uploads/2016/03/7-11.jpg) Денис не відходив від сина ні на крок\[/caption\]

А Олена – навіть усією сім’єю: із чоловіком **Денисом** та  4-річним **Лукою.**  Батьки кажуть: найголовніше для їхнього сина –  живе спілкування з ровесниками, цікаве проведення часу та пізнання нового. А для  молодої  сім’ї - чудова нагода звільнитися від буденності й побути на вихідних разом.

\[caption id="attachment\_53737" align="aligncenter" width="600"\]![Школа юних кухарят](https://mpz.brovary.org/wp-content/uploads/2016/03/13-2.jpg) Олена, Денис, Лука та їхні друзі після кулінарного уроку\[/caption\]

Серед усіх хлопчиків та дівчаток **7-річний Дамір** - кухар найдосвідченіший: з мамою **Інгою**  ходить на майстер-класи із початку їх стартування. За цей час хлопчик навіть став зіркою. Минулоріч на каналі "Business" узяв участь у конкурсах  «Дитячі мудрості» та  «Сімейна кухня».

\[caption id="attachment\_53738" align="aligncenter" width="600"\]![Школа юних кухарят](https://mpz.brovary.org/wp-content/uploads/2016/03/15-2.jpg) Дамір\[/caption\]

\[caption id="attachment\_53736" align="aligncenter" width="600"\]![Школа юних кухарят](https://mpz.brovary.org/wp-content/uploads/2016/03/12-3.jpg) Інга, Дамір та "пеньочки"\[/caption\]

Із майстер-класів **Дамір** приносить додому позитивні емоції, а ще для бабусі на «пробу» – свої кулінарні шедеври. Правда, квартиру в Броварах «домом» не вважають: приїхали сюди вимушено – власну квартиру, рідних та друзів залишили в Донецьку ще влітку 2014 року, коли розпочалися бомбування. Тож відвідування «Школи юних кухарят» – один із способів знайти для Даміра нових друзів для спілкування поза межами школи, розповідає Інга. Хлопчик  ходить у 1 клас ЗОШ №10 і навчання російськомовній дитині українською дається дещо  складно. Інга каже, що змушена водити сина в ту школу, що найближча до її роботи. Взагалі влаштуватися на роботу, та ще й «донецьким», у Броварах та Києві дуже складно, розповідає мати-одиначка. Їх вважають «перелітними», які в будь-який час можуть зірватися і повернутися на батьківщину. Інга також мріє про якнайшвидше повернення у рідний Донецьк, адже в Броварах, щоб виживати, змушена знімати квартиру разом із двома іншими сім’ями.  Працює бухгалтером півдня – намагається більше часу бути з сином, адже переконана: ні телевізор, ні Інтернет не замінять живого спілкування.

\[caption id="attachment\_53730" align="aligncenter" width="600"\]![Школа юних кухарят](https://mpz.brovary.org/wp-content/uploads/2016/03/6-4.jpg) Костянтин: «Відвідуємо майстер-класи з Нового року.  Робота пальчиками допомагає розвивати в Нікіти дрібну моторику, що дуже важливо для його психічного розвитку».\[/caption\]

Поки що в Броварах серед понад 40-а кафе та ресторанів проведення майстер-класів практикують два заклади харчування.  Ціна за таке задоволення у кафе **«Візит» - 100 грн**, у **«Олівер Твіст» - 50 грн**.

Щоб побути побільше часу зі своєю дитиною, подарувати їй позитивні емоції від радості спілкування, відкрити світ нового і стати ще тісніше-ріднішими, сьогодні в батьків є різноманітні способи. І один із  них - майстер-класи. І це не обов'язково з кулінарії. І жодна втома, страшенна зайнятість не зможуть у майбутньому виправдати батьків, адже час для виховання дитини буде втрачено.

**Фото - автора та з Інтернету**
