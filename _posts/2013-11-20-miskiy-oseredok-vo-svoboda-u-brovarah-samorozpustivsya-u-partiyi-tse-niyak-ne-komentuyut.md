---
title: "Міський осередок ВО \"Свобода\" у Броварах саморозпустився. У партії цю подію не коментують"
date: 2013-11-20
author: 
  username: "pravoznaty"
  display_name: "Маєш право знати"
tags: 
  - "bazyshyn"
  - "brovary"
  - "brusenska"
  - "vibir-redaktsiyi"
  - "vo-svoboda"
  - "novini"
  - "oseredok"
  - "samorozpusk"
coverImage: "wp-content/uploads/2013/06/Svoboda.jpg"
---

**[![Свобода 2](https://mpz.brovary.org/wp-content/uploads/2013/11/Svoboda-2.jpg)](https://mpz.brovary.org/wp-content/uploads/2013/11/Svoboda-2.jpg)Сьогодні на сайті "[Інформатор](http://informator.su/brovarska-svoboda-povnim-skladom-viyshla-z-lav-partiyi/)" з'явилась інформація про те, Броварська міська організація ВО “Свобода” саморозпустилась. Буцімто ще 31 жовтня 2013 року на зборах партійного комітету було ухвалене відповідне рішення, після чого протокол зборів партійного осередку було передано до керівництва Київської обласної організації ВО “Свобода”. Сайт "Інформатор" посилається на колишніх членів броварської «Свободи».**

Як сказано у повідомленні , основним мотивом для прийняття такого рішення була невідповідність дій вищого партійного керівництва декларованим гаслам. «_Наразі ми вирішили винести інформацію про саморозпуск організації та вихід з партії ВО «Свобода» усього членства на загал, оскільки нам стало відомо, що партійне керівництво має намір подати викривлену інформацію щодо причин припинення існування нашого партійного осередку_», – повідомили екс-свободівці.

Близько сорока осіб подали власноручні заяви про вихід з лав броварської «Свободи». Серед них: два депутати Броварської міської ради Ганна Брусенська та Петро Базишин, а також Кизим В.П., Зелінська Г.О., Онофрієнко М.Ф., Юров В.О., Герасімова О.В., Єрмолаєва М.А., Єрмолаєв В.А., Кузько О.В., Плахтій М.Є., Панасовський М.А., Орлова Н.Й., Боцун М.О., Богдан Ю.В., Шмаль М.М., Віннічук Р.І., Завацький І.В., Строкач І.В., Шеварь О.Й., Кривошлик О.В., Ярмола О.Є., Приходько П.Ю., Пазюк М.Р., Білоконь В.О., Назаренко О.О., Шимченко А.І., Солодкий А.М., Бородіна Д.Г., Пода А.В., Андрійченко А.Л., Сич В.І., Козлякова Н.І., Євхан Г.О.

"Маєш право знати" вирішило перевірити дану інформацію та з'ясувати подробиці. Ми зателефонували до депутатки Броварської міськради **Ганни Брусенської**, щоб отримати офіційний коментар, однак уже кілька годин пані Ганна не бере слухавку. То ж ми зв'язались з іншим депутатом, обраним від "Свободи" - **Петром Базишиним**, однак він навідріз відмовився коментувати дану ситуацію і наполегливо рекомендував звернутись до Брусенської. При цьому він підтвердив інформацію про саморозпуск осередку і зазначив, що екс-члени міської "Свободи" мають офіційну заяву  про вихід з лав партії, яку вони передали в обласний парткомітет. Надати "Маєш право знати" текст цієї заяви депутат відмовився, оскільки його у нього її "немає" і всі документи перебувають у Ганни Віталіївни.

У броварській районній організації ВО "Свобода" також відмовились коментувати цю інформацію та повідомили, що "в області про це знають". В офісі Київського обласного осередку ВО “Свобода” за коментарем порадили звернутись до заступника голови **В'ячеслава Хмельницького** та дали його контакти, однак пан В'ячеслав наші телефонні дзвінки проігнорував. Щойно нам вдалось додзвонитись до голови Київської обласної організації ВО “Свобода” **Олександра Марченка**. Інформацію про саморозпуск осередку в Броварах він підтвердив, однак прокоментувати відмовився та пообіцяв, що офіційна заява від партії буде оприлюднена вже завтра.

> Сподіваємось, що обласне керівництво"Свободи" не зволікатимем з коментарем та викладе свою позицію щодо подій, що стались у Броварах кілька тижнів тому. "Маєш право знати" готове опублікувати позиції обох сторін конфлікту та чекає на офіційні заяви у письмовому або усному вигляді.

Нагадаємо, що у серпні депутати Броварської міської ради, обрані від політичної партії ВО "Свобода" - Ганна Брусенська та Петро Базишин - [підтримали ініціативу Партії регіонів обмежити право журналістів пересуватись по сесійній залі під час пленарних засідань](https://mpz.brovary.org/kamo-gryadesh-miska-svoboda-spetsrozsliduvannya-intsidentu-22-serpnya/), чим викликали бухливу реакцію у працівників ЗМІ та громадськості.
