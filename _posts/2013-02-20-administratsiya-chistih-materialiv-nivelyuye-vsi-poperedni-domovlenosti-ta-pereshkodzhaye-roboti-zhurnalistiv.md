---
title: "Адміністрація «Чистих матеріалів» нівелює всі попередні домовленості та перешкоджає роботі журналістів"
date: 2013-02-20
tags: 
  - "vibir-redaktsiyi"
  - "deshha"
  - "zhurnalisti"
  - "zavod-plastmas"
  - "zasidannya"
  - "kriminal"
  - "kuzmenkov"
  - "novini"
  - "pereshkodzhannya"
  - "popovich"
  - "robocha-grupa"
  - "smirnov"
  - "strayk"
  - "chisti-materiali"
---

[![Image00006](https://mpz.brovary.org/wp-content/uploads/2013/02/Image000064.jpg)](https://mpz.brovary.org/wp-content/uploads/2013/02/Image000064.jpg) Вчора, 19 лютого, відбулося засідання робочої групи з доопрацювання колективного договору, під час якого, за словами свідків, адміністрація у новому непаритетному складі скасувала домовленості, яких раніше вдалося досягти. Окрім того, представники дирекції протиправно не допустили на засідання журналістів, незважаючи на передбачену законодавством за це кримінальну відповідальність. Про те, що відбувалося на засіданні, журналістам «Маєш право знати» повідомили члени робочої групи від страйкарів.

**Могилевський вирішив узурпувати переговорний процес?**

За словами голови страйкового комітету **Миколи Смірнова**, перше, що зробили представники адміністрації на початку засідання, – самовільно ввели до домовленого раніше паритетного складу групи (3 представники від нестрайкарів та 3 представники від страйкарів) ще 6-ох представників від адміністрації. Таким чином, будь-які пропозиції, поставлені дирекцією підприємства, приймалися «за», а поставлені страйкарями – «проти».

Представник страйкарів **Василь Попович** повідомив, що адміністрація пред’явила групі змінений проект колективного договору, у якому анулювала всі досягнені раніше домовленості, зокрема значно знизила рівень заробітної плати робітникам. До того ж, сторона дирекції скасувала оплату за продукцію 2-го сорту та за брак, незважаючи на те, що від оператора якість виготовлення не залежить. За словами робітника, на підприємстві присутній лише один технолог, і адміністрація відмовляється брати у штат більшу кількість, які забезпечуватимуть якісніше виготовлення продукції.

<iframe src="http://www.youtube.com/embed/b_Ib9AX7oJ8" height="360" width="640" allowfullscreen frameborder="0"></iframe>

Микола Смірнов також повідомив, що робоча група у такому новому складі проголосувала за скасування 20-відсоткової надбавки оплати праці у вихідні та святкові дні. Також вони скасували доплати за перепрацювання, замінивши їх можливістю брати «відгули». Окрім того, бухгалтери та юристи відмовились розглядати невирішене до цього часу питання розроблення прозорої формули нарахування зарплат. Не дійшовши будь-якого компромісу, представники страйкарів покинули засідання робочої групи.

За словами Смірнова, на засіданні був відсутній директор Сергій Кузьменков. Головував на зібранні **Микола Сокульський** – єдиний технолог підприємства, «права рука» власника Родіона Могилевського, який поводив себе дуже нахабно та зневажливо щодо страйкарів.

Як повідомили робітники, директора Кузьменкова через скандал Могилевський ймовірно скоро звільнить. За його місце «змагаються» начальник підприємства **Петро Деща** та начальник відділу кадрів **Тетяна Шарапа**. Саме з цими інтригами страйкарі пов’язують хід подій на останньому засіданні.

> _Нагадаємо, що у п’ятницю, 15 лютого, після [пікетування](https://mpz.brovary.org/straykari-chistih-materialiv-prosyat-vtrutitisya-u-konflikt-ssha/) страйкарями посольства США, представники робочої групи змогли зібратися та навіть досягти домовленостей з деяких важливих питань, а також призначити наступне основне засідання на вівторок. Однак, ані у вихідні, ані у понеділок їм не вдалося зібратися на попереднє засідання через ігнорування адміністрації, незважаючи на домовленість._

Як повідомили свідки, на зібранні не були присутні ані представники місцевого самоврядування, ані представник посольства США.

[![Image00011](https://mpz.brovary.org/wp-content/uploads/2013/02/Image000114.jpg)](https://mpz.brovary.org/wp-content/uploads/2013/02/Image000114.jpg)

**Перешкоджання законній діяльності журналіста – кримінальний злочин**

З невідомих причин засідання робочої групи адміністрація вирішила провести на підприємстві ТОВ «Чисті матеріали», а не у актовій залі «Заводу пластмас» як [минулого разу](https://mpz.brovary.org/trivali-podiyi-navkolo-chistih-materialiv-ne-prinosyat-suttyevih-rezultativ/). Охоронець на прохідній заводу відмовився пропускати журналістів. Однак, зателефонувавши, він запевнив, що «за вами зараз прийдуть». Свої дії чоловік аргументував вказівками керівництва та ніяк не реагував на аргументи щодо дотримання законів, хоча і виказував прихильність до журналістів.

Водночас, присутній на прохідній міліціонер запевнив, що не перешкоджатиме пройти журналістам. Не дочекавшись будь-якого результату, журналісти пройшли на територію заводу. Дійшовши до воріт перед приміщенням, де відбувалося засідання, нелегальна охорона підприємства (серед охоронців були ті самі люди, що 12 лютого [зізналися](https://mpz.brovary.org/trivali-podiyi-navkolo-chistih-materialiv-ne-prinosyat-suttyevih-rezultativ/) у відсутності відповідних посвідчень) та особисто вже згаданий начальник «Чистих матеріалів» Петро Деща не дозволили пройти журналістам.

[![Image00004](https://mpz.brovary.org/wp-content/uploads/2013/02/Image000048.jpg)](https://mpz.brovary.org/wp-content/uploads/2013/02/Image000048.jpg)

Свої дії Деща пояснив небажанням «політизувати процес». Однак, на питання про те, як саме присутність журналістів «політизує» засідання, чіткої відповіді не надав. На думку начальника, проходити на підприємства мають право лише його працівники та народні депутати. Водночас, назвати статтю закону, де це написано, відмовився.

[![Image00006](https://mpz.brovary.org/wp-content/uploads/2013/02/Image000064.jpg)](https://mpz.brovary.org/wp-content/uploads/2013/02/Image000064.jpg)

Згідно з **п. 2 ст. 26** Закону України «Про друковані засоби масової інформації (пресу) в Україні» журналіст має право _«**відвідувати** державні органи, органи місцевого самоврядування, а також **підприємства**, установи і організації та бути прийнятим їх посадовими особами»._ Окрім того, **п. 1** цієї ж статті гарантує журналісту право на вільне одержання відкритої за режимом доступу інформації.

Дії Петра Дещі та охоронців-нелегалів можна кваліфікувати як порушення **п. 1 ст. 171 Кримінального Кодексу України**, згідно з яким _«умисне перешкоджання законній професійній діяльності журналістів – карається штрафом до п’ятдесяти неоподатковуваних мінімумів доходів громадян або арештом на строк до шести місяців, або обмеженням волі на строк до трьох років»._

[![Image00001](https://mpz.brovary.org/wp-content/uploads/2013/02/Image000016.jpg)](https://mpz.brovary.org/wp-content/uploads/2013/02/Image000016.jpg)

_Петро Миколайович Деща, начальник «Чистих матеріалів»_

> В нашій країні права та закони не почнуть діяти доти, доки ми самі, звичайні громадяни, не почнемо їх відстоювати. Іноді здається, що неможливо нічого зробити. Однак, не слід забувати, що більшість сучасних країн першого світу до демократії йшли століттями. У нас є шанс зробити це швидше. «Маєш право знати» повідомлятиме читачів про події у «гарячих точках» Броварів і надалі!
