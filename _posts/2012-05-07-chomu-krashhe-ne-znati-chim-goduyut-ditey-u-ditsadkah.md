---
title: "Чому краще не знати, чим годують дітей у дитсадках?"
date: 2012-05-07
author: 
  username: "sergilliukhin"
  display_name: "Сергій Іллюхін"
categories: 
  - "kolonka-avtora"
tags: 
  - "brovary"
  - "dnz-kolosok"
  - "onyshhenko"
  - "tenderi"
  - "harchuvannya"
coverImage: "wp-content/uploads/2012/05/Children_Eating_Toby_Talbot1.jpg"
---

[![](https://mpz.brovary.org/wp-content/uploads/2012/05/Children_Eating_Toby_Talbot1.jpg "Дитяче харчування")](https://mpz.brovary.org/wp-content/uploads/2012/05/Children_Eating_Toby_Talbot1.jpg)Вже кілька місяців журналісти МПЗ намагаються отримати від управління освіти інформацію про використання бюджетних коштів та про харчування дітей у дошкільних навчальних закладах.

**Володимир Онищенко** - начальник управління освіти і за сумісництвом депутат Броварської міської ради від Партії Регіонів, продовжує знаходити "відмазки", щоб не надавати інформацію: спочатку він буцімто [не зрозумів](https://mpz.brovary.org/hto-zaroblyaye-na-otruyenni-brovarskih-doshkilnyat-druga-chastina-rozsliduvannya/ "Хто заробляє на отруєнні броварських дошкільнят? Друга частина розслідування."), що тендер - це конкурсні торги, потім всупереч закону [він вимагав](https://mpz.brovary.org/diktant-dlya-upravlinnya-osviti/ "Диктант для управління освіти"), щоб я вказав свою посаду у неіснуючій юридичній особі, а нещодавно прийшли ще кілька його нових відписок, у яких грубо порушується Закон України "Про доступ до публічної інфорації". <!--more-->

**Державні закупівлі - під замком** Надати будь-яку інформацію про конкурсні торги, що проводяться управлінням освіти, пан Онищенко відмовився. Персональний склад комітету з конкурсних торгів та копії протоколів засідань комітету по визначенню постачальників продуктів харчування головний освітянин міста відніс до інформації з обмеженим доступом, яка містить приватну інформацію про особу.

[![](https://mpz.brovary.org/wp-content/uploads/2012/05/SHHodo-komitetu-konkursnih-torgiv.jpg "Щодо комітету конкурсних торгів")](https://mpz.brovary.org/wp-content/uploads/2012/05/SHHodo-komitetu-konkursnih-torgiv.jpg)Здається, Володимир Іванович [знову](https://mpz.brovary.org/ne-hocu-v-kameru/ "“Не хочу в камеру!”") плутається у визначеннях фізичної особи, юридичної особи та особи, яка виконує службові обов'язки. Особи, які входять до комітету з конкурсних торгів, виконують службові обов'язки, а особи, які беруть участь у торгах, є особами юридичними. Тому чию ж приватну інформацію намагається захистити пан Онищенко - не зрозуміло.

[![](https://mpz.brovary.org/wp-content/uploads/2012/05/SHHodo-koshtiv-vitracheni-na-zakupivlyu-produktiv.jpg "Щодо коштів витрачені на закупівлю продуктів")](https://mpz.brovary.org/wp-content/uploads/2012/05/SHHodo-koshtiv-vitracheni-na-zakupivlyu-produktiv.jpg)Розкрити інформацію про використання бюджетних коштів (вартість та кількість продуктів, що закуповуються для харчування дітей у дитсадках), головний освітянин також відмовився, незважаючи на те, що п.5 ст.6 Закону України "Про доступ до публічної інформації" чітко вказує, що не може бути обмежено доступ до такої інформації. Пан Онищенко пояснює: це робиться виключно для захисту прав **інших людей** (яких?), оскільки розголошення такої інформації може завдати істотної шкоди **їх інтересам** (яким?).

При читанні такої відповіді складається враження, що особа, яка її готувала, нахапалася незрозумілих уривків із різних законів та спробувала їх якось зібрати докупи, щоб аргументувати відмову.

Наполегливість та упертість, з якою Володимир Онищенко приховує інформацію про діяльність підконтрольного йому управління, наштовхує на ряд дуже неприємних питань:

- можливо, конкурсні торги управлінням не проводились взагалі? або проводились за принципом "найбільшого відкату"?
- можливо, вартість, за якою закуповуються продукти харчування для ДНЗ, набагато вище ринкової?
- можливо, до дитсадків доходить лише половина продуктів харчування?
- можливо, чутки про приватний особняк, який збудував пан Онищенко за часів свого керівництва управлінням освіти, є не лише чутками?

Звичайно, усіх цих зайвих питань можна було б уникнути, якби пані Теплюк, яка готувала ці "відписки" проконсультувалася з керівником сектору по доступу до публічної інформації Броварської міської ради Ковшун Людмилою Михайлівною, яка б кваліфіковано їй пояснила, що дана інформація є публічною і громадськість має право знати, як використовуються бюджетні кошти та як харчуються наші з Вами діти.

Що далі? Консультації з юристами "Прозорого суспільства" та, скоріше за все, знову суд. Здається, у пана Онищенка занадто багато секретів, які не годиться мати публічній особі, політику та ще й очільнику управління, яке займається такою важливою справою - вихованням нового покоління броварчан!
