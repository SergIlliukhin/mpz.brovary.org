---
title: "Суд оштрафував організатора грального бізнесу в кафе «Монте Карло» на 170 тис. грн"
date: 2013-08-05
author: 
  username: "shako"
  display_name: "Тарас Шако"
tags: 
  - "brovary"
  - "vibir-redaktsiyi"
  - "gralni-avtomati"
  - "gralniy-biznes"
  - "monte-karlo"
  - "novini"
  - "pasichnyuk"
  - "sud"
coverImage: "wp-content/uploads/2012/10/Monte-karlo.jpg"
---

[![Monte karlo](https://mpz.brovary.org/wp-content/uploads/2012/10/Monte-karlo.jpg)](https://mpz.brovary.org/wp-content/uploads/2012/10/Monte-karlo.jpg)**170 тисяч гривень штрафу та конфіскацію гральних автоматів присудив Броварський міськрайонний суд чоловіку, якого правоохоронні органи звинуватили в організації грального бізнесу в кафе «Монте Карло». Рішення суду ще не набрало чинності, проте якщо жодна сторона не оскаржить його в апеляційному порядку у встановлений законом термін, воно вступить у силу протягом місяця.**

Нагадаємо, кільки тижнів тому [прокуратура Київської області повідомила](https://mpz.brovary.org/organizator-pidpilnogo-gralnogo-klubu-u-brovarah-opinivsya-na-lavi-pidsudnih/), що направила до Броварського міськрайонного суду обвинувальний акт стосовно чоловіка, який в одному з броварських розважальних закладів організував гральний бізнес.

**Пасічнюку Володимиру Миколайовичу**, що опинився на лаві підсудних, інкримінували порушення ч. 1 статті 203-2 Кримінального кодексу, а саме "зайняття гральним бізнесом".

Суд встановив, що чоловік отримав гральні автомати на зберігання від їх власника і в закладі «Монте Карло», що розташований на бульварі Незалежності, «_з корисливих мотивів та з метою незаконного збагачення_» підключив автомати до роботи та надавав клієнтам можливість робити грошові ставки. Також було встановлено, що притон азартних ігор існував в період з 1 лютого по 18 квітня 2013 року. Цього дня після обшуку закладу «Монте Карло» правоохоронцями було виявлено і вилучено 62 гральних автомати.

Підсудний повністю визнав свою провину та покаявся, що суд розцінив як пом’якшувальні обставини. Головуючий суддя Шевчук М. П. ухвалив стягнути з Пасічнюка 10 тисяч неоподаткованих мінімумів доходів громадян. Це мінімальна сума штрафу, передбачена 203-2 статею ККУ. Також до державної казни потрапить майже 50 тис гривень, вилучених з гральних автоматів у якості речових доказів. Гральне обладнання суд також зобов’язав конфіскувати.

> Прикметно, що до судового розгляду даної справи ані власник гральних автоматів, який передав Володимиру Пасічнюку своє майно на зберігання, ані власник приміщення, в якому й було організовано гральний бізнес, залучені не були.
