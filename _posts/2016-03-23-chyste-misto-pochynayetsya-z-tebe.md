---
title: "Чисте місто починається з тебе!"
date: 2016-03-23
categories: 
  - "kolonka-avtora"
tags: 
  - "baky"
  - "brovary"
  - "brovary-vtorma"
  - "pidtoplennya"
  - "smittya"
---

_Бровари – найближче передмістя столиці. Тим не менш, ми змогли зберегти унікальну атмосферу, притаманну тільки нашому місту._

_За що ми любимо Бровари? Навряд чи це питання має одну відповідь. Кожний знаходить щось своє, близьке до душі. Але проблеми нашого міста, яких з кожним роком стає дедалі більше, заважають жити в Броварах з комфортом та бути впевненими у майбутньому наших дітей. І чи не найнагальнішою проблемою міста є збереження довкілля та дотримання екологічної чистоти._

![25940611](https://mpz.brovary.org/wp-content/uploads/2016/03/25940611.jpg)

**_Місто_ _—_ _Титанік_**

На сьогодні чи не найбільшою проблемою Броварів є підтоплення, що з кожним роком набуває дедалі більших масштабів і відтак псує життя мешканців нашого міста. Призвели до цієї ситуації саме недбалість та байдужість до питань екології з боку місцевої влади. Адже місто, населення якого налічує вже понад сто тисяч людей, і досі живе з комунікаціями, що здебільшого планувались та будувались ще у вісімдесяті роки минулого сторіччя. Масова забудова призвела не тільки до багатократного збільшення стоків. Через нехтування елементарними правилами та здоровим глуздом величезні мікрорайони будувались без врахування ландшафту. Результат не забарився — просідання ґрунту додатково ускладнило і без того непросту ситуацію. На сьогодні підвали та погреби вже заповнюються по вінця. Настала черга перших поверхів та подвір'їв.

Між тим вирішення цих проблем не потребує якихось фантастичних зусиль та коштів. Потрібні лише бажання та воля керівництва міста. А ще – відмова від нескінчених «дерибанів», які, на жаль, давно стали буденністю.

По-перше, потрібно припинити хаотичну забудову. Місто має розвиватися за чітким планом, що передбачає не тільки збільшення меж та будівництво нових мікро- та макрорайонів. У такому плані мають бути враховані інтереси жителів старої як багатоквартирної, так і приватної забудови. Оскільки нескінчене «ущільнення» знову й знову знижує комфортність нашого життя.

По-друге, необхідно негайно розробити та втілити план розбудови стокової та ливневої каналізацій. А також розчистити русла річок, куди ці води можна буде відводити.

І найголовніше – не красти бюджетні гроші шляхом нескінчених сумнівних тендерів. Будь-які роботи мають проводитись виключно за результатами відкритих конкурсів, на яких перемагатимуть компанії, що пропонують недорогі та якісні послуги.

 

**_Невловиме_ _сміття_**

Інша нагальна проблема — вчасне вивезення сміття. Всі ми знаємо, що комунальні служби занадто часто грубо порушують встановлені графіки. Попри офіційні заяви міського голови про те, що вивезення «відбувається відповідно до графіків», факти свідчать про інше.

Але ж навіть за умов вчасного вивезення якість цієї послуги все одно залишається вкрай низькою. Особливо це помітно теплої пори року. Старі та невідремонтовані сміттєвози залишають по собі цілі річки смердючого бруду. Які з незрозумілих причин навіть не змивають водою з прибудинкових територій.

Також у місті катастрофічно не вистачає контейнерів для сміття. А ті, що є, перебувають у жахливому стані. Окрім малоестетичного вигляду, вони час від часу просто нездатні втримати в собі викинуте сміття. Непотріб часто просто купами лежить навколо контейнерів. Вітер та безпритульні тварини розтягують його рівним шаром по всій вулиці.

Все це викликає обурення мешканців. Міська ж влада вкотре повторює мантру про те, що їм не до снаги впоратися з проблемою.

**_Кому_ _заважають_ _сміттєві_ _баки_ _на_ _вулицях__?_**

Разом із тим та ж таки влада категорично відмовляється від приватної ініціативи, яка може покращити санітарний стан міста. Зокрема, вже деякий час у подвір'ях міста можна побачити акуратні баки для роздільного збирання сміття, встановлені броварською компанією «Бровари Вторма». Тобто компанія не просто збирає викинутий непотріб, а й займається сортуванням та організацією вторинної переробки. Отже, реально зменшує не тільки кількість сміття безпосередньо на вулиці. Йдеться про довгострокові програми збереження довкілля.

З незрозумілих причин наші керівники оголосили справжню війну цій ініціативі. Масована інформаційна атака є настирливою, але не занадто переконливою. Головна ж її думка проста, хоча й дивна – сміттєві баки обізвали «малою архітектурною формою». Тобто прирівняли їх до кіосків чи невеличких магазинів.

Результатом став припис заступника начальника спеціального відділу за станом благоустрою Михайла Черняка: прибрати встановлені баки з вулиць міста.

Позиція керівника «Бровари Вторма» Леоніда Черепейніка в цій ситуації прозора і зрозуміла: «Керівники міста, які 10 років тому взяли на себе відповідальність за Бровари, уже давно мали подбати про екологічне майбутнє та запровадити сортування побутового сміття. Роки йшли, але й понині не зроблено нічого. Чому розпочато цю інформаційну кампанію? Поясню. Три місяці тому я став депутатом міської ради. Як корінний житель міста відстоюю там інтереси нашої громади. Так само, як робив це раніше з активістами «Народного контролю». До того ж я увійшов до складу комісії із земельних відносин. Вочевидь, владі не сподобалась моя принципова позиція щодо неможливості подальшого розбазарювання нашого головного ресурсу. Проте, я свідомий того, що відповідаю перед громадою за свої дії. А тому й надалі відстоюватиму екологічний підхід до керування містом. Так само не поступлюсь у принципових питаннях при голосуванні в раді».

**_Майбутнє_ _в_ _наших_ _руках_**

Європейських досвід свідчить – на сьогодні практично неможливо переробити не більше 20% відходів. Саме вони й потребують утилізації. А от 80% сміття можуть отримати «друге життя» у вигляді тих чи інших продуктів, які можливо виробляти з них.

За підрахунками, 60 кілограмів переробленого картону зберігає одне дерево. З пластикових пляшок роблять різноманітні пакувальні матеріали, нитки, утеплювачі, пакети для сміття, каналізаційні труби та водостоки, безліч найменувань побутових предметів тощо.

Все це можна виробляти, звісно, і з первинної сировини. Але на це витрачаються наші природні запаси стратегічної сировини. Тож переробка сміття отримує важливу економічну складову.

Маємо пам'ятати: незабаром на нас очікує ще одна величезна проблема. Сміттєзвалище, на яке вивозиться сміття з Броварів, давно переповнене. Тобто вже найближчим часом постане серйозна проблема відсутності полігону для утилізації. Все, що пропонується на сьогодні, це виділити додатково 30 гектарів землі та влаштувати там чергове звалище. Тобто фактично отруїти додатково чималий шмат землі шкідливими відходами. Відомо, що рекультивація таких земель – справа дуже тривалого часу, яка затягнеться не на одне сторіччя. То чи не логічніше разом із побудовою нового полігону налагодити в місті цивілізований цикл роздільного збирання сміття за європейськими стандартами?

І чи не логічніше міській владі спрямувати зусилля не на протистояння екологічним ініціативам, а на активну інформаційну кампанію щодо роз’яснення значення сортування в очищенні міста. Також підтримати запровадження спеціальних уроків для школярів, щоб змалку привчати малих броварчан до цивілізованих норм.

Окрім того, логічно було би приділити увагу розбудові сучасної інфраструктури для глибокої переробки окремих видів сміття. Зрозуміло, з урахуванням найсучасніших екологічних норм. Тут важливо об’єднання в одну спільну програму можливостей як комунальних, так і приватних підприємств.

Також важливим чинником є використання світового досвіду. Оскільки на сьогодні сучасні сміттєспалювальні заводи здатні не просто зменшити кількість побутових відходів, а й вирішити енергетичну проблему невеликого міста.
