---
title: "Волонтер-дайвер закликав броварчан приєднатися до очищення озера у парку \"Перемога\""
date: 2017-03-02
author: 
  username: "pravoZnaty"
  display_name: "Маєш право знати"
categories: 
  - "hromada"
  - "novyny"
tags: 
  - "aktsiya"
  - "brovary"
  - "vibir-redaktsiyi"
  - "volonter"
  - "novini"
  - "ozero"
  - "ochyshhennya-ozera"
  - "park-peremoga"
  - "smittya"
---

**Волонтер-дайвер із Броварів [закликав](https://www.facebook.com/groups/529373443771199/permalink/1435035959871605/) у соціальних мережах мешканців міста приєднатись до акції по очищенню озера у парку "Перемога" до Міжнародного дня очищення водойм. Володимир та його друзі вже декілька років беруть участь у подібних акціях у Києві та області, однак цього літа він пропонує нарешті влаштувати такий захід у власному місті.**

Вчора, 1 березня, у FB з'явився заклик до броварчан взяти участь в акції по очистці озера у парку "Перемога". Автором оголошення виявився броварчанин **Володимир**, який запропонував влаштувати цю акцію у перші вихідні червня до Міжнародного дня очищення водойм.

![](https://mpz.brovary.org/wp-content/uploads/2017/03/16998964_260953657695251_4650134927077433177_n.jpg)

![](https://mpz.brovary.org/wp-content/uploads/2017/03/17098705_260954921028458_4405222587606912792_n.jpg)

Володимир повідомив, що зі своїми друзями вже багато років бере участь в таких акціях, під час яких вони чистять водойми Києва та області. Зазвичай місцева влада та спонсори надають транспорті засоби для вивезення сміття та необхідний інвентар, як то целофанові мішки, мішкі з сітки, рукавички, питну воду, розповідає волонтер. Для заохочення місцевих мешканців, які допомагають зі збором сміття вздовж водойм, передбачені заохочувальні подарунки, квас, напої та цукерки дітям.

![](https://mpz.brovary.org/wp-content/uploads/2017/03/16938477_260953747695242_8018913671619617669_n.jpg)

![](https://mpz.brovary.org/wp-content/uploads/2017/03/17098734_260954624361821_6535831498886363589_n.jpg)

Володимир зі своїми колегами-дайверами та людьми, які займаються підводним полюванням, мають все необхідне спорядження, серед якого й балони з повітрям за власний кошт. Вони беруть із собою на дно мішки з сітки, шукають сміття та піднімають на поверхню. За словами волонтера, все, що потрібно від влади, - це самоскид для зібраного брухту, щоб вивезти його на звалище.

![](https://mpz.brovary.org/wp-content/uploads/2017/03/16997926_260955074361776_8072138887267911962_n.jpg)

Багато броварчан у коментарях до посту виявили своє бажання приєднатися до подібної ініціативи та прийти збирати сміття. Зараз волонтер шукає спонсорів та бажаючих допомогти з технічною базою. Як прокоментував нашим журналістам Володимир, він звертався з даною пропозицію до місцевої влади ще у 2008 році, але отримав відмову: _“Мені одного разу було достатньо, щоб зрозуміти їхнє небажання витрачати кошти на це. Ми проводили подібні акції в Києві на Міністерці, на Оболоні - озеро Кирилівське, озеро Райдужне, в Гостомелі, півострів Тарханкут (Чорне море), багато інших озер по області. В Броварах маю багато друзів та знайомих, своїх однодумців, які приєднаються до мене за одним дзвінком. Я неодноразово пірнав в озеро та бачив, що там робиться: на жаль, уникнути цього в нашій країні з нашим населенням нереально. Озеро треба чистити, і може, згодом людям дійде, що це не розумно - кидати сміття.”_

**Фото - зі сторінки Володимира у FB**
