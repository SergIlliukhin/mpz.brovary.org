---
title: "Звіт броварських депутатів від Радикальної партії Ляшка"
date: 2016-12-29
author: 
  username: "onikienko"
  display_name: "Вікторія Оникієнко"
categories: 
  - "hromada"
  - "aktsiyi-zahodi"
tags: 
  - "andriyevskyj"
  - "brovary"
  - "vibir-redaktsiyi"
  - "deputatskiy-zvit"
  - "zvit-deputativ"
  - "kovalenko"
  - "novini"
  - "rpl"
---

**27 грудня 0 17:00 відбувся звіт депутатів фракції «Радикальної партії Олега Ляшка» Вадима Андрієвського та Вікторії Коваленко в громадській приймальні партії. На події були присутні 4 людини з виборчих округів депутатів.**

[![](https://mpz.brovary.org/wp-content/uploads/2016/12/zvit-lyashko-2.jpg)](https://mpz.brovary.org/wp-content/uploads/2016/12/zvit-lyashko-2.jpg)

**Вікторія Коваленко** прозвітувала про зроблені справи за рік. Що вдалося зробити в межах округу: влаштовано виведення водопровідного крану для поливу дерев, внутрішньоквартальне освітлення, проведено технічний огляд колонки, виділено кошти на ремонт під'їздів, порушене питання аварійного відкачування води. Також депутатка заявила, що працювала над активним вирішенням загальноміських проблем: ямковий ремонт та влаштування освітлення по вул. Вокзальній та вул. Гасин Ольги, ремонт ліній електропередач.

Депутати дуже горять ідеєю відкриття стадіону. З ініціативи Вікторії Коваленко було виділено **7 млн грн** з міського бюджету на будівництво стадіону зі штучним покриттям на території парку Перемога для футболістів ДЮСШ "Бровари". Планується провести конкурс на проектувальника та виконавця робіт.

[![](https://mpz.brovary.org/wp-content/uploads/2016/12/zvit-lyashko-3.jpg)](https://mpz.brovary.org/wp-content/uploads/2016/12/zvit-lyashko-3.jpg)

Звітувався також **Вадим Андрієвський**. Депутат отримав 90 звернень мешканців міста та провів особисті прийоми громадян. Зверталися переважно за юридичною консультацією, актами обстеження житлово-побутових умов, з сімейних питань і так далі. За словами пана Вадима найбільша проблема його округу – перебійне електропостачання до приватного сектору. Наразі ведеться переписка з Києвобленерго та Броварським РЕМ щодо вирішення цього питання.

Крім цього, депутати працюють в постійних комісіях. Так Вікторія Коваленко працює в комісії з питань ЖКГ, а Вадим Андрієвський – в земельній комісії.

Питань від мешканців було мало. Говорили переважно про комунальні проблеми міста. Також обговорили питання національного рівня, які торкнулися броварчан, такі як декомунізація, зокрема мешканців цікавило питання перейменування вул. Черняховського на Симона Петлюри і можливість змінити рішення, говорили про нововведення до Податкового Кодексу.

![](https://mpz.brovary.org/wp-content/uploads/2016/12/zvit-lyashko-2.jpg)

Депутати порушили питання транспорту, однак зазначили, що не мають відповідних компетенцій, щоби вирішити питання міжміських перевезень, оскільки це залежить від Мінтрансу України.

Вадим Андрієвський також зазначив, що у міста немає комплексного бачення розвитку міста, на його думку необхідно зробити аудит окремих сфер господарювання. Актуальне питання реконструкції та розширення вулиці Київської. Також питання транспортної розвязки по вул. Симоненка та вул. Шевченка.

На завершення депутати запросили виборців приходити на сесії міської ради, комісії та вносити свої пропозиції.

**Фото - автора**
