---
title: "Переатестація: від громадян приймають інформацію про неправомірну поведінку колишніх міліціянтів"
date: 2015-12-01
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "brovary"
  - "novini"
---

**З 7 листопада 2015 року в Україні де-юре припинила своє існування міліція - її замінила поліція. Наразі в Броварах, як і по всій Київській області, йде процес переходу міліції в поліцію: колишні міліціянти зараховані у тимчасовий штат і проходять переатестацію, яка передбачає проходження тестів та співбесіду за участі громадскості. Також атестаційні комісії враховують інформацію про неправомірну поведінку правоохоронців, отриману від громадян: поскаржитися можна за допомогою [спеціальної форми](https://docs.google.com/forms/d/1z7jw1pMlsmLj3Jcy_6rvB0nc1ZbplmXX-A_ITdqv9Zs/viewform).**

Міністр Арсен Аваков [повідомив](https://www.facebook.com/arsen.avakov.1/posts/935741766515930), що за даними проміжних результатів атестації буде звільнено близько 40% екзаменованих міліціянтів Києва та Київської області:

\[quote\]

Переатестація включає в себе три ключові компоненти - тест GST (general skills test - тест на логічні, вербальні здібності, здатність обробляти інформацію і робити висновки, аналізувати дані), тест професійних навичок і співбесіду з участю представників громадськості. Перші два тести проходять з використанням комп'ютерної техніки - з елементами персонального шифрування і внутрішньосистемного контролю від втручання.

Всього допущено до атестації в Києві та Київській області - 18 044 людини. На сьогоднішній день: пройшли перші два тести - 9 037 чоловік (+1136 керівників і +7101 рядового складу). 37,47% екзаменованих (3386 колишніх міліціонерів), які здобули менше 25 балів з одного або двох тестів - таким чином показали ДУЖЕ низький контрольний результат - будуть звільнені за результатами атестації і НЕ будуть зараховані до національної поліції. 5651 чоловік (52,53% від екзаменованих) допущені до заключного етапу випробувань - співбесіди з атестаційною комісією за участю громадськості та новою службою внутрішньої безпеки. При позитивному результаті співбесіди вони будуть зараховані в поліцейські - хоча, зрозуміло, що відсів і на цій стадії буде значним ..

\[/quote\]

Також переатестація відбувається з урахуванням інформації, отриманої від громадян, [повідомив](https://www.facebook.com/Mustafanayyem/posts/10205612136128776) народний депутат Мустафа Найєм та закликав надавати відомі факти неправомірної поведінки правоохоронців (у тому числі анонімно):

\[quote\]

Ми розробили спеціальну [форму](https://goo.gl/4CGU9W), в якій будь-який громадянин України може надати факти і свідчення про неправомірну поведінку співробітників Центрального апарату Національної поліції України, а також Головного управління в місті Києві та Київській області. Крім надання загальної інформації про співробітника і його посади, форма дозволяє:

- Прикріпити будь-яке фото, відео або відповідні посилання на такі матеріали в інтернеті
- Надати інформацію про майно яке не відповідає доходам співробітника

Всі відомості зібрані в цьому опитуванні будуть надані для розгляду атестаційними комісіями в повному обсязі.

\[/quote\]
