---
title: "Відтепер підприємці зможуть подати заяву про реєстрацію прав на нерухоме майно через Інтернет"
date: 2015-07-23
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "brovary"
  - "elektronni-servisy"
  - "kyyivska-oblast"
  - "neruhomist"
  - "novini"
  - "reyestratsiya-prav-na-neruhome-majno"
---

**В Київській області впроваджується новий електронний сервіс у частині державної реєстрації речових прав на нерухоме майно - попередня подача заяв в електронній формі. Про це [інформує](https://brovary-rada.gov.ua/ogoloshennya-shchodo-vprovadzhennya-novikh-elektronnikh-serv%D1%96s%D1%96v-u-chastin%D1%96-derzhavno%D1%97-re%D1%94strats%D1%96%D1%97-r) офіційний сайт Броварської міської ради. Нововведення розраховане на підприємців, проте принесе й вигоду пересічним громадянам, - переконані чиновники.**

Зокрема, у повідомленні йдеться:

> "Як відомо, Міністерство юстиції в рамках реформування системи державної реєстрації вже запровадило низку нововведень, що вже встигли себе виправдати. Але на цьому реформування системи не закінчується.
> 
> Так, Міністерство юстиції, з метою покращення умов отримання фізичними особами-підприємцями та юрособами адміністративних послуг у сфері державної реєстрації речових прав на нерухоме майно та їх обтяжень 07 липня 2015 року прийняло наказ №1159/5 «Про реалізацію пілотного проекту у сфері державної реєстрації речових прав на нерухоме майно та їх обтяжень щодо попередньої подачі заяв».
> 
> Проектом передбачена можливість подачі в Київській та Одеській областях заяв про реєстрацію прав на нерухоме майно в електронній формі. Переваги від запровадження даного проекту  отримують, насамперед, представники агробізнесу та забудовники. Якщо раніше даним категоріям заявників, з урахуванням усіх складнощів бюрократичних процедур, доводилося реєструвати права місяцями, то з моменту старту проекту цей час скоротиться до мінімуму.
> 
> Процедура попередньої подачі заяв зводиться до того, що дані заявники, уклавши договір з державним підприємством «Інформ’юст» Міністерства юстиції України, і отримавши електронний цифровий підпис, зможуть подавати заяви на реєстрацію прав в електронному вигляді, не виходячи зі свого офісу або будинку.
> 
> **Які ж переваги надасть це нововведення:**
> 
> • Мінімізує контакт заявника із чиновником, а відтак знижує ризик корупційного зв’язку;
> 
> • Надасть можливість подання заяв у необмеженій кількості без черги у зручний для заявника час;
> 
> • Наступний візит до органу державної реєстрації для отримання карток прийому заяви відбувається на заздалегідь зазначену дату і час та займає для заявника біля 30 хвилин, замість кількох днів раніше.
> 
> **Слід зазначити, що опосередковано вигоду від запровадження цих змін отримують і пересічні громадяни:**
> 
> • Оскільки для осіб, на яких поширюється дія зазначеного наказу Мін’юсту, відпадає потреба подавати документи через загальну чергу, це значно розвантажить її й зменшить час очікування в черзі для громадян.
> 
> • Також у зв’язку з електронної подачею документів, за результатом якої в Державному реєстрі прав будуть сформовані відповідні системні папки з документами від забудовників багатоквартирних будинків, у громадян зникне необхідність зайвих звернень до таких забудовників та пришвидшить процес розгляду документів.
> 
> Нагадуємо, що відповідно до постанови Кабміну України № 137 від 18 березня 2015 року «Про Деякі питання спрощення порядку надання адміністративних послуг у сфері державної реєстрації речових прав на нерухоме майно та їх обтяжень» рішення державного реєстратора, витяг з Державного реєстру речових прав на нерухоме майно, свідоцтво про право власності на нерухоме майно, отримані в електронній та паперовій формі за допомогою програмних засобів ведення Державного реєстру речових прав на нерухоме майно, мають однакову юридичну силу".

[![електронна подача заявки](https://mpz.brovary.org/wp-content/uploads/2015/07/elektronna-podacha-zayavky.jpg)](https://mpz.brovary.org/wp-content/uploads/2015/07/elektronna-podacha-zayavky.jpg)
