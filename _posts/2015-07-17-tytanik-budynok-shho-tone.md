---
title: "Титанік. Будинок, що тоне. СЮЖЕТ"
date: 2015-07-17
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "298a"
  - "hromadskebro"
  - "gromadske-brovary"
  - "gurtozhitok"
  - "kiyivska"
  - "tytanik"
coverImage: "wp-content/uploads/2015/07/11724775_1024426144247662_1912245902_o.jpg"
---

**Навряд чи є ще в Броварах будинок у настільки занедбаному стані, як сумнозвісний «Титанік», що на Київській, 298а. Старий гуртожиток, відомий ще як «Білий дім» є таким же символом занепаду нашого ЖКГ, як «Чупа-чупс» - символом парку «Перемога».**

Цю будівлю, задуману як тимчасову, споруджено понад 50 років тому, за чутками – ув’язненими колонії. Капітального ремонту не пригадують і старожили, а гаряча вода відсутня вже декілька років. У «Титаніку» п'ять поверхів, п'ять під’їздів, на кожному поверсі – по два блоки, у блоці – по три-чотири кімнати, кухня і санвузол – одні на всіх. Кімнати площею 9 або 11 метрів, майже у кожній кімнаті – сім’я. Загалом у будинку проживає щонайменше 600 душ.

<iframe src="https://www.youtube.com/embed/OUBvYA0d68U" width="560" height="315" frameborder="0" allowfullscreen="allowfullscreen"></iframe>

> Підтримай Громадське.Бровари! Внески на розвиток каналу: ПриватБанк: 5169 3305 0728 3940

У деяких під’їздах взагалі немає дверей, усі стіни там проїдені грибком або ж зі збитою штукатуркою в намаганнях його позбутися. Грибок у туалетах і душових, на кухні та в коридорі. Для нього тут гарні умови: внутрішні труби будинку проіржавіли, з них постійно витікає вода, а тому висока вологість тримається постійно.

Марно перерахувати все, що в «Титаніку» потрібно ремонтувати капітально і терміново. Хтось із мешканців об’єднується блоками і намагається навести порівняний лад хоча б у своїй секції: створюють спільнокошт, сплачують «членські внески» щоб потроху робити ремонт. Однак у багатьох давно опустилися руки і непокоїть їх лиш те, коли цей будинок знесуть, аби  до того він не завалився сам.

У мерії роблять вигляд, що проблему не помічають. Мешканці скаржаться, що їхні звернення з проханням хоча б якось допомогти чиновники ігнорують. А в офіційній відповіді на запит Громадського. Бровари у міськраді відповіли: будинок перебуває у задовільному стані, аварійним не вважається, капітальний ремонт найближчим часом – не планується. Цю відповідь з виконкому напевно буде цікаво почитати Ярославі з 5-го поверху, яка щодня хвилюється аби не сталося пожежі, бо вдома дитина, а вода з іржавих труб постійно капає на протрухлу електропроводку.

[![titanik1](https://mpz.brovary.org/wp-content/uploads/2015/07/titanik1.jpg)](https://mpz.brovary.org/wp-content/uploads/2015/07/titanik1.jpg) [![titanik2](https://mpz.brovary.org/wp-content/uploads/2015/07/titanik2.jpg)](https://mpz.brovary.org/wp-content/uploads/2015/07/titanik2.jpg)

В цьому гуртожитку проживає дуже різна публіка: молоді сім’ї з дітьми, старенькі бабусі, квартиранти та корінні мешканці, а ще – святий отець і дільничний міліціонер. Для багатьох з них – це єдине житло, вони не мають більше куди йти. Ці люди не вірять в чудо і сподіваються, що влада зробить хоча б елементарне: врятує від потопів, замінивши загальні труби та убезпечить дім від пожеж, полагодивши електромережі. Зрештою те,  що чиновники мають робити за промовчанням і за що ми сплачуємо комунальні.

… Видершись на дах, ми зустріли там підлітків, які навприсядки щось чи то пили, чи то курили. Завбачивши нас, пацани поспішили спуститись в під’їзд. Було трохи моторошно спостерігати, як вони невпевнено крокують по даху, на якому немає жодних загорож. А ще якось дивно було бачити звідси нові броварські хмарочоси, які виростають прямо через дорогу від «Титаніка». Дивно, коли будуються нові кораблі, в той час як інші йдуть на дно разом з людьми.

Режисер Дмитро Гавриленко, оператор Дмитро Самусь ідея та сценарій Андрій Качор.

Підтримати Громадське.Бровари. Картка "ПриватБанк"
