---
title: "У суботу на Майдані Свободи влаштують благодійний ярмарок на підтримку армії"
date: 2014-10-09
categories: 
  - "announce"
tags: 
  - "ato"
  - "blagodiynist"
  - "vibir-redaktsiyi"
  - "koordinatsiyniy-tsentr-dopomogi-brovarskim-viyskovim"
  - "novini"
  - "yarmarok"
---

**[![nsht7twinna](https://mpz.brovary.org/wp-content/uploads/2014/10/nsht7twinna.jpg)](https://mpz.brovary.org/wp-content/uploads/2014/10/nsht7twinna.jpg)****Цієї суботи, 11 жовтня, об 11:00 на Майдані Свободи відбудеться благодійний ярмарок на підтримку броварських бійців, що перебувають в зоні АТО.**

Під час заходу його організатори обіцяють продаж смачних закусок, шашлику, кондитерських виробів, сувенірної продукції, а виручені кошти планують витратити на закупівлю необхідного для хлопців на передовій. Про це «Маєш право знати» повідомили у [Координаційному центрі з допомоги броварським військовим](https://www.facebook.com/koordcentr.brovary), який влаштовує благодійну торгівлю.

Взяти участь у ярмарку запрошують броварських підприємців, громадські організації, творчі колективи (художників та майстрів), співаків, кухарів, кондитерів та всіх, хто хоче долучитись до реалізації своїх виробів з благодійною метою.

Організатори обіцяють забезпечити всіх торгівців столами та скриньками для збору коштів, за умови, що всі зібрані кошти підуть на благодійність.

В той же час у Коордцентрі закликають броварчан вийти на центральну площу міста у суботу, аби поїсти смачного шашлику чи знайти та придбати оригінальний сувенір, тим самим підтримавши наших хлопців на фронті.

За словами активістів Коордцентру, зібрані ресурси витратять на потреби бійців 11 та 25 батальйонів територіальної оборони «Київська Русь», які воюють під Дебальцевим. Зокрема, броварські солдати вкрай потребують теплих речей.

**Телефон для довідок та реєстрації: (097) 685-50-23.**
