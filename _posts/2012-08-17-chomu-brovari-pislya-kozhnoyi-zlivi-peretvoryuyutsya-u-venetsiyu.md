---
title: "Чому Бровари після кожної зливи перетворюються у Венецію?"
date: 2012-08-17
author: 
  username: "trydence"
  display_name: "Дмитро Карпій"
tags: 
  - "budivnitstvo"
  - "vibir-redaktsiyi"
  - "dorizhki"
  - "dorogi"
  - "doshh"
  - "zliva"
  - "kalyuzhi"
  - "kanalizatsiya"
  - "namoknuti"
  - "novini"
  - "potop"
  - "proektuvannya"
  - "trotuari"
coverImage: "wp-content/uploads/2012/08/Image00001.jpg"
---

[![](https://mpz.brovary.org/wp-content/uploads/2012/08/Image00001.jpg)](https://mpz.brovary.org/wp-content/uploads/2012/08/Image00001.jpg)Нещодавно Україною прокотилися кількаденні зливи, які зачепили і Бровари. Вкотре можна було переконатися, що місто не готове до подібної «стихії». У багатьох місцях на проїзних частинах вулиць чи пішохідних доріжках утворюються глибокі й широкі калюжі, подолати які, не промочивши ноги, просто неможливо. Я спробував дослідити причини цієї проблеми.

**Неякісне будівництво доріг, тротуарів та пішохідних доріжок.**

Згідно з будівельними нормами, проектування доріг, тротуарів та територій у населених пунктах відбувається таким чином, щоб вода від опадів мала змогу стікати у напрямку до зливової каналізації і ефективно відводитися нею. Для цього поверхні планують рівними та з похилами, не меншими за мінімально допустимі. Будівництво  доріг включає у себе влаштування декількох шарів дорожнього покриття із піску, щебеню та асфальтобетону. До влаштування покриття часто проводятья різні [земляні роботи](http://uk.wikipedia.org/wiki/%D0%97%D0%B5%D0%BC%D0%BB%D1%8F%D0%BD%D1%96_%D1%80%D0%BE%D0%B1%D0%BE%D1%82%D0%B8 "На Вікіпедії"), що розрихлюють ґрунт, який при вкладанні потрібно якісно ущільнювати, як і шари «дорожнього одягу». Технологій, якими це виконується, – купа, однак часто ними або нехтують, або виконують їх неякісно. Внаслідок цього новозбудовані дороги просідають після першого ж дощу, тріскається і прогинається асфальт – утворюються нерівності та улоговини, які стають ідеальними місцями для утворення калюж під час дощів.

[![](https://mpz.brovary.org/wp-content/uploads/2012/08/Kopiya-image012.jpg)](https://mpz.brovary.org/wp-content/uploads/2012/08/Kopiya-image012.jpg)

_Приклад попречного перерізу вулиці з тротуарами та зеленими зонами_

Саме так і сталося під час першого будівництва на перехресті вулиць Грушевського та Возз’єднання – тоді у асфальті утворилися вирви, які довгий час латали ямковими ремонтами. Місяць-два тому відновили асфальтове покриття на вул. Возз’єднання, зокрема і на перехресті з вул. Грушевського, однак перші ж дощі показали, що проблема з калюжами вирішена не була. Це говорить або про неправильне планування поверхні перехрестя, або про неврахування чи про недостатнє врахування потреби у зливовій каналізації.

[![](https://mpz.brovary.org/wp-content/uploads/2012/08/Image00005.jpg)](https://mpz.brovary.org/wp-content/uploads/2012/08/Image00005.jpg)

Пішоходи на перехресті змушені виходити на центр дороги, обходячи калюжі, чим наражають себе на небезпеку, адже це є порушенням правил дорожнього руху.

Окрім цього існують також випадки, коли асфальт чи-то через недбальство, чи-то з міркувань економії матеріалів при будівництві кладуть нижче рівня решітки зливової каналізації, як от це зробили вздовж вул. Київської, зокрема біля зупинки «Вітерець»:

[![](https://mpz.brovary.org/wp-content/uploads/2012/08/DSC000362.jpg)](https://mpz.brovary.org/wp-content/uploads/2012/08/DSC000362.jpg)

Наскільки така каналізація здатна ефективно відводити воду? - Питання риторичне.

**Прорахунки у проектуванні**

Найбільший прорахунок, який можна перевірити неозброєним оком, - недостатня потужність зливової каналізації, через що утворюються застої води у вигляді величезних калюж. Об’єм прогнозованої води, яку має прийняти той чи інший колодязь зливостоку через решітку, залежить від площі поверхні, з якої надходитиме вода та інтенсивності дощу. Мою увагу привернув «потоп» неподалік перехрестя вулиць Грушевського та Шолом-Алейхема.

[![](https://mpz.brovary.org/wp-content/uploads/2012/08/Image00001.jpg)](https://mpz.brovary.org/wp-content/uploads/2012/08/Image00001.jpg)

[![](https://mpz.brovary.org/wp-content/uploads/2012/08/Image00002.jpg)](https://mpz.brovary.org/wp-content/uploads/2012/08/Image00002.jpg)

Це місце є найнижчою точкою на дорозі. Очевидно, що вода сюди прибуває з усіх боків з великої площі. На наступний день після припинення дощу, коли каналізація «справилась» із водою, я помітив лише дві решітки зливостоку, які навряд чи можуть швидко відвести великий об’єм рідини. Однак це залежить не лише від кількості решіток, адже у зливової каналізації може бути недостатній для відведення діаметр труби.

[![](https://mpz.brovary.org/wp-content/uploads/2012/08/Image00008.jpg)](https://mpz.brovary.org/wp-content/uploads/2012/08/Image00008.jpg)

Пропускна спроможність зливостоків розраховується відповідно до статистики дощів у регіоні із певною ймовірністю перевищення розрахункової інтенсивності дощу. Однак це перевищення припускається як неординарний рідкісний випадок, а на цьому місці що не дощ – то «озеро».

**Відсутність потрібних доріжок та тротуарів**

Також калюжі утворюються там, де взагалі нема жодного покриття і поверхня ніяким чином не спланована. У таких місцях люди ризикують добряче забруднитися та промокнути. Окрім калюж і боліт утворюються навіть невеличкі потоки, як-то біля зупинки Школа-Інтернат:

[![](https://mpz.brovary.org/wp-content/uploads/2012/08/Image00004.jpg)](https://mpz.brovary.org/wp-content/uploads/2012/08/Image00004.jpg)

Намочений ґрунт біля одного з проходів до парку «Перемога»:

[![](https://mpz.brovary.org/wp-content/uploads/2012/08/Image00003.jpg)](https://mpz.brovary.org/wp-content/uploads/2012/08/Image00003.jpg)

Декілька таких місць можна побачити у минулому [репортажі щодо недоречностей на броварських дорогах](https://mpz.brovary.org/nedorechnosti-na-brovarskih-dorogah-zhurnalistskiy-fotoreyd/ "Недоречності на броварських дорогах: журналістський фоторейд"). Також цікавий [репортаж про нещодавню зливу зробили журналісти  «Афіша-Бровари»](http://afisha-brovary.net/index.php?option=com_zoo&task=item&item_id=3339&Itemid=113 "ТОП-5: калюжний хіт-парад "), де навели деякі прилади калюж у місті.

> _«Маєш право знати» слідкуватиме і надалі за станом вулиць Броварів та повідомлятиме читачів про покращання чи погіршення становища._
