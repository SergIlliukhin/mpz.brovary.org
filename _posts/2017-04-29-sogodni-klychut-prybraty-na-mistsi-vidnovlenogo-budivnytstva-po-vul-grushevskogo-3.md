---
title: "Сьогодні кличуть «прибрати» на місці відновленого будівництва по вул. Грушевського, 3"
date: 2017-04-29
author: 
  username: "trydence"
  display_name: "Дмитро Карпій"
categories: 
  - "announce"
  - "novyny"
tags: 
  - "anons"
  - "brovary"
  - "budivnitstvo"
  - "vidnovlennya"
  - "vibir-redaktsiyi"
  - "vhidna-grupa"
  - "grygorenko"
  - "demontazh"
  - "dorosh"
  - "znesennya"
  - "nezakonne"
  - "novini"
  - "pogrozi"
  - "prokuror"
coverImage: "wp-content/uploads/2017/04/Budivnytstvo-Grushevskogo-3_00004.jpg"
---

**Днями на місці скандально відомої прибудови до багатоквартирника на розі вулиць Грушевського і Героїв Небесної Сотні відновилося будівництво так званої «вхідної групи» до квартири № 73, що на першому поверсі. Робітники вже встигли встановити металеві стійки та закласти декілька рядів цегли по боках недобудови, а також загородити парканом місце робіт. Поки місцеві мешканці [б’ють на сполох](https://www.facebook.com/groups/529373443771199/permalink/1510683632306837/), представник забудовника запевняє: все законно, вони викупили цю землю, там буде нотаріальна контора. Однак, це не підтверджують ані надані чоловіком документи, ані слова юристки, яка брала участь у захисті прав сусідів. Правниця зазначає, що дозвільні документи скасовані судовим рішенням. Тим часом, уже сьогодні на 18:00 депутат Юрій Скотніков [закликав](https://www.facebook.com/groups/brovary/permalink/1628083090554984/?comment_id=1628089890554304&comment_tracking=%7B%22tn%22%3A%22R0%22%7D) прийти на «генеральне прибирання» будівельного матеріалу на цій території.**

**Передісторія**

Нагадаємо, будівництво по вул. Грушевського, 3 [припинилося](https://mpz.brovary.org/meshkantsi-bagatopoverhivki-po-grushevskogo-3-vidstoyali-svoyu-pribudinkovu-teritoriyu/) ще у березні 2013 року. За рік до того Броварська міська рада **[затвердила](https://mpz.brovary.org/nezakonne-budivnitstvo-na-grushevskogo-3-prizupinene-zabudovnik-ne-zdayetsya/)** тодішньому власнику **Павлу Дорошу** технічну документацію із землеустрою з оформлення права користування земельною ділянкою шляхом укладення договору **особистого строкового сервітуту** на 3 роки, «_площею 0,0068 га для облаштування вхідної групи до реконструйованої квартири № 73 під_ **_торгово-офісне приміщення_** _– землі комерційного використання, по вул. Михайла Грушевського, 3_». 13 вересня 2012 року міськрада [схвалила](http://docs.brovary.org/p4043/13.09.2012/727-23-06) цей договір, після чого забудовник і розпочав роботи.

\[caption id="attachment\_11092" align="aligncenter" width="600"\][![](https://mpz.brovary.org/wp-content/uploads/2012/12/Image00006.jpg)](https://mpz.brovary.org/wp-content/uploads/2012/12/Image00006.jpg) Так виглядало будівництво "вхідної групи" 5 років тому\[/caption\]

Під кінець 2012 року конфлікт між сусідами та забудовником дійшов апогею. Мешканцям висотки не подобалось, що зруйнували їхні погреби і хочуть поставити «наркопритон» на прибудинковій території, яка є спільною сумісною власністю всіх мешканців будинку. 19 лютого 2013 року Броварська міжрайонна прокуратура зробила подання «Про припинення права користування земельними ділянками, затвердження технічної документації із землеустрою». А вже через два дні, 21 лютого, Броварська міська рада його [задовольнила](http://docs.brovary.org/p6813/21.02.2013/900-30-06). За цей час забудовник продовжував будувати попри приписи із вимогою зупинити зведення. У «вхідної групи» з’явився масивний фундамент. Однак, після того роботи на об’єкті припинились до сьогоднішніх днів.

**Нотаріальна контора чи гральні автомати?**

Учора на місці будівництва нашим журналістам вдалося поспілкуватися із чоловіком, який назвався представником забудовника. Він запевнив, що в ділянки нині інший власник – **Володимир Григоренко**. Той нібито законно викупив землю, і тепер це його приватна власність. На доказ своїх слів продемонстрував витяг із реєстру речових прав на нерухоме майно.

[![](https://mpz.brovary.org/wp-content/uploads/2017/04/Screenshot_41.png)](https://mpz.brovary.org/wp-content/uploads/2017/04/Screenshot_41.png)

Зі слів чоловіка, у прибудові не планують відкривати ані наркопритонів, ані аптек. Пересічні місцеві мешканці сьогодні подейкують, що у новому приміщенні має з'явитися салон гральних автоматів.  Натомість, представник забудовника запевняє: там буде нотаріальна контора і тільки вона.

Варто зазначити, що із витягу такого висновку однозначно не випливає, оскільки в документі йдеться про **«торгово-офісне приміщення у житловому будинку»**. Більше того, витяг демонструє право власності на квартиру № 73, до якої прилягає прибудова, але аж ніяк не право власності на землю поруч.

\[caption id="attachment\_69749" align="aligncenter" width="600"\][![](https://mpz.brovary.org/wp-content/uploads/2017/04/Budivnytstvo-Grushevskogo-3_00006.jpg)](https://mpz.brovary.org/wp-content/uploads/2017/04/Budivnytstvo-Grushevskogo-3_00006.jpg) Так виглядала ділянка вчора ввечері...\[/caption\]

\[caption id="attachment\_69750" align="aligncenter" width="600"\][![](https://mpz.brovary.org/wp-content/uploads/2017/04/zabudova-zdorovets.jpg)](https://mpz.brovary.org/wp-content/uploads/2017/04/zabudova-zdorovets.jpg) ...а такий вигляд на місці будівництва сьогодні\[/caption\]

Нагадаємо, що відповідно до **п. 2 ст. 382** Цивільного кодексу України прибудинкова територія є спільною сумісною власністю усіх власників квартир і нежитлових приміщень багатоквартирного будинку. Згідно з роз’ясненнями юристів, наявність частки у спільній сумісній власності не означає, що володарі помешкань можуть здійснювати відчуження своєї частки окремо від відчуження квартири. Тобто будь-яка ділянка прибудинкової території перейде в одноосібну власність Володимира Григоренка лише тоді, коли він викупить усі квартири висотки.

**Обурені забудовою збираються «поприбирати» вже сьогодні**

Станом на сьогодні обурення у соцмережах та на вулиці лише зростає. Місцеві мешканці, юристи, депутати вказують на незаконність відновлення будівництва. Правниця **Галина Кравченко**, яка представляла жителів у судовій справі, вказує: дозвільні документи скасовані судовим рішенням. Проти забудови публічно [виступив](https://www.facebook.com/aleksey.zdorovec/posts/425990161098657) депутат **Олексій Здоровець**, звинувативши владу у «_наплювацькому ставлення до мешканців та законів_» і наголосивши на родинних зв’язках попереднього власника квартири із **Лілією Рибаковою**, очільницею управління містобудування та архітектури Броварської міської ради.

\[caption id="attachment\_69751" align="aligncenter" width="539"\][![](https://mpz.brovary.org/wp-content/uploads/2017/04/zdorovets-titushky.jpg)](https://mpz.brovary.org/wp-content/uploads/2017/04/zdorovets-titushky.jpg) Сьогодні на місці будівництва помітили чоловіків міцної статури\[/caption\]

А обранець **Юрій Скотніков** [закликав](https://www.facebook.com/groups/brovary/permalink/1628083090554984/?comment_id=1628089890554304&comment_tracking=%7B%22tn%22%3A%22R0%22%7D) зробити сьогодні «_генеральне прибирання будівельного матеріалу на самозахопленій земельній ділянці_». Охочих долучитися запросив приходити на **18:00** до місця будівництва. Після оприлюднення такого оголошення депутат зазначив, що з ним спробував «домовитися» колишній власник ділянки Павло Дорош. Після відмови той нібито почав погрожувати. Мовляв, стрілятиме на ураження.

**Фото – Дмитро Карпій, Олексій Здоровець**
