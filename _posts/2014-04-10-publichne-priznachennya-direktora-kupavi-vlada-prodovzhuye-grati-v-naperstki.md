---
title: "«Публічне» призначення директора «Купави»: влада продовжує «грати в наперстки»?"
date: 2014-04-10
author: 
  username: "kachor"
  display_name: "Андрій Качор"
categories: 
  - "rozsliduvannya"
tags: 
  - "vibir-redaktsiyi"
coverImage: "wp-content/uploads/2014/04/7ff508a5-620b-4eef-a1c0-94f809363dbe_1.jpg"
---

**[![bulatov_kupava09](https://mpz.brovary.org/wp-content/uploads/2014/04/bulatov_kupava091.jpg)](https://mpz.brovary.org/wp-content/uploads/2014/04/bulatov_kupava091.jpg)Як і обіцяв новопризначений міністр молоді та спорту Дмитро Булатов, у Броварах стартувало «громадське обговорення» кандидатур на посаду директора басейну «Купава» замість дружини масажиста Азарова – Тетяни Федоренко – яка очолювала басейн донедавна.**

Під час свого візиту до Броварів міністр [дав публічну вказівку](https://www.youtube.com/watch?v=Uf-rootHGuE) мерові **Ігорю Сапожку:** до 8 квітня оприлюднити на сайті Броварської міської ради імена кандидатів на цю посаду та їхні пропозиції щодо розвитку басейну. Міська влада завдання виконала та навіть розпочала [відкрите опитування](http://www.brovary-rada.gov.ua/opituvannya-gromadsko%D1%97-dumki-stosovno-kandidaturi-ker%D1%96vnika-plavalnogo-baseinu-%C2%ABkupava%C2%BB) на офіційному сайті, аби кожен броварчанин міг віддати свій голос за кандидата, якого підтримує. Однак на цьому етапі почалися «фокуси».

**Хто на директора?**

\[caption id="attachment\_25331" align="alignleft" width="186"\][![Сергій Бреус](https://mpz.brovary.org/wp-content/uploads/2014/04/images.jpg)](https://mpz.brovary.org/wp-content/uploads/2014/04/images.jpg) Сергій Бреус\[/caption\]

На розсуд громадськості відпочатку було представлено лише дві кандидатури: учасника Олімпіади в Пекіні, призера чемпіонатів світу та рекордсмена Європи, члена Національної федерації з плавання [**Сергія Бреуса**](https://www.facebook.com/sergiy.breus?fref=ts) та… шкільного вчителя фізкультури [**Андрія Артемчука**](https://vk.com/id94257869). Спершу могло скластись враження, що таким чином автори опитування просто режисують безальтернативний вибір: надто вже в різних «вагових категоріях» перебувають конкуренти. На додачу, Бреус заявив, що його висування підтримали  тренер Київської області **Дмитро Ларін** та тренер київської обласної школи вищої майстерності і головний тренер БВУФК **Віктор Турчин.** Крім того, броварський олімпієць [надав](http://www.brovary.kiev.ua/breus-serg%D1%96i-petrovich) своє бачення розвитку «Купави», також опубліковане на сайті БМР. В той час, як Артемчук [оприлюднив](http://www.brovary.kiev.ua/artemchuk-andr%D1%96i-volodimirovich) лише автобіографічні дані, розповів про власні особисті якості як то «комунікабельність» і «самодисципліна» та повідомив про хобі - полювання, рибалка, фітнес, туризм, дайвінг.

Не зважаючи на подібну різницю в статусі та підготовці, на сайті міської ради станом на вечір 8 квітня Артемчук майже зрівнявся з Бреусом за рівнем підтримки: обидва мали близько 400 голосів. Дивувало не лише те, що за маловідомого вчителя фізкультури броварчани віддали стільки голосів, а й сукупна кількість тих, хто взяв участь в опитуванні: навряд чи на сайт міської ради за день заходить стільки користувачів. Однак дещо стає зрозумілим, коли вникнути в технічні нюанси опитування.

**IT-фальсифікації**

Адміністратори сайту Броварської міської ради цього разу чомусь вирішили не прикріплювати опитування на власному «двіжку» ([як робили це раніше](https://mpz.brovary.org/startuvalo-onlayn-opituvannya-shhodo-kandidativ-na-zvannya-pochesniy-gromadyanin-mista-brovari/)), і навіть не експортувати популярні форми опитування з Фейсбуку чи Вконтакте – як це робиться зазвичай у Мережі. У випадку громадського обговорення кандидатури на посаду директора басейну «Купава», менеджери сайту мерії скористалися послугами маловідомого російського сервісу simpol.ru.

[![breus2](https://mpz.brovary.org/wp-content/uploads/2014/04/breus2.jpg)](https://mpz.brovary.org/wp-content/uploads/2014/04/breus2.jpg)

Даний сервіс, на відміну від того ж Фейсбука, дає можливість адміністраторам опитування одним кліком відкрити шлях до безконтрольної накрутки голосів. Наразі в опитуванні стоїть обмеження «один IP – один голос» (хоч таке обмеження вже давно застаріле, адже не дає можливості проголосувати кільком різним людям, які вимушені працювати в одній «сітці» - на це жалілось вже багато броварчан, яки таким чином позбавили голосу). Однак варто адміністратору опитування переставити «галочку» в інше місце – і проголосувати зможе один і той самий користувач хоч тисячу разів повторно.

[![galka](https://mpz.brovary.org/wp-content/uploads/2014/04/galka.jpg)](https://mpz.brovary.org/wp-content/uploads/2014/04/galka.jpg)

Не виключено, що саме цим пояснюється підозріла «активність» «фанатів сайту міськради» вночі, коли Артемчук почав наздоганяти Бреуса.

Таку велику кількість відданих голосів можна було би пояснити зацікавленістю броварчан, внаслідок масованого поширення інформації про опитування в соціальних мережах, адже саме це закликав зробити міську владу міністр Булатов. Однак якраз це прохання урядовця чиновники з мерії проігнорували: акаунти міської ради на Фейбуці та Вконтакте разом зібрали аж… три поширення іншими користувачами.

[![FBbr](https://mpz.brovary.org/wp-content/uploads/2014/04/FBbr.jpg)](https://mpz.brovary.org/wp-content/uploads/2014/04/FBbr.jpg)

[![VKbr](https://mpz.brovary.org/wp-content/uploads/2014/04/VKbr.jpg)](https://mpz.brovary.org/wp-content/uploads/2014/04/VKbr.jpg)

То ж звідки взялося понад тисячу голосів?

**Who is Андрій Артемчук?**

Проте не менше цікавить питання, хто ж собою представляє таємничий Андрій Артемчук, що на початку голосування був єдиним конкурентом Бреусу. Як виявилось, Андрій Володимирович Артемчук також напряму пов'язаний зі спортом: вчителює в броварській школі №10, де веде уроки з фізкультури. А за сумісництвом – очолює броварську профспілку працівників освіти.

\[caption id="attachment\_25310" align="aligncenter" width="614"\][![phARwNOoCjc](https://mpz.brovary.org/wp-content/uploads/2014/04/phARwNOoCjc.jpg)](https://mpz.brovary.org/wp-content/uploads/2014/04/phARwNOoCjc.jpg) Андрій Артемчук\[/caption\]

Самі вчителі і раді б якось охарактеризувати Артемчука в якості лідера профспілкової організації, але і з цим виникають складнощі: «ні риба, ні м'ясо» - найпопулярніший на цю тему коментар колег Андрія Володимировича. За словами педагогів, Артемчук звів роль профспілки виключно до розподілу путівок між працівниками освітянської сфери, а відтак жодної організаційної активності чи впливу ця структура за його керівництва не представляла. «Він там нікому не заважає, але й нічого не робить. Може в нього якраз така функція і є пріоритетною: нейтралізувати профспілку як впливову структуру», - розмірковує педагог однієї зі шкіл.

Проте є й показова сторінка біографії Андрія Артемчука. Ідеться про його участь в [Громадській раді при виконкомі](https://mpz.brovary.org/brovarska-gromadska-rada-butaforiya-ta-sabotazh/), котра діяла під керівництвом депутата **Вадима Андрієвського.** Перебуваючи в Громадській Раді, Андрій Артемчук за рік її роботи не надав жодної пропозиції щодо діяльності виконавчого комітету, а вся його участь в роботі даного органу зводилась лише до мовчазного голосування за пропозиції влади. Фактично, в громадській раді Артемчук [був типовим «рукомахом»](https://www.youtube.com/watch?v=bWyGfaapg48) - як і більшість членів тієї структури, котра сьогодні вже самоліквідувалась.

Враховуючи подібну лояльність до «регіоналівської» влади та готовність виконувати будь-які її вказівки, висунення Артемчука на посаду директора басейну та можлива «накрутка» голосів на його користь може свідчити про плани родини Федоренків залишити басейн під власним контролем, поставивши «на царство» підконтрольну особу.

**Фокуси продовжуються**

\[caption id="attachment\_25319" align="alignleft" width="200"\][![Станіслав Долінін](https://mpz.brovary.org/wp-content/uploads/2014/04/a_14a61193-1.jpg)](https://mpz.brovary.org/wp-content/uploads/2014/04/a_14a61193-1.jpg) Станіслав Долінін\[/caption\]

Скільки б помилок міська влада не допустила під час організації опитування щодо директора «Купави», проте «немає межі досконалості»: наступного дня, 9 квітня об’єктивність процесу голосування за кращу кандидатуру було нівельовано повністю.  В той час, коли два кандидата отримали вже неабияку «фору» голосів, адміністратори сайту додали до опитування ще низку кандидатур, котрі об’єктивно вже мали значно менше шансів наздогнати «попередників», адже в інтернет-користувачів технічно не було можливості змінити свій вибір при появі інших учасників опитування. Це те саме, що випустити бігуна на дистанцію, коли інші учасники змагань половину стадіону вже пробігли -  давай, мовляв, наздоганяй! Однак саме для цього в мерії і сидять «наперсточники», аби навіть в такому випадку «урівняти» шанси тих, «кому треба». Фігурою, яка остаточно продемонструвала фальсифікації в процесі голосування став **Станіслав Долінін.** 

Ця кандидатура з'явилась в опитуванні на сайті міської ради лише в другій половині дня 9 квітня і відразу не вирізнялась якоюсь популярністю серед користувачів: так само як й інші персони, яких теж докооптували в голосування вже після старту голосування. Позиції лідерів – Бреуса й Артемчука – лишались непохитними до кінця дня. І лише вночі Долінін чудернацьким чином почав ударними темпами «збирати симпатії користувачів» - аналогічно, як і попередньої доби це відбувалось з кандидатурою Андрія Артемчука.

Відтак Станіслав Долінін – дотепер невідома широкому загалу персона – зібрав майже тисячу (!) голосів на свою підтримку, до того ж що левова частка голосів надійшла на його користь лише після опівночі: в традиційно «мертвий час» для подібної мережевої активності.  Схема, коли той чи інший кандидат аномально виривається вперед саме вночі до болі нагадує фальсифікації на сайті ЦВК під час парламентських виборів 2012 року, коли влада будь-якими методами протягувала своїх ставлеників у скандальних округах.

_В 00:18 10-го квітня Долінін мав 457 голосів_

[![dolin](https://mpz.brovary.org/wp-content/uploads/2014/04/dolin.jpg)](https://mpz.brovary.org/wp-content/uploads/2014/04/dolin.jpg)

_А в 11:14 - вже 886 голосів_

[![dolin9](https://mpz.brovary.org/wp-content/uploads/2014/04/dolin9.jpg)](https://mpz.brovary.org/wp-content/uploads/2014/04/dolin9.jpg)

Опускаючи технічні деталі та нюанси піару в соціальних мережах можна  з упевненістю сказати: і у випадку аномально швидкого набору голосів Артемчуком, і в аналогічній ситуації з Долініним мала місце штучна «накрутка» голосів в опитуванні – вручну завдяки «спеціально навченим людям», або ж за допомогою спеціальних веб-скриптів. У будь-якому випадку – ідеться про штучне та цілеспрямоване спотворення реального волевиявлення броварчан заради досягнення інтересів тих, хто замовив «правильні» результати опитування.

**P.S.**

Якщо ж відкинути теорію «публічного просування» тієї чи іншої кандидатури на посаду директора «Купави», зважчаючи на те, що результати даного опитування носять не більше, ніж рекомендаційний характер, можна прийти до іншого висновку. Намагаючись догодити побажанням новопризначеного міністра Дмитра Булатова, що полягали в організації владою широкого суспільного обговорення кандидатури нового директора – зокрема шляхом інтернет-опитування – броварська влада пішла найбільш звичним для неї шляхом. Місцеві чиновники розуміли, що не здатні організувати представницьку та якісну суспільну дискусію в броварському сегменті Мережі (найперше – через відсутність відповідних знань та досвіду), а відтак вирішили створити ілюзію «масовості обговорення», аби успішно відзвітувати перед міністром. Заради цього голоси «накручувались» відразу кільком кандидатурам – неадекватно сильно як для стандартної відвідуваності сайту БМР. Такм чином броварська влада розраховувала, що нова центральна влада оцінить їхні старання виконувати вказівки, а найголовніше – прагнення броварських чиновників до публічності та відкритості, а також – вміння працювати в нових реаліях: як політичних, так і технічних. Те, що все це звелось до банальної профанації, маніпуляцій та фальсифікацій – їх обходило в найменшу чергу. Головне – пустити пил в очі й таким чином засвідчити свою вірність новій владі.
