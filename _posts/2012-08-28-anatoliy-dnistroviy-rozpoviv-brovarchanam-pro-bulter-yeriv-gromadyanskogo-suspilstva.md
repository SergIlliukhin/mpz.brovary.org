---
title: "Анатолій Дністровий розповів броварчанам про бультер’єрів громадянського суспільства"
date: 2012-08-28
author: 
  username: "pravoznaty"
  display_name: "Маєш право знати"
tags: 
  - "vibir-redaktsiyi"
  - "groza"
  - "gromadskiy-zahist-kiyivshhini"
  - "gromadskiy-universitet"
  - "dnistroviy"
  - "mobi"
  - "novini"
  - "park-peremoga"
  - "publichni-lektsiyi"
  - "rizanenko"
coverImage: "wp-content/uploads/2012/08/Dnistroviy-lektsiya-1.jpg"
---

**[![](https://mpz.brovary.org/wp-content/uploads/2012/08/Dnistroviy-lektsiya-1.jpg "Дністровий лекція 1")](https://mpz.brovary.org/wp-content/uploads/2012/08/Dnistroviy-lektsiya-1.jpg)25 серпня у Броварському парку «Перемога» відбулася відкрита лекція сучасного письменника та публіциста Анатолія Дністрового на тему «Бультер’єр громадянського суспільства». Цей захід започатковує серію публічних виступів перед броварчанами відомих митців, журналістів, бізнесменів і громадських діячів. Про це «Маєш право знати» повідомила громадська організація «Громадський захист Київщини».**

Дністровий розпочав свій виступ перед кількома десятками слухачів із короткого аналізу кризової ситуації в Україні: не лише політичної, а й правової, гуманітарної, освітньої. Загроза остаточного становлення авторитаризму, тотальний монополізм усіх сфер життєдіяльності в країні, нищення режимом Януковича середнього класу як прошарку, який здатний сформувати альтернативний політичний капітал на противагу капіталу мафіозно-олігархічному, нищення вищої школи як інструменту, що здатний посилювати критичне та здорове мислення в суспільстві, керованість українських медіа із Банкової, наступ «регіоналів» та інших політичних реваншистів на цінності української політичної нації… ці та інші теми знайшли своє відображення в лекції.

[![](https://mpz.brovary.org/wp-content/uploads/2012/08/Dnistroviy-lektsiya-3.jpg "Дністровий лекція 3")](https://mpz.brovary.org/wp-content/uploads/2012/08/Dnistroviy-lektsiya-3.jpg)

На думку Дністрового, в таких, на перший погляд, патових умовах, лише фронтальна, консолідована громадська ініціатива «знизу» може бути відчутним імпульсом щодо докорінного «перезавантаження» країни та зміни теперішньої політичної системи. Аналізуючи битву за демократію в історії багатьох успішних країн, письменник дійшов до висновку, що Україна, паралельно зі своїм «спізнілим» націєтворчим процесом, також долає схожий шлях, який чимало  розвинутих країн пройшло у ХІХ столітті.

[![](https://mpz.brovary.org/wp-content/uploads/2012/08/Dnistroviy-lektsiya-2.jpg "Дністровий лекція 2")](https://mpz.brovary.org/wp-content/uploads/2012/08/Dnistroviy-lektsiya-2.jpg)

Історія американської демократії також знала тотальну корупцію, нівеляцію закону, латифундизм і масштабні земельні махінації, нечесну приватизацію та розгул «залізничної» та «тваринницької» мафій. Але битва за свої права простих людей і громад на місцях крок за кроком утверджувала демократію та громадянські інституції. І цей шлях сьогодні починає долати Україна.

Теперішню «авторитарну паузу» в новітній історії України, яка після розвалу тоталітарної імперії СРСР вступила у складний перехідний період, він порівняв із модерним фашизмом, який також виник у хаотичних перехідних умовах, зокрема після розвалу європейських імперій на початку ХХ століття – на руїнах аристократичного правління, слабкого парламентаризму та не менш слабких інститутів громадянського суспільства.

Ключова теза письменника: всі диктатори погано закінчують, тобто смерть авторитаризму неминуча. Але спершу треба мати мужність і виступати як проти правлячого режиму, так і проти тотальної байдужості, що підкорила суспільство. Активний і широкий громадський рух – це і є той грізний бультер’єр, перед яким не встоять жодні політичні пережитки, що намагаються запхати Україну в минуле. Після дискусії одній із слухачок (за найкраще запитання) Дністровий подарував свій роман «Дрозофіла над томом Канта».

> Публічні лекції у броварському парку Перемога започатковано ГО «Громадський захист Київщини», молодіжним крилом цієї організації «Броварська ініціатива» та за підтримки кандидата в народні депутати від партії «УДАР» Павла Різаненка.
