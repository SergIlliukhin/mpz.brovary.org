---
title: "Напади на депутатів і перешкоджання журналістській діяльності вертаються у Бровари? - ВІДЕО"
date: 2016-12-14
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "ato"
  - "brovary"
  - "vibir-redaktsiyi"
  - "zhurnalist"
  - "napad"
  - "novini"
  - "pereshkodzhannya"
  - "pereshkodzhannya-zhurnalistam"
  - "pogroza"
coverImage: "wp-content/uploads/2016/12/664483_1408614.jpg"
---

**Перша половина грудня виявилася багатою на події в стінах Броварської міської ради. Та не всі з них минули мирно. Цієї п’ятниці декілька чоловіків напали на депутата Леоніда Черепейніка - просто під час велелюдної наради із обговорення виділення місць у гаражному кооперативі для бійців АТО. Через декілька днів із журналістом Олексієм Комаровським, який висвітлював тодішні події, вирішили «поговорити». Представнику преси вказали, що за написане з ним ще «розбиратимуться» АТОвці.**

Напад на депутата **Леоніда Черепейніка** стався 9 грудня. Як видно з оприлюдненого місцевим виданням «Трибуна-Бровари» відео, під час обговорення декілька чоловіків, які сиділи з-поміж АТОвців, встали та підійшли до обранця. Той саме мав слово, доводив свою думку щодо питання про гаражний кооператив. Чоловіки попросили вийти обранця, а за декілька секунд вже силою виштовхували його зі свого місця.

<iframe src="https://www.youtube.com/embed/jCBi5UuJTws" width="560" height="315" frameborder="0" allowfullscreen="allowfullscreen"></iframe>

Під час нападу один із цих чоловіків намагався заборонити знімати на камеру журналісту «Трибуни Бровари» **Олексію Комаровському**. Наступного дня на сайті цього видання з’явилась [стаття](http://brovary.net.ua/golovni-novyny/garazhnyj-kooperatyv-dlya-ato-vtsiv-pytannya-na-10-ga-led-ne-zavershylosya-bijkoyu/) про п’ятничний захід і сутички. А в понеділок, 12 грудня, після закінчення оперативної наради за участю міського голови, до журналіста підійшли **Максим Мовчан** та офіційний радник мера з питань АТО **Станіслав Малець.**

Максим Мовчан висловлював незадоволення написаним у статті «Трибуни-Бровари» про Станіслава Мальця. При цьому слова чоловіка можна було сприймати як погрозу. В репліках Максима Мовчана були фрази, на кшталт «пішли вийдемо поговоримо» та «коли АТОвці це прочитають, вони приїдуть розбиратись».

<iframe src="https://www.youtube.com/embed/za5MP0egR0s" width="560" height="315" frameborder="0" allowfullscreen="allowfullscreen"></iframe>

Як згодом [повідомило](http://brovary.net.ua/golovni-novyny/zhurnalistu-trybuny-brovary-daly-dobu-na-sprostuvannya-pravdy/) видання «Трибуна-Бровари», наступного дня до Олексія Комаровського підійшли Станіслав Малець, представник організації «АТО-М» **Валерій Білик** і ще двоє АТОвців. Вони, - йдеться в матеріалі, - вимагали спростувати оприлюднену інформацію протягом доби та вибачитись. У випадку невиконання журналісту нібито пообіцяли «накрутити вуха».

Як розповіла «Трибуна-Бровари», за вказаними фактами медійники вирішили подати заяву до правоохоронних органів - про перешкоджання журналістській діяльності та погрози.

Нагадаємо, про призначення **Станіслава Мальця** офіційним радником міського голови з питань АТО громада дізналася 3 листопада під час [бурхливих подій](https://mpz.brovary.org/golova-vijskovoyi-gromadskoyi-organizatsiyi-igor-muratov-pochujte-kozhnogo-foto-video/) на початку чергової 20-ї сесії міськради: на рішення мера деякі депутати та АТОвці зреагували тоді неоднозначно і обурено.

\[caption id="attachment\_64004" align="aligncenter" width="600"\][![](https://mpz.brovary.org/wp-content/uploads/2016/12/vidstavka-sapozhka-za-i-proty-26.jpg)](https://mpz.brovary.org/wp-content/uploads/2016/12/vidstavka-sapozhka-za-i-proty-26.jpg) Максим Мовчан\[/caption\]

**Максим Мовчан** – начальник броварського ЖЕК №3, АТОвець (11-й батальйон "Київська Русь"), [балотувався](http://www.cvk.gov.ua/pls/vm2015/PVM066?PT001F01=100&PT00_T001F01=100&pid102=1554&pf7691=1554&pt004f01=23&REJ=1) в депутати на останніх виборах у Броварах за списками "УКРОП". **[Валерій Білик](https://mpz.brovary.org/sesiyi-v-rezhymi-non-stop-deputaty-poselylysya-u-miskradi-pered-pryjnyattyam-byudzhetu/)** - відомий як керівник організації «АТО-М». Вони часто відвідують сесії, засідання та громадсько-політичні [зібрання](https://mpz.brovary.org/poshuk-rishennya-cherez-dialog-gromada-vyznachalas-chy-dotsilno-negajno-vidpravlyaty-mera-u-vidstavku/). Їх пов’язують із виконавчою владою міста та мером Ігорем Сапожком.

> Нагадаємо, що за перешкоджання журналістській діяльності в Україні передбачена кримінальна відповідальність. Згідно зі **ст. 171 КК**, за "_незаконну заборону висвітлення окремих тем, показу окремих осіб, критики суб’єкта владних повноважень, а так само будь-яке інше умисне перешкоджання здійсненню журналістом законної професійної діяльності_" можна сісти на 6 місяців до тюрми. Покарання передбачені також за переслідування журналіста у зв’язку з його законною професійною діяльністю, особливо якщо його здійснюють з використанням службового становища чи за попередньою змовою групою осіб.
