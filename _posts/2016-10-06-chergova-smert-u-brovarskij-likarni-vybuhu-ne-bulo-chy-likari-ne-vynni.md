---
title: "Чергова смерть у броварській лікарні: \"вибуху не було\" чи \"лікарі не винні\"?"
date: 2016-10-06
author: 
  username: "yschenko"
  display_name: "Ірина Ющенко"
categories: 
  - "brovary"
  - "novyny"
tags: 
  - "brovary"
  - "brovarska-likarnya"
  - "vibir-redaktsiyi"
  - "ekstrena-dopomoga"
  - "likari"
  - "novini"
  - "smert-pratsivnyka"
  - "tov-oriyentyr-budelement"
  - "tsrl"
coverImage: "wp-content/uploads/2016/10/2.jpg"
---

**Ще одна смерть і знову в броварській лікарні. 28 вересня у БЦРЛ від втрати крові внаслідок виробничої травми – часткової ампутації руки, помер уродженець м. Ромни 38-літній Олександр. За [озвученою](https://mpz.brovary.org/u-brovarah-pomer-chergovyj-patsiyent-cherez-neyakisnu-ta-nevchasno-nadanu-medychnu-dopomogu/)** **міським головою 3 жовтня на оперативні нараді інформацією, службове розслідування показало, що саме невчасний приїзд екстреної служби та невчасне надання допомоги і стали причиною смерті чоловіка. Однак головний лікар Валентин Багнюк [стверджує](https://brovary.net.ua/golovni-novyny/bagnyuk-pro-chergovu-smert-v-btsrl-likarnyu-hochut-zrobyty-krajnoyu/): у смерті чоловіка провини лікарів немає, адже з моменту його поранення і до моменту виклику екстреної допомоги пройшла година, і ніхто не знає, де в цей час перебував стікаючий кров’ю** **Олександр. Тож винних треба шукати на підприємстві, де працював покійний. Невже броварські ескулапи знову «накосячили» і намагаються приховати свій гріх? Чи у причинах, що призвели до смерті людини, винне ТОВ «Орієнтир-Буделемент», на якому і сталася ця трагедія? Що ж відбувалося того фатального дня -  намагалися з’ясувати наші журналісти.**

Головний лікар Броварської станції екстреної медичної допомоги **Леся Олексяк** заявою міського голови, що екстрена добиралася до постраждалого годину, та заявою Валентина Багнюка, що хворого забирали з дому - відверто шокована. Лікарка переконує: на загал озвучено неперевірену інформацію, що стала приводом для поширення пресою неправдивого повідомлення. На підтвердження своїх слів показує запит виконкому міської ради, де лише 3 жовтня 2016 р. міськрада просить надати офіційні дані за 28 вересня з виїзду бригади екстреної допомоги на бульвар Незалежності, 28А, де розташоване ТОВ «Орієнтир-Буделемент». До цього ж, переконує Леся Олексяк, жодного звернення для отримання інформації до неї не надходило. А як можна провести службове розслідування без офіційних даних?

**Версія екстреної служби**

Насправді, каже головна лікарка, на виклик виїхало відразу дві бригади екстреної допомоги - лікарська та фельдшерська, позаяк потребували госпіталізації дві людини: в одного чоловіка було травмовано голову, в іншого - перебито ліву кінцівку.

\[caption id="attachment\_60961" align="aligncenter" width="600"\][![смерть у лікарні](https://mpz.brovary.org/wp-content/uploads/2016/10/4.jpg)](https://mpz.brovary.org/wp-content/uploads/2016/10/4.jpg) Леся Олексяк\[/caption\]

Як повідомили лікарям екстреної допомоги самі постраждалі, ці травми вони отримали внаслідок вибуху на підприємстві. «_Повідомлення надійшло о 17:45, про що і записано в журналі викликів,_ - розповідає Леся Олексяк. – _На місце  виклику (завод, що на Незалежності, 28 А) бригади прибули через 10 хвилин. Чоловікові, в якого була часткова травматична ампутація передпліччя, вже було накладено кровоспинний джгут, другому постраждалому - з черепно-мозковою травмою та іншими пошкодженнями - шину наклали лікарі. Обом хворим було надано всю необхідну допомогу згідно з протоколом. Один із них – з відірваною рукою, був тяжкий, тому із ним їхав супроводжуючий із підприємства. Інший хворий був середнього ступеня тяжкості. О 18:25 бригади прибули на приймальне відділення. Тяжкохворого, не перекладаючи, передали черговому лікарю-травматологу. Про що в журналі викликів чергового диспетчера і записано. Одночасно було повідомлено і поліцію»._

**Версія заступників головного лікаря**

Для того, щоб зрозуміти, як події розгорталися далі, ми звернулися до **Василя Шмагоя** - лікаря-ортопеда - чергового лікаря, котрий 28 вересня оглядав хворих та оперував покійного. Однак ескулап від розмови відмовився, посилаючись на те, що керівництво заборонило давати будь-які коментарі. Прокоментувати ситуацію згодився заступник головного лікаря Броварської ЦРЛ із хірургічного профілю **Анатолій Бурий** _(головний лікар наразі у відпустці – прим.авт.)_. _«Це неправда, що хворого довго возили між поверхами, не знаючи, що з ним робити і куди положити. Чоловіка відразу ж оглянув травматолог, потім викликали реаніматолога і вони відвезли хворого на рентген, а звідти терміново - в операційну травматології. Постраждалий був при свідомості і мав нормальний тиск - 160/100. Аналізи на значну крововтрату не вказували, а лікарям потрібно було терміново зняти джгут, адже було невідомо, коли його наклали, та перев’язати перебиту променеву артерію»._ За словами Анатолія Бурого, хворому провели протишокову терапію, перелили близько 3 літрів крові. Окрім цього, майже дві години обробляли від бетону рану, що нагадувала криваве місиво. Надання допомоги пацієнту проводилися під контролем завідуючого травматологією **Сергія Сугака**.

«_Після операції у хворого був нормальний тиск і пульс, тож вирішили в реанімацію його не везти, а спостерігати у палаті,_ \- веде далі розмову Анатолій Бурий. - _Як написали в пояснювальних записках лікарі, котрі брали участь в операції, хворого вони оглядали кожні 2 години. Чоловік був у свідомості. У 12 год ночі в нього промокла пов’язка, її змінили, а потім  ранком, десь на початку 5-ї, він несподівано помер»._

\[caption id="attachment\_60971" align="aligncenter" width="600"\][![смерть у лікарні](https://mpz.brovary.org/wp-content/uploads/2016/10/pavlin-1.jpg)](https://mpz.brovary.org/wp-content/uploads/2016/10/pavlin-1.jpg) Григорій Павлін\[/caption\]

Заступник головного лікаря з терапевтичного профілю **Григорій Павлін** розводить руками: лікарі все зробили вчасно, і не зрозуміло, чому чоловік помер від крововтрати, як написано у висновку судмедексперта, адже під час операції  крові вийшло не більше 150 г. І він на опернараді не говорив, що черговий травматолог не помітив ознак втрати крові. Григорій Павлін припускає, що значна кровотеча могла статися відразу після травмування. До того ж не зрозуміло, де був травмований з моменту поранення і до моменту виклику екстреної допомоги. А це – ціла година, каже лікар. І чому «швидка» з клініки «Борис», яка приїхала в лікарню на виклик  підприємства, забрала тільки одного постраждалого – «легшого» – не зрозуміло.

**Версія керівництва ТОВ «Орієнтир-Буделемент»**

> ТОВ «Орієнтир-Буделемент» - займається виробництвом газобетонних блоків під торговою маркою «Стоунлайн» і є одним із найбільших платників податків у казну міста. Можливо, саме цим і можна пояснити, чому міський голова на оперативній нараді звинувачував у смерті  чоловіка тільки лікарню, не називаючи підприємства. До речі, на рахунку лікарні це не перший летальний випадок, однак  "серйозно зайнятися" справою керівництво міста вирішило тільки нині.

\[caption id="attachment\_60963" align="aligncenter" width="600"\][![смерть у лікарні](https://mpz.brovary.org/wp-content/uploads/2016/10/6.jpg)](https://mpz.brovary.org/wp-content/uploads/2016/10/6.jpg) ТОВ «Орієнтир-Буделемент»\[/caption\]

_«Ніякого вибуху на підприємстві не було,_ - каже директор ТОВ «Орієнтир-Буделемент» **Дмитро Жуков**. - _У нас немає того, що може зірватися. Олександр був слюсарем і руку пошкодив на пневмотрасі._ _За яких причин – невідомо»._ За словами директора, випадок стався о 17:30, а вже о 17:42  працівники зателефонували в лікарню та надали Олександру першу домедичну допомогу – наклали джгута.  Екстрена служба допомоги приїхала досить оперативно, так само оперативно і професійно медики зробили потерпілим необхідні медичні процедури, серед яких – накладання шини, і вже о 18:25 карета швидкої повернулася в лікарню. З моменту травми до моменту прибуття в лікарню пройшло 55 хв, переконує директор. А от як надалі спрацювали лікарі – питання вже до них. _«Те, що  Олександра забрали на операцію  відразу – неправда,_ - розповідає Дмитро Жуков, - _адже поряд із хворим був наш працівник і все бачив. Як трапилося, що такого рівня травма призвела до летального результату, при тому, що забирали Олександра у свідомості, після операції він розмовляв по телефону з дружиною,  а через 6 годин помер – питання до медиків. Якби його забрав «Борис», чоловік лишився б живим і здоровим»._

_«Те, що сталося на підприємстві, ніхто не бачив,_ - коментує подію заступник директора ТОВ «Орієнтир-Буделемент»  **Віктор Грабчак. –** _Є характерні травми, при яких хтось зробив висновок про вибух, якого не було. Що сталося насправді і як це було – з’ясує комісія»._

**Версія працівників підприємства**

3-4 жовтня у коментарях під [статтею](https://brovary.net.ua/golovni-novyny/bagnyuk-pro-chergovu-smert-v-btsrl-likarnyu-hochut-zrobyty-krajnoyu/) на «Трибуна-Бровари» нібито працівник ТОВ «Орієнтир-Буделемент» **Олександр**, який супроводжував покійного, написав: _«Я там був присутній. Травмований Олександр більше години стояв на каталці у приймальному відділенні без будь-якої допомоги. Він благав про допомогу, бо йому дуже боліло. Більше того, біля приймального відділення чекала швидка клініки «Борис», але пан Сугак С. В. сказав, що він буде вирішувати,  кого відпускати, мотивувавши це тим, що вони і самі впораються»._ А на запитання «чому не відпускають у «Борис»», присутній у той час головний лікар Центру первинної медико-санітарної допомоги **Ігор Кравцов** відповів, що «Борис» - це не панацея, ми лікарі набагато кращі», коментує далі Олександр.

[![смерть у лікарні](https://mpz.brovary.org/wp-content/uploads/2016/10/Bez-imeni.png)](https://mpz.brovary.org/wp-content/uploads/2016/10/Bez-imeni.png)

\[caption id="attachment\_60964" align="aligncenter" width="600"\][![смерть у лікарні](https://mpz.brovary.org/wp-content/uploads/2016/10/7.jpg)](https://mpz.brovary.org/wp-content/uploads/2016/10/7.jpg) Під стінами підприємства «Орієнтир-Буделемент»\[/caption\]

Нам вдалося поспілкуватися і з кількома працівниками ТОВ «Орієнтир-Буделемент», які розповіли, що вибух стався під час ремонту «дробилки», у результаті якого трьох чоловіків просто розкидало врізнобіч. Що сталося з двома постраждалими - нам відомо, ім’я третього - ніхто не озвучує. Як вдалося з’ясувати, летальні випадки на цьому підприємстві – не вперше. Не заперечив цієї інформації і Дмитро Жуков. Та повідомив, що дитина покійного до повноліття перебуватиме на 80% утриманні. Тільки не підприємства, як озвучив директор, а Фонду соціального страхування. Але якщо немає свідків того, що сталося, тож і не зрозуміло, наскільки Олександр порушив правила техніки безпеки. То на основі чого призначено виплату у 80%?

Нагадаємо: згідно із [Законом України](https://zakon3.rada.gov.ua/laws/show/1105-14/page2) «Про загальнообов’язкове державне соціальне страхування від нещасного випадку на виробництві…», розділ 5, виплата у 80% призначається у випадку, якщо працівник порушив правила техніки безпеки, 100% - якщо провини загиблого у трагедії немає, 50% - якщо покійний став причиною нещасного випадку.

[![смерть у лікарні](https://mpz.brovary.org/wp-content/uploads/2016/10/1.jpg)](https://mpz.brovary.org/wp-content/uploads/2016/10/1.jpg)

**Що каже поліція**

Факт нещасного випадку на виробництві розслідується відповідно до Закону України ["Про охорону праці"](https://zakon5.rada.gov.ua/laws/show/2694-12). За інформацією заступника начальника Броварського відділу поліції, начальника кримінальної поліції  **Євгена Тетерука**, за фактом смерті людини відкрито кримінальне провадження за ч.2 за ст. 271 ККУ «Порушення вимог законодавчих та інших нормативно-правових актів про охорону праці службовою особою підприємства…, якщо це порушення …спричинило загибель людей або інші тяжкі наслідки». Ця стаття передбачає виправні роботи на строк до 2-х років або обмеження волі на строк до 5  років, або позбавлення волі на строк до 7 років із позбавленням права обіймати певні посади чи займатися певною діяльністю на строк до 2-х років або без такого.

Слідство триває, і криміналісти продовжують відпрацьовують власні версії. Тож смерть у Олександра наступила внаслідок травми на виробництві чи через лікарську недбалість – поки що достеменно невідомо. Однак поки не отримано результатів експертизи, звинувачувати лікарів у загибелі чоловіка – зарано, каже начальник кримінальної поліції.

**Нагадаємо:** за  фактом останнього випадку смерті в Броварській лікарні – [породіллі Оксани Філюшиної](https://mpz.brovary.org/smert-porodilli-brovarski-likari-splutaly-apendytsyt-iz-pankreatytom), жодного лікаря не звільнено, винесено лише кілька доган.

**Фото - автора**
