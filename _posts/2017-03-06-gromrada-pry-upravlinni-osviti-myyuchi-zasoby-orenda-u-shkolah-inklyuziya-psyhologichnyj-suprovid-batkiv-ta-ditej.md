---
title: "Громрада при управлінні освіти: миючі засоби, оренда у школах, інклюзія, психологічний супровід батьків та дітей"
date: 2017-03-06
author: 
  username: "tkachuk"
  display_name: "Вікторія Ткачук"
categories: 
  - "hromada"
  - "aktsiyi-zahodi"
tags: 
  - "inklyuzyvna-osvita"
  - "brovary"
  - "vibir-redaktsiyi"
  - "gromadska-rada-pri-upravlinni-osviti"
  - "zasidannya"
  - "memorial"
  - "myyuchi-zasoby"
  - "novini"
coverImage: "wp-content/uploads/2017/03/GromadskkaRada-lyutyj2017-2.jpg"
---

**Минулого вівторка, 28 лютого, [відбулося](https://mpz.brovary.org/anons-28-lyutogo-zasidatyme-gromadska-rada-pry-upravlinni-osvity/) засідання Громадської ради при управлінні освіти і науки Броварської міської ради. Було розглянуто 6 питань, серед яких: завжди актуальна проблема миючих та санітарних засобів, конкурс серед школярів на ескіз меморіального комплексу загиблим воїнам АТО, питання субвенцій на інклюзивну освіту, оренди шкільних приміщень та психологічний супровід підлітків.**

Першим пунктом засідання був аналіз відповідей на запит щодо **закупівлі** товарів та послуг від управління освіти за минулий та поточний рік. Кожен присутній член Громадської ради продивився список по своєму закладу. Більшість відзначила відсутність необхідного у списках, зокрема миючих засобів, серветок, туалетного паперу. Крім того, виникли проблеми з тим, що батьки перестали здавати гроші на ці потреби, через те, що кошти обіцяли виділяти з міського бюджету. Казали, що мер навіть заборонив завідуючим збирати допомогу від батьків. Однак, за минулий рік, наприклад, у ДНЗ “Золотий ключик”, за бюджетні кошти закупили засобів лише на **9 тис грн**, а батьківський комітет докуповував додатково ще на **35 тис**. Батьки скаржаться на якість закупленого миючого порошка, тому вимушені оплачувати більш якісний самостійно.

Зрештою члени ГР вирішили скласти детальні списки потреб по закладах: чого не вистачає із замовленого державою, а що навіть ще не отримано за минулий рік, як наприклад, зазначені у відповіді ноутбуки. Цей список у вигляді звернення вони планували надати міським чиновникам на розширеній оперативній нараді.

![](https://mpz.brovary.org/wp-content/uploads/2017/03/GromadskkaRada-lyutyj2017-1.jpg)

Другим питанням розглядали **оренду приміщень** у навчальних закладах - до цієї проблеми активісти звертаються вже не вперше. У більшості шкіл міста актові зали чи класи надають в оренду для курсів водіїв, англійської мови тощо. Проте кошти від оренди поступають у міський бюджет, а не до школи. При цьому, зазначає голова ГР **Ігор Романенко**, ремонт класів йде за батьківський кошт. До нього надходили скарги про подряпані стіни, зіпсовану та брудну підлогу, часто курси проходять увечорі і після них вже ніхто не прибирає. Громадська рада вирішила звернутися до міського голови з проханням, щоби кошти від оренди йшли саме до шкільних закладів і витрачалися безпосередньо на їхні потреби.

![](https://mpz.brovary.org/wp-content/uploads/2017/03/GromadskkaRada-lyutyj2017-4.jpg)

Нещодавний сплеск цікавості до т.зв. "груп смерті", страх перед інтернет-загрозами, намагання контролювати дітей у соціальних мережах - всі ці питання постали особливо гостро. Тому в школах спеціалісти з **психологічної служби** проводять профілактичні бесіди з батьками на зборах. В той же час, деякі вчителі, що самостійно проводили виховні бесіди з учнями, занадто детально розповіли про певні небезпечні групи, що спричинило серед дітей зворотній ефект. Тож члени Громради дійшли висновку, що цю інформацію потрібно доносити в першу чергу до батьків, а дітей лише обережно попереджати. Говорили про те, що не всі батьки знають про шкідливий вплив соцмереж і не можуть ефективно відреагувати на можливі загрози.

Також у членів Громради виникли зауваження щодо шкільних психологів, які не справляються з навантаженнями через переповненність шкіл. Слід відзначити, що ці спеціалісти можуть працювати з дітьми тільки з письмового дозволу батьків.

![](https://mpz.brovary.org/wp-content/uploads/2017/03/GromadskkaRada-lyutyj2017-2.jpg)

Місяць тому в Броварах був [оголошений](https://mpz.brovary.org/ogolosheno-konkurs-na-stvorennya-eskizu-memorialnogo-kompleksa-brovary-u-vijni/) **конкурс на ескіз** до меморіального комплексу загиблим у війні броварчанам. До членів Громради звернувся голова ГО “Авангард АТО Броварії” **Ігор Муратов** із проханням дізнатися бачення дітей щодо меморіалу. Однак, за умовами конкурсу кінцева дата надання пропозицій - 3 березня. Тому ГР вирішила звернутися до мера з проханням подовжити цей строк і в рамках програми патріотичного виховання посприяти проведенню конкурсу серед школярів.

\[caption id="attachment\_60769" align="aligncenter" width="600"\][![](https://mpz.brovary.org/wp-content/uploads/2016/09/IMG_6631.jpg)](https://mpz.brovary.org/wp-content/uploads/2016/09/IMG_6631.jpg) Ігор Муратов\[/caption\]

На засіданні була присутня представниця Ресурсного центру **інклюзивної освіти** та корекційно-розвиткової роботи **Оксана Самойленко**, якій заступник голови ГР **Надія Лещик** передала спеціалізовану літературу. Член громради **Вікторія Шевчук** доповіла, що Кабінетом Міністрів України була затверджена [постанова](https://zakon3.rada.gov.ua/laws/show/88-2017-%D0%BF) №88 Про затвердження порядку та умов надання субвенцій з державного бюджету місцевим бюджетам на надання підтримки особам з особливими освітніми потребами, мета якої полягає в поступовому залученні таких дітей у звичайні школи за рахунок створення спеціальних та інклюзивних класів. Крім того, новий порядок конкретизує: на що саме заклади освіти повинні витрачати субвенції з державного бюджету, тому що раніше вони не завжди використовувались за призначенням.

Як наслідок, згідно нової постанови, навчально-реабілітаційні центри, такі як [“Мозаїка”](https://mpz.brovary.org/diagnoz-ne-zavada-povnotsinnomu-zhyttyu-u-brovarah-dlya-osoblyvyh-ditej-vidkryly-osoblyvu-shkolu-mozayika/) та "Сіалія" у Броварах, не матимуть можливості отримувати освітні субвенції державного бюджету. Тепер такі заклади будуть цілком підтримуватися з міського бюджету. В той же час, як [повідомляє](http://mon.gov.ua/usi-novivni/novini/2016/10/26/do-2020-roku-uchniv-iz-speczialnix-shkil/) Міністерство освіти та науки, з наступного навчального року спеціальні школи (школи-інтернати) не мають права приймати дітей з затримкою психічного розвитку в перші класи. Ці діти повинні бути зараховані до загальноосвітніх навчальних закладів в інклюзивні та спецкласи. У зв'язку з цим, присутні дійшли висновку, що у місті буде більше відкриватись інклюзивних класів у звичайних школах та є доцільним формувати спецкласи.

\[caption id="attachment\_44876" align="aligncenter" width="600"\][![](https://mpz.brovary.org/wp-content/uploads/2015/09/6.jpg)](https://mpz.brovary.org/wp-content/uploads/2015/09/6.jpg) Відкриття центру "Мозаїка" 1 вересня 2015 року\[/caption\]

Також заступник голови ГР Надія Лещик розповіла про **проект НОП** (Нова освітня платформа) від Міністерства освіти, в якому беруть участь 47 шкіл Київській області. Основних умов для участі у конкурсі дві: підтвердження від Мінрегіонбуд, що будівля школи відповідає потребам спецпрограми, та бажання і ініціатива викладачів школи пройти перепідготовку та повністю змінити стиль викладання. 

Наступне засідання ГР при управлінні освіти заплановане на **28 березня**.
