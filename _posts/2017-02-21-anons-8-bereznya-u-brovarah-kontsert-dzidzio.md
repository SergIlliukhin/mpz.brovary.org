---
title: "АНОНС: 8 березня у Броварах концерт DZIDZIO"
date: 2017-02-21
author: 
  username: "pravoZnaty"
  display_name: "Маєш право знати"
categories: 
  - "announce"
  - "brovary"
tags: 
  - "dzidzio"
  - "anons"
  - "brovary"
  - "kontsert"
  - "novini"
  - "pop-grupa"
  - "terminal"
coverImage: "wp-content/uploads/2017/02/dzidzio-11.jpg"
---

**Незабаром у Бровари завітає  український поп-гурт DZIDZIO. Концерт відбудеться 8 березня о 18:00 в залі торгово-розважального центру ТЕРМІНАЛ. Квитки коштують від 250 до 650 гривень.**

Як [повідомляє](https://brovary.karabas.com/dzidzio-15) сайт KARABAS.COM, **8 березня** в концертному залі **ТРЦ ТЕРМІНАЛ** (Бровари, Київська, 316) виступатиме популярний український гурт **DZIDZIO**, який працює у жанрі комедійного антигламурного попу. Квитки коштують від **250** до **650** гривень.

[![](https://mpz.brovary.org/wp-content/uploads/2017/02/1136314447_ImageBig636222565205248912-e1487327931970.jpg)](https://mpz.brovary.org/wp-content/uploads/2017/02/1136314447_ImageBig636222565205248912-e1487327931970.jpg)

Гурт **DZIDZIO** був створений у місті Новояворівськ Львівської області 2009 року за задумом **Андрія Кузьменка** (**Кузьми**), який написав пісню «Старі фотографії», а потім «Ялта», що прозвучали у незвичному виконанні нового музичного проекту DZIDZIO. В його складі сьогодні троє музикантів – **Дзідзьо, Юлік** (**Назарій Гук** – клавіші, бек-вокал) і **Лямур (Орест Галицький** – гітара, бек-вокал), а надихає їх чарівна муза – **Надя**, яка знімається у всіх їхніх кліпах. І ще один персонаж – свиня **Мейсон**, який є для музикантів ідейним натхненником із вуличною освітою. Наразі гуртом випущено два альбоми – «ХА-ХА-ХА» і «DZIDZIO ХІТИ» та знято низку кліпів і фільмів.

[![](https://mpz.brovary.org/wp-content/uploads/2017/02/dzidzio_march_photosession_17.jpg)](https://mpz.brovary.org/wp-content/uploads/2017/02/dzidzio_march_photosession_17.jpg)

Лідер гурту DZIDZIO **Михайло Хома** \- антигламурний співак, композитор, режисер, митець, філософ, драматург, і взагалі, як [стверджує](http://www.dzidzio.com/about/) сайт DSIDZIO, мегапопулярний чувак з накладними бородою та вусами, який найбільше полюбляє скумбрію з хлібом, нічого не боїться (виняток: щипавки і павуки), характер – позитивний кіпіш, і взагалі – ходяча доброта.  До речі, сценічне ім’я Дзідзя пішло від його дідуся по маминій лінії, поляка за національністю, якого звали Маркуль Ян Казимирович. Всі в селі кликали його «дзідзьо».

[![](https://mpz.brovary.org/wp-content/uploads/2017/02/ddv4382-2.jpg)](https://mpz.brovary.org/wp-content/uploads/2017/02/ddv4382-2.jpg)

Один із останніх кліпів режисера Любомира Левицького на пісню DZIDZIO - **«108»**. Вчені Nasa відкрили нову планету, на якій існує життя. Це цивілізація овочів, яка ззовні досить нагадує людей: вони так само народжуються і живуть «людським» життям, як і ми. У овочів не буває проблемної ваги, і коли кохана пишна і стрілка на вагах затягує за цифру 108, то це навіть краще для кохання!

<iframe src="https://www.youtube.com/embed/gajKZUL4yek" width="560" height="315" frameborder="0" allowfullscreen="allowfullscreen"></iframe>

**Фото - із сайту DZIDZIO**
