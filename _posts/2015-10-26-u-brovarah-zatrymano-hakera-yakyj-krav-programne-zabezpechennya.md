---
title: "У Броварах затримано хакера, який крав програмне забезпечення"
date: 2015-10-26
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "brovary"
  - "kiberzlochynnist"
  - "militsiya"
  - "novini"
---

**У Броварах затримали чоловіка, який крав та продавав програмне забезпечення. Кіберзлочинець завдав фірмі, в якої крав ПЗ, збитків на суму понад півмільйона гривень. За фактом злочину відкрито кримінальне проваждення - [повідомляє](http://www.mvs.gov.ua/mvs/control/kyivska/uk/publish/article/180913) прес-служба **ГУМВС України** **в Київській області****

У місті Бровари працівники управління боротьби з кіберзлочинністю Главку міліції Київщини затримали 37-річного чоловіка, який за допомогою вірусів незаконно втрутився в роботу автоматизованих систем приватного підприємства і викрав його програмне забезпечення. В подальшому незаконно отримані програми він продавав в Інтернеті.

Підозрюваного затримано безпосередньо за місцем здійснення протиправної діяльності. Правоохоронці вилучили серверне обладнання, 4 системні блоки та ноутбук, жорсткий диск, 13 флеш-накопичувачів та диски. За результатами значної кількості судових комп’ютерно-технічних та економічних експертиз, було підтверджено порушення права інтелектуальної власності приватної фірми та нанесення їй збитків на суму **635 тисяч гривень**.

[![383877026](https://mpz.brovary.org/wp-content/uploads/2015/10/383877026.jpg)](https://mpz.brovary.org/wp-content/uploads/2015/10/383877026.jpg)

Наразі чоловікові оголошено підозру у скоєних ним злочинах. За даним фактом слідчим відділом Броварського міськвідділу міліції відкрито кримінальне провадження за ч. 3 ст. 176 (порушення авторського права і суміжних прав), ч. 2 ст. 361 (несанкціоноване втручання в роботу електронно-обчислювальних машин (комп'ютерів), автоматизованих систем, комп'ютерних мереж чи мереж електрозв'язку), ч. 2 ст. 361-1 (створення з метою використання, розповсюдження або збуту шкідливих програмних чи технічних засобів, а також їх розповсюдження або збут) Кримінального кодексу України.  Досудове слідство триває.
