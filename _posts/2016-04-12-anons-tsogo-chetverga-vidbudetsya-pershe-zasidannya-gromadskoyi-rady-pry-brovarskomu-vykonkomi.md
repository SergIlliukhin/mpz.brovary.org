---
title: "АНОНС: Цього четверга відбудеться перше засідання громадської ради при броварському виконкомі"
date: 2016-04-12
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "anons"
  - "brovary"
  - "veterani"
  - "vyekonkom"
  - "go"
  - "gromadsk-rada"
  - "zasidannyayi"
  - "zbori"
  - "novini"
  - "organizatsiya"
coverImage: "wp-content/uploads/2012/04/rada1.jpg"
---

**Перше засідання громадської ради при виконавчому комітеті Броварської міської ради призначили на 14:00 найближчого четверга, 14 квітня. Члени новостровеного органу зберуться в малій залі будівлі виконкому по вул. Гагаріна, 15**. **Про це** [**йдеться**](http://docs.brovary.org/p35598/08.04.2016) **в інформаційному повідомленні, оприлюдненому  на сайті міськради.**

Як зауважують чиновники, ініціативна робоча група підготувала необхідні для розгляду на першому засіданні документи. Серед них – проекти порядку денного зборів, проект регламенту громадської ради, проект положення. До складу ініціативної групи увійшли **Андрій Дворнік**, **Микола Ткач** та **Елеонард Дадумухамедов**.

Слід зазначити, що [до громадської ради увійшли](http://docs.brovary.org/p35557/01.04.2016/70) переважно представники громадських та «ветеранських» організацій, броварські чиновники, підконтрольні та залежні від влади міста. Так, наприклад, членом став очільник відділу благоустрою **Олег Єжаков**. Також до громадської ради потрапив [учасник схеми з відчуження 95-ти гектарів броварської землі](https://mpz.brovary.org/hto-v-zastupnyky-sapozhka-lyudy-polishhuka-klon-golubovskogo-eks-nachalnyk-militsiyi-druga-chastyna-oglyadu/) **Ігор Мотузка**.

_Повний склад громадської ради, затверджений розпорядженням виконкому 1 квітня._

| **№ п/п** | **ПІБ** | **Назва інституту громадянського суспільства** |
| --- | --- | --- |
| 1. | Кравченко Микола Петрович | ГО «Комітет громадського самоврядування Київської області» |
| 2. | Коморний Володимир Григорович | Броварський благодійний фонд людей з вадами зору «Турбота» |
| 3. | Гранат Авксентій Васильович | ГО «Броварська районна громадська організація «Чорнобильський спас» |
| 4. | Мотузка Ігор Володимирович | БО «Броварський міський фонд «Здорове місто» |
| 5. | Дворнік Андрій Валерійович | член громадської організації «Громада Броварів» |
| 6. | Дадамухамедов Елеонард Убайдуллайович | Голова Броварського міського відділення Всеукраїнського об’єднання ветеранів |
| 7. | Ташук Сергій Васильович | ГФ ОГП «Гроза» |
| 8. | Ткач Микола Васильович | Броварське міське товариство інвалідів з ураженням опорно-рухового апарату |
| 9. | Івашковський Віталій Володимирович | Броварське відділення Української спілки ветеранів Афганістану |
| 10. | Юрченко Микола Свиридович | Садівниче товариство «Металург» |
| 11. | Шкурко Тетяна Феофанівна | Броварська міська організація ветеранів війни, праці та збройних сил |
| 12. | Сердюк Михайло Михайлович | Броварська міська громадська організація «Захист дітей війни» |
| 13. | Бондар Олександр Володимирович | Громадська організація ветеранів-будівельників |
| 14. | Єжаков Олег Миколайович | ОК «Молодіжне житло» |

 

В офіційному оголошенні чиновники зазначають, що із документами громадської ради охочі можуть ознайомитись у **каб. 403** виконкому, що на 4-му поверсі будівлі.

Нагадаємо, що вперше про створення органу при виконкомі нової каденції ради з офіційних кабінетів [заговорили](https://mpz.brovary.org/gromadsku-radu-pry-vykonkomi-stvoryat-chynovnyky-i-veterany/) в січні цього року. Вже тоді до її складу запропонували чиновників та «ветеранів». А установчі збори планували провести 21 березня.
