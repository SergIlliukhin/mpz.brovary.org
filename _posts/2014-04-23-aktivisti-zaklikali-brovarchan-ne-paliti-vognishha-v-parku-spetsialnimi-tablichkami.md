---
title: "Активісти закликали броварчан не палити вогнища на єврейському кладовищі"
date: 2014-04-23
author: 
  username: "pravoZnaty"
  display_name: "Маєш право знати"
tags: 
  - "yevreyske-kladovishhe"
  - "brovary"
  - "vibir-redaktsiyi"
  - "novini"
  - "park-peremoga"
---

**[![плахов парк2](https://mpz.brovary.org/wp-content/uploads/2014/04/plahov-park2.jpg)](https://mpz.brovary.org/wp-content/uploads/2014/04/plahov-park2.jpg)Минулого тижня [під постом](https://www.facebook.com/photo.php?fbid=648906078515630&set=gm.808708752492426&type=1&theater) броварського активіста Олександра Плахова у фейсбук-групі «Бровари» розгорілась дискусія стосовно відпочивальників у парку «Перемога», зокрема на тій ділянці, де раніше було єврейське кладовище. Занепокоєння броварчанина викликало розпалювання відкритих вогнищ під час пікніків на старому цвинтарі, які там часто влаштовують з приходом весни. Як виявилось, ця проблема хвилювала не лише Плахова: у дискусії під записом Олександра кілька активних броварчан об****’****єднались - і через кілька днів в тій частині парку розвісили таблички із закликом утриматись від розведення багать.**

Ідею з табличками запропонував автор посту, інші користувачі його підтримали. У коментарях під дописом розгорівся справжній брейшторм: броварчани обговорили та узгодили всі деталі, починаючи від тексту оголошення та дизайну таблички і закінчуючи місцями та способом їх розміщення. Через кілька днів активні броварські фейсбук-юзери вийшли в офлайн та приклеїли роздруковані таблички на дерева по всьому периметру старого єврейського цвинтаря.

![табл](https://mpz.brovary.org/wp-content/uploads/2014/04/tabl.jpg)

Проте через кілька днів організатор цієї акції помітив, що деякі таблички позривали з дерев. Інформація про старе єврейське кладовище не стала для багатьох причиною відмовитись від розведення вогню. Слід зазначити, що крім морального боку проблеми, існує ще й юридична відповідальність за розведення вогнищ в парках. Згідно з законом, порушників мають штрафувати, проте, як видно, правоохоронці не поспішають розбиратись з любителями шашликів в паркових зонах.

[![плахов парк4](https://mpz.brovary.org/wp-content/uploads/2014/04/plahov-park4.jpg)](https://mpz.brovary.org/wp-content/uploads/2014/04/plahov-park4.jpg)

Затятим любителям шашликів на кладовищі замість розведення вогню на землі активісти радять принаймні використовувати спеціальні мангали.

[![плахов парк7](https://mpz.brovary.org/wp-content/uploads/2014/04/plahov-park7.jpg)](https://mpz.brovary.org/wp-content/uploads/2014/04/plahov-park7.jpg)

Як повідомляє Плахов, ініціатива все ж знайшла певну підтримку серед перехожих. Власне метою цієї акції і було привернення уваги до проблеми та інформування громадян про те, що на цьому місці поховано багато людей, зокрема й засновник лікарні в Броварах Ісаак Фельдман з родиною. Активісти сподіваються, що таблички переконають броварчан утриматись від розпалювання вогнищ на місці захоронення євреїв.
