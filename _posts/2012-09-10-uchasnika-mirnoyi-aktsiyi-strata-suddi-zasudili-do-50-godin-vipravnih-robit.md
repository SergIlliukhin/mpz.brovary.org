---
title: "Учасника мирної акції «Страта судді» засудили до 50 годин виправних робіт"
date: 2012-09-10
tags: 
  - "vitaliy-zaporozhets"
  - "vibir-redaktsiyi"
  - "vo-svoboda"
  - "zatsarniy"
  - "militsiya"
  - "novini"
  - "smirnov"
  - "sud"
---

[![](https://mpz.brovary.org/wp-content/uploads/2012/09/DSC_9074.jpg)](https://mpz.brovary.org/wp-content/uploads/2012/09/DSC_9074.jpg)Нещодавні [події біля Броварського міськрайонного суду](https://mpz.brovary.org/mirna-aktsiya-starata-suddi-zakinchilas-pobittyam-ta-zatrimannyami-yiyi-uchasnikiv-militsiyeyu/ "Мирна акція «Страта судді» закінчилась побиттям та затриманнями її учасників міліцією") стали інформаційним приводом не лише для Броварів, а й для усієї України. Так трапилося, перш за все, через те, що правоохоронні органи грубо перешкодили проведенню громадської акції під назвою «Страта судді», затримавши протягом дня вісьмох учасників дійства. Але на затриманнях події не завершились. У п'ятницю, 7 вересня, відбувся перший суд над одним з учасників символічного повішання опудала судді – **Миколою Смірновим** – членом броварського осередку ВО «Свобода».

Як йшлось у [повідомленні](https://mpz.brovary.org/7-veresnya-sud-nad-uchasnikom-aktsiyi-strata-suddi/ "7 вересня – суд над учасником акції “страта судді”!") організаторів акції 4-го вересня, судове засідання мало відбутися у четвер, 6 вересня. При чому судити мали не Смірнова, а іншого учасника акції – **Костя Зацарного**, голову секретаріату ОУН(м), який у дійстві виконував роль «ката». Однак тільки-но активісти подали на цей час до Броварської міської ради повідомлення про проведення пікету суду під час запланованого засідання, Зацарному зателефонував слідчий Роман Гнап та повідомив про перенесення судового засідання через відсутність якогось документа. Він сказав, що необхідно під’їхати до Броварського РОВД. Зацарний з активістами, прибувши на місце, почули від Гнапа, що конче необхідна характеристика з ЖЕКу. Слідчий відпустив Костя. Пізно ввечері він зателефонував активісту і повідомив, що суд відбудеться наступного дня, 7-го вересня, о 13:00. Гнап запропонував зранку забрати Зацарного автомобілем та допомогти отримати характеристику у ЖЕКу. У такому поспіху активісти вбачають бажання міліції чи влади не допустити того, щоб біля суду на пікет знову зібралась велика кількість людей.

[![](https://mpz.brovary.org/wp-content/uploads/2012/09/DSC_9050.jpg)](https://mpz.brovary.org/wp-content/uploads/2012/09/DSC_9050.jpg)

До останнього всі були переконані в тому, що цього дня судитимуть саме Костя Зацарного. Йому інкримінували порушення статей 173 та 185 КУпАП, а саме «дрібне хуліганство» та «порушення порядку організації і проведення зборів, мітингів, вуличних походів і демонстрацій». Після довгого очікування Зацарного запросили до кабінету, який згодом виявився і «залою судового засідання».

Не знаючи, в чому причина такого запрошення, декілька відвідувачів вирішили це з’ясувати, зайшовши до проміжного кабінету та постукавши у двері кабінету судді. Окрім і так великої кількості міліціонерів (було близько 10-ти осіб), до коридору одразу підтяглося ще близько 5-ти спецпризначенців. Відвідувачів попросили вийти з кабінету, що вони і зробили.

[![](https://mpz.brovary.org/wp-content/uploads/2012/09/DSC_9057.jpg)](https://mpz.brovary.org/wp-content/uploads/2012/09/DSC_9057.jpg)

[![](https://mpz.brovary.org/wp-content/uploads/2012/09/DSC_9059.jpg)](https://mpz.brovary.org/wp-content/uploads/2012/09/DSC_9059.jpg)

Як розповів згодом Зацарний, суддя ознайомила його із матеріалами справи, потім довго підбирала статтю Адміністативного кодексу, і лише коли справа підійшла до прийняття рішення, він зрозумів, що це вже і є судове засідання, яке відбувається без свідків, захисників, відвідувачів, журналістів – лише віч-на-віч із суддею.

Коли Кость вийшов із кабінету, він очікував, що суддя сьогодні ж й ухвалить рішення, однак цього не сталося. Активіст виявив моральну готовність почути будь-яке рішення, а також готовність оскаржувати це рішення, якщо його визнають винним, адже свою вину у здійсненні інкримінованих правопорушень Зацарний не визнає.

До того ж, як зазначають активісти, ще одна підстава для оскарження – грубе порушення процедури розгляду. Окрім вищеописаного, свідки подій 4-го вересня оформили письмово свої пояснення, але суддя відмовилася долучити їх до справи, мотивуючи це тим, що їх потрібно було подавати завчасно. Одна із «[запрошених на бесіду](https://mpz.brovary.org/mirna-aktsiya-starata-suddi-zakinchilas-pobittyam-ta-zatrimannyami-yiyi-uchasnikiv-militsiyeyu/)» до РОВД у день акції **Тетяна Близнюк** здивована такою «відмовкою» суду. Однак ще більше здивована пані тим, що до матеріалів справи не долучені скарги на дії працівників міліції, які зокрема писала й вона ще у відділку.

[![](https://mpz.brovary.org/wp-content/uploads/2012/09/DSC_9062.jpg)](https://mpz.brovary.org/wp-content/uploads/2012/09/DSC_9062.jpg)

[![](https://mpz.brovary.org/wp-content/uploads/2012/09/DSC_9066.jpg)](https://mpz.brovary.org/wp-content/uploads/2012/09/DSC_9066.jpg)

> За словами Зацарного, судове засідання щодо нього та **Руслана Чеха** призначили на понеділок, 10 вересня, о 13:00.

Раптом до кабінету судді покликали Миколу Смірнова. Пройшовши майже ту саму «процедуру», його доволі швидко визнали винним за статтями, які інкримінували Зацарному: 173 та 185 КУпАП.  Активісту присудили 50 годин громадських робіт. Як сказано у постанові, Смірнов _«голосно кричав до перехожих, висловлювався нецензурною лайкою, кидався в бійку, чим порушив громадський порядок»_. Також він _«на законну вимогу працівників міліції при виконанні ними службових обов’язків по припиненню дрібного хуліганства вчинив злісну непокору: чіплявся за форменний одяг працівників міліції, відштовхував їх…»_. Свою вину Смірнов не визнав, однак вказав, що його дії були неправомірними.

[![](https://mpz.brovary.org/wp-content/uploads/2012/09/Image00002.jpg)](https://mpz.brovary.org/wp-content/uploads/2012/09/Image00002.jpg)

За словами активіста, судя неофіційно заявила, що не можна було вішати те опудало: _«Краще б ви його спалили»_. Чому сам процес повішання опудала такий «вразливий» для влади та проавоохоронців – лишається загадкою. Микола заявив, що оскаржуватиме це рішення в апеляційній інстанції. Причини ті самі, що й у Зацарного: порушення процедури розгляду, зокрема неврахування пояснень свідків.

[![](https://mpz.brovary.org/wp-content/uploads/2012/09/DSC_9074.jpg)](https://mpz.brovary.org/wp-content/uploads/2012/09/DSC_9074.jpg)

Тим часом на вулиці біля суду командир взводу патрульної служби міліції Броварського РОВД **Руслан Отрох** зачитав учасникам акції на підтримку засуджуваних попередження, в якому згадувалось неконституційне рішення Броварської міської ради [«Про визначення місця у місті Бровари для проведення зборів, мітингів, демонстрацій»](http://docs.pravo-znaty.org.ua/p3930/21.08.2012/394 "Рішення виконавчого комітету від 21.08.2012 №394"). Однак, активісти сказали, що у міськраді їх запевнили про те, що це рішення стосується політичної агітації, а вони таку наразі не проводять.

> «Маєш право знати» продовжує слідкувати за подіями, що відбуваються навколо цієї теми та теми мирних зібрань загалом. Чекайте наступних репортажів та розслідувань.
