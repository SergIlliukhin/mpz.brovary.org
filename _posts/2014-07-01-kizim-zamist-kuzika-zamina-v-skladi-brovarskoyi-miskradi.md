---
title: "Кизим замість Кузика: заміна в депутатському корпусі броварської міськради"
date: 2014-07-01
author: 
  username: "kachor"
  display_name: "Андрій Качор"
tags: 
  - "bmr"
  - "brusenska"
  - "vibir-redaktsiyi"
  - "vo-svoboda"
  - "deputat"
  - "kizim"
  - "kuzik"
  - "mandat"
  - "novini"
coverImage: "wp-content/uploads/2014/06/kuzyk.jpg"
---

\[caption id="attachment\_27084" align="alignleft" width="300"\][![Петро Кузик](https://mpz.brovary.org/wp-content/uploads/2014/06/139.jpg)](https://mpz.brovary.org/wp-content/uploads/2014/06/139.jpg) Петро Кузик\[/caption\]

**Депутат від ВО «Свобода» Петро Кузик після перемоги Майдану отримав підвищення: 19 квітня тодішній в.о. Президента Турчинов [призначив «свободівця» головою Деснянської РДА](http://www.president.gov.ua/documents/17438.html) в м. Києві. Відповідно Петро Миколайович мав зробити вибір: чи зайняти новий пост, а чи лишатись в складі броварського депутатського корпусу.**

Очікувано, Петро Кузик обрав більш впливову посаду у столиці, а тому відмовився від мандату броварського депутата. На наш запит до міськради було отримано відповідь, що заява від Кузика про складання ним повноважень надійшла до апарату ради 4 червня – через півтора місяці після його призначення головою Деснянської РДА.

[![фото (2)](https://mpz.brovary.org/wp-content/uploads/2014/06/foto-2.jpg)](https://mpz.brovary.org/wp-content/uploads/2014/06/foto-2.jpg)

Відтепер місце Кузика в Броварській міській раді займе наступний кандидат, який обирався до Броварської міської ради за списком ВО «Свобода» - **Василь Петрович Кизим.** Саме він ішов третім номером виборчого списку ВО «Свобода» на виборах до міськради 2010-го року.

Про Василя Кизима наразі відомо не багато – це непублічна персона, Інтернет навіть «не знає» його фото, і судячи з інформації, що видає Мережа, Кизим дотепер не брав участі в політичній боротьбі, окрім як на виборах 201-го року. Василь Петрович пенсіонер, 1951 року народження, проживає в Броварах на вулиці Островського. Окрім того, Василь Кизим очолює місцеве мале приватне підприємство «Фахівець», котре здійснює електромонтажні роботи. Також майбутній депутат рішенням Броварської міської ради ще раніше [був призначений](http://rizanenko.org/downloads/doc/9_sesia_BMR/37.pdf) народним засідателем Броварського міськрайонного суду, разом з такими скандальними персонами як [**Юлія Логовченко**](https://www.youtube.com/watch?v=3joGKV8wcoY) та його колега по міській раді **[Ганна Брусенська](https://mpz.brovary.org/u-brovarah-narodzhuyetsya-ponyattya-politichnoyi-vidpovidalnosti/).** Джерела «Маєш право знати» повідомляють, що з екс-«свободівкою» Брусенською Кизима пов’язують особисті стосунки.

Вочевидь, посвідчення депутата Броварської міської ради Василю Кизиму може бути вручене вже під час наступної сесії міської ради. У випадку відмови Кизима від мандату, місце в депутатському корпусі може зайняти 4-ий номер виборчого списку «Свободи» **Іван Бабієнко.**
