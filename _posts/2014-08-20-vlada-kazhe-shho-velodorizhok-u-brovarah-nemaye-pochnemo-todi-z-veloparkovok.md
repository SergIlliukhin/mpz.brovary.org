---
title: "Влада каже, що велодоріжок у Броварах немає. Почнемо з велопарковок!"
date: 2014-08-20
author: 
  username: "demalliance"
  display_name: "ДемАльянс Бровари"
categories: 
  - "kolonka-avtora"
tags: 
  - "brovary"
  - "veloinfrastruktura"
  - "velomisto"
  - "velosiped"
  - "velotransport"
  - "vibir-redaktsiyi"
  - "demalyans"
  - "demokratichniy-alyans"
---

**[![Велодоріжка](https://mpz.brovary.org/wp-content/uploads/2014/08/Velodorizhka.jpg)](https://mpz.brovary.org/wp-content/uploads/2014/08/Velodorizhka.jpg)"_На території м. Бровари на сьогодні відсутні велодоріжки_" - відповіло управління містобудування та архітектури на запит активістів броварського осередку "Демократичного Альянсу". Однак повідомило й обнадійливу інформацію: "_Найближчим часом планується прокладання велодоріжок при будівництві вулиць В. Симоненка та В. Чорновола_". Про це активісти розповіли на відкритій зустрічі з проводу розвитку велоінфраструктури у м. Бровари.**

6 серпня "демальянсівці" запросили броварських велосипедистів на відкриту дискусію про те, як організувати прокладання велодоріжок у нашому місті, які маршрути варто зробити та які кроки потрібні від органів влади. У якості експерта на зустріч приїхала представниця [Асоціації велосипедистів Києва](http://avk.org.ua/) – координаторка з національної роботи [**Ксенія** **Семенова**](http://avk.org.ua/2014/06/avk-v-oblychchyah-kseniya-semenova/). Затята столична велосипедистка та громадська активістка розповіла про свій досвід розробки Пілотного проекту розвитку велосипедної інфраструктури у Дарницькому районі міста Києва.

[![Ksenia-Semenova-720](https://mpz.brovary.org/wp-content/uploads/2014/08/Ksenia-Semenova-720.jpg)](https://mpz.brovary.org/wp-content/uploads/2014/08/Ksenia-Semenova-720.jpg)

Ксенія переконана, що при розробці подібних проектів найголовніше - забезпечити безпеку руху велосипедистів, тобто не обов'язково робити саме велодоріжки, інколи достатньо велосмуг на основних дорогах, а часом варто просто прокладати маршрути через тихі та спокійні вулиці, де немає потужного автомобільного трафіку. Експерт порадила броварським активістам почати з вивчення громадської думки - опитування місцевих велосипедистів щодо найпопулярніших маршрутів, їх потреб та побажань. Також вона наголосила на важливості облаштування велопарковок по всьому місту, бо це теж заохочує людей пересідати на "двоколісних коней". Загалом же пані Семенова порадила підійти до питання комплексно й взятись за розробку міської цільової програми щодо розвитку велоінфраструктури у м. Бровари та долучити до цього процесу "цільову аудиторію" - самих велосипедистів.

[![Велопарковка](https://mpz.brovary.org/wp-content/uploads/2014/08/Veloparkovka.jpg)](https://mpz.brovary.org/wp-content/uploads/2014/08/Veloparkovka.jpg)

Активісти "Демократичного Альянсу" вирішили розпочати зі звернення до міської влади з проханнням облаштувати велопарковки біля основних адміністративних будівель: **по вул. Гагаріна, 15, вул. Гагаріна, 18, бульв. Незалежності, 2 та вул. Возз'єднання, 1**. Завдяки цьому, на переконання "демальянсівців", у мешканців буде більше мотивації їздити до владних установ не громадським чи приватним автотранспортом, а на велосипедах, крім того, це може заохотити самих службовців добиратись до роботи на екологічному велотранспорті, який до того ж сприяє покращенню стану здоров'я.

[![Звернення велопарковки](https://mpz.brovary.org/wp-content/uploads/2014/08/Zvernennya-veloparkovki.jpg)](https://mpz.brovary.org/wp-content/uploads/2014/08/Zvernennya-veloparkovki.jpg)

У подальшому партійці планують розгорнути цілу громадську кампанію заохочення власників приватних закладів торгівлі та сфери послуг облаштовувати велопарковки для своїх клієнтів. Підприємцям запропонують привабливий перелік переваг, які дає турбота про велосипедистів, а тим з них, хто перший відгукнеться на заклик активістів, готують приємні сюрпризи.

> Наступним етапом реалізації проекту броварського осередку "Демократичного Альянсу" "ВЕЛОМІСТО" має стати опитування велосипедистів та підготовка до розробки міської програми розвитку велоінфраструктури Броварів.
