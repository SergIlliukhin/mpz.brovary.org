---
title: "Як телеканал \"ТВі\" знімав сюжет про броварські басейни"
date: 2012-01-12
author: 
  username: "aleechka"
  display_name: "Аліна Дяченко"
categories: 
  - "kolonka-avtora"
tags: 
  - "basejny"
  - "zherebtsova"
  - "kp-orts"
  - "kupava"
  - "fedorenko"
  - "fesko"
---

![](https://mpz.brovary.org/wp-content/uploads/2012/01/Басейн-Феско.jpg "Басейн Феско")Інтерес всеукраїнських ЗМІ до проблеми броварських басейнів не вщухає. Після [публікацій](https://lb.ua/news/2011/12/12/127585_imenem_azarova.html "Іменем Азарова") газети «Лівий берег», на які [відреагували](https://lb.ua/news/2011/12/14/128230_imenem_azarova_prinizhuyut_shkolyariv.html "Іменем Азарова - відповідь") навіть у Кабміні, за цю тему взявся телеканал «ТВі».

Журналістське розслідування **Анастасії Станко** вчора вийшло в ефір. <!--more-->

<iframe width="480" height="360" src="https://www.youtube.com/embed/nklwcJCt6Ls" frameborder="0" allowfullscreen></iframe>

У 4-хвилинний сюжет, звісно ж, увійшло далеко не все з відзнятого журналістами. Знімальна група телеканалу “ТВі” двічі приїжджала у Бровари - 30 грудня та 11 січня, і записала кілька цікавих коментарів у мешканців міста, однак, на жаль, жодного - у керівників плавальних установ міста. Кожна спроба отримати коментар у посадовців перетворювалась на цілу пригоду, адже працівники броварських комунальних підприємств не звикли до активної уваги з боку незалежної преси, і вчитись, схоже, не збираються. Як активістка ініціативи “Маєш право знати” я мимоволі стала громадським гідом знімальної групи по броварських басейнах.

По свіжих слідах, тобто наступного ж дня після обіцянки пані **Жеребцової** показати “Оздоровчо-реабілітаційний центр”, журналісти “ТВі” приїхали до Броварів. Однак з’ясувалось, що Людмила Вікторівна раптом “захворіла”, тому зустрітись з представниками ЗМІ не може. Щоб не марнувати витрачений на дорогу з Києва час, записавши кілька коментарів броварчан, Анастасія Станко вирішила познімати іншу плавальну гордість Броварів - басейн “Купаву”.

[![](https://mpz.brovary.org/wp-content/uploads/2012/01/Басейн-Купава.jpg "Басейн Купава")](https://mpz.brovary.org/wp-content/uploads/2012/01/Басейн-Купава.jpg)Зовні, звісно, нічого вражаючого журналісти не побачили, тому із ввімкненою камерою рушили всередину. І тут їх чекала несподіванка - вахтер люб’язно зустрів знімальну групу зі словами “А ми якраз вас чекали, заходьте!” У вестибюлі басейного комплексу (і не лише у ньому) активно проходив процес ремонту. Не дивлячись на те, що до Нового року лишалось менше 2 днів, коридорами ходили десятки робітників, щось майстрували, носили будматеріали, клали плитку, словом, неозброєним оком було помітно, що вони працюють.

На запитання журналістки, чи може вона поговорити з директоркою “Купави”, вахтер відповів, що її зараз немає, але є її заступник... яка тут же підскочила до журналістів і вже зовсім нелюб’язно відмовилась надавати будь-які коментарі “самому брехливому телеканалу”, щоправда, назву якого вона так і не змогла вимовити, пояснюючи своїй начальниці по телефону, хто до них приїхав. Однак професійно наполегливій Анастасії таки вдалось розговорити заступницю по інженерно-технічним питанням. І та мимоволі розповіла чимало: що реконструкція басейну ведеться дуже активними темпами, що вже незабаром для відвідування буде відкрито малу та середню ванну, що вже зробили якісну гідроізоляцію даху, словом, люди працюють, робота робиться, і вам, телевізійникам, не вдасться показати, що нічого не робиться.

На прохання журналістки показати велику ванну, заступниця довго водила знімальну групу сходами та роздягальнями, коридорами та спортивними залами, з гордістю показуючи та вкотре розповідаючи про те, що вже зроблено (і дійсно **виглядає все це дуже оптимістично, видно, що бюджетні кошти не марнуються, питання лише в тому: хто потім буде на всьому цьому заробляти - громада міста чи приватне підприємство**). Але зрештою журналісти таки потрапили в святая святих “Купави” - до великого басейну. Виглядало це вражаюче. Через те, що стелю обробляли “піскоструйкою”, ванна була всипана дрібним чорним піском. Важко було повірити, що тут колись плавали олімпійські чемпіони. Але зрештою це питання часу і рано чи пізно і ця ванна буде відремонтована. “Хоча зараз грошей на її ремонт немає”, - із сумом зізналась пані заступник. Зрештою, знявши справжній ексклюзив, знімальна група “ТВі” поїхала опрацьовувати зібраний матеріал, і обіцяла повернутись після Нового року.

[![](https://mpz.brovary.org/wp-content/uploads/2012/01/Басейн-Феско2.jpg "Басейн Феско")](https://mpz.brovary.org/wp-content/uploads/2012/01/Басейн-Феско2.jpg)На відміну від пані Жеребцової, журналістка Анастасія Станко свою обіцянку виконала і вчора знову приїхала до Броварів, щоб таки отримати коментар директорки комунального підприємства та зняти плавальні володіння чи-то “Оздоровчо-реабілітаційного центру”, чи-то ПП “Феско”. Однак Людмили Вікторівни знову не виявилось на робочому місці у робочий час, до того ж саме у цей час у неї, як у депутата міської ради, згідно інформації з офіційного веб-сайту мав походити прийом громадян. Однак ні візит журналістів, ні обов’язок зустрічатись з мешканцями не втримали пані Жеребцову на робочому місці.

Натомість біля входу до колишнього басейну 9 школи був пан **Сергій Федоренко**, директор ПП “Феско”, який побачивши журналістів, сів в авто та поїхав геть. Не бажаючи знову залишитись ні з чим, журналісти вже перевіреним методом рушили до приміщення з двома табличкамии на вході: КП “Оздоровчо-реабілітаційний центр” та Лікувально-оздоровчий центр “Феско”. Однак тут їх зустріли не зовсім так, як у “Купаві”...

[![](https://mpz.brovary.org/wp-content/uploads/2012/01/Сергій-Федоренко.jpg "Сергій Федоренко")](https://mpz.brovary.org/wp-content/uploads/2012/01/Сергій-Федоренко.jpg)Щойно вони увійшли, як їм одразу спробували заборонити знімати. Замість обіцяної Жеребцової їх зустрів черговий заступник, який відмовився зателефонувати своїй начальниці та повідомити, що до неї приїхали журналісти, пояснивши це дуже лаконічно: “Я не хочу”. На дзвінки з мобільного Анастасії Станко директорка комунального підприємства вже кілька днів не відповідала. Ні в адміністратора центру, ні в заступника так і не вдалось з’ясувати, як же ще можна зв’язатись з Людмилою Вікторівною. Однак за кілька хвилин заступник, який кудись виходив, повернувся і сказав, що пані Жеребцова зараз у міській раді, і обурено заявив, що він щойно з’ясував, що його начальниця ніяких обіцянок ніяким телеканалам не давала. То ж чарівний спосіб зв’язатись з керівником таки був, але як все чарівне, його вирішили залишити таємницею для столичних журналістів ;)

Не маючи часу на пошуки Жеребцової у коридорах 4-поверхової будівлі міської ради, знімальна група вирушила на телеканал готувати сюжет до виходу в ефір.

[![](https://mpz.brovary.org/wp-content/uploads/2012/01/Кватанція-КП-ОРЦ.jpg "Квитанція КП ОРЦ")](https://mpz.brovary.org/wp-content/uploads/2012/01/Кватанція-КП-ОРЦ.jpg)Також у процесі зйомки сюжету було взято кілька квитанцій про відвідини басейну та отримання послуг масажу. Однак і тут не обійшлось без складнощів. За відвідини басейну чек взагалі не хотіли давати, мотивуючи це тим, що у закладі немає практики видачі чеків, однак зрештою відвідувачці видали квитанцію про надання “оздоровчих послуг”. Таку саму квитанцію про надання таких самих “оздоровчих послуг” видали й іншій людині - за масаж. При цьому мешканка Броварів, яка ходила на масаж, хотіла також пройти медичне обстеження на сучасному діагностичному обладнанні, про яке дуже привабливо написано на [сайті медичного центру “Феско”](https://fesko.in.ua "ПП Феско Бровари"), однак їй сказали, що ці послуги “тимчасово не надаються”.

Зрештою у всій цій історії є щонайменше один дуже позитивний момент: завдяки активній увазі з боку медіа до роботи КП “ОРЦ” та ПП “Феско”, у графіку занять басейну з’явились заняття для учнів броварських шкіл, яких до того не було ([Іменем Азарова принижують школярів та журналістів](https://lb.ua/news/2011/12/14/128230_imenem_azarova_prinizhuyut_shkolyariv.html "Іменем Азарова")). Щоправда, залишається питання - чи безкоштовно у цей час займаються школярі. Однак поставити це питання нікому...
