---
title: "Броварське управління освіти: \"Досі чекаємо на підручники\""
date: 2016-02-11
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "brovary"
  - "byudzhet"
  - "novini"
  - "pidruchnyky"
coverImage: "wp-content/uploads/2016/02/profspilka.kiev_.ua_.jpg"
---

**За даними місцевого управління освіти, лише 31% учнів 4-х та 7-х класів броварських шкіл забезпечені підручниками. Кошти на їх друк вже виділені і частково підручники поступають в навчальні заклади, проте прогнозувати, коли потреби дітей будуть закрити повністю - наразі неможливо.**

Освітня система в Україні жахлива, а її реформування - ще жахливіше. Наприкінці 2014 року Міністерством освіти було оголошено конкурс підручників для 4-х та 7-х класів, проте надрукувати їх в повному обсязі в 2015 році не змогли - гроші в держбюджет не заклали. Прийшло 1 вересня, а книжок все не було - скандал! Вчителі та діти почали потроху пристосовуватися: шукали книжки в електронному вигляді, працювали з роздруківками та зі старими підручниками, знайомилися з інформацію в інтернеті. І хоча міністр освіти на початку навчального 2015-16 року запевняв, що ще трохи і підручники будуть, наразі навчальний рік вже закінчується, а книжок для учнів 4-х та 7-х класів все нема.

Відповідно до принципу децентралізації та передачі більших повноважень на місця, тепер з держбюджету виділяються на місцевий рівень великі субвенції. Так, наприклад, з бюджету України в 2015 році було виділено [80 млн освітньої субвенції на обласний рівень](https://mon.gov.ua/usi-novivni/novini/2016/01/20/brifing-pidruchniki/). Підручники повинні друкувати в тому числі з цих коштів: 50% з державного бюджету, 50% - з місцевого (за рахунок субвенцій). Міністерство освіти і науки України запевняє, що виконало свої зобов'язання і забезпечило фінансування закупівлі шкільних підручників з урахуванням оплати 50% їх вартості за рахунок коштів державного бюджету. Підручники друкуються і поступають на місця. Так, протягом зимових канікул броварське управління освіти отримало 4000 підручників, яке розподіляє по школах пропорційно до потреб кожного закладу.

Проте це не покриває всі потреби дітей. Станом на **20 січня** цього року 4-ті та 7-мі класи броварських шкіл забезпечені підручниками лише на **31%**, кажуть в управлінні освіти. Додруковуватимуть підручники за рахунок коштів міського бюджету - їх вже виділили депутати на сесії 28 січня. Проте процес розтягнутий у часі. Кошти за книжки броварське управління оплачує по факту друку, розповідає виконуюча обов'язки начальника управління освіти **Тамара Стельмах**: _"Нам повідомляють з області, коли підручники будть надруковані, і ми по факту їм перераховуємо кошти. Гроші є, але поки ніяких новин з КОДА не поступало, тож передбачити точну дату отримання підручників ми не можемо"._

До кінця навчального року залишилося три місяці, діти вже звикли вчитися без підручників, виявилося, це не так і страшно. Будемо сподвіатися, що учні, які підуть в 4-ті та 7-мі класи в наступному році, таки нарешті отримають ці довгоочікувані підручники.
