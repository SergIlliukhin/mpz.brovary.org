---
title: "У броварських рятувальників нічим гасити пожежі?"
date: 2013-06-20
author: 
  username: "kachor"
  display_name: "Андрій Качор"
categories: 
  - "rozsliduvannya"
tags: 
  - "vibir-redaktsiyi"
  - "pozhezha-na-kyivskiy-302"
coverImage: "wp-content/uploads/2013/06/1u_aFJbxJQY.jpg"
---

**[![Z8WqPqj0nZk](https://mpz.brovary.org/wp-content/uploads/2013/06/Z8WqPqj0nZk.jpg)](https://mpz.brovary.org/wp-content/uploads/2013/06/Z8WqPqj0nZk.jpg)У випадку повторення надзвичайної події на кшталт пожежі на Київській, місто може опинитись беззахисним перед вогнем.**

Пристрасті навколо роботи пожежних під час [ліквідації пожежі в п’ятиповерхівці на вул. Київській, 302](https://mpz.brovary.org/brovari-u-vogni-ohoplena-polum-yam-p-yatipoverhivka-prodovzhila-seriyu-rezonansnih-miskih-pozhezh-foto-video/), що трапилась вранці 17 червня, не вщухають й по сьогодні, коли попіл навколо будинку-"погорільця" вже майже прибрано, обмежувальні стрічки зірвано, а мешканці постраждалих квартир практично повністю позбулися калюж у кімнатах. Це й не дивно, адже очевидці приборкання масштабної пожежі розповідають про практично повну нездатність місцевих рятувальників вчасно локалізувати та ліквідувати осередок загоряння. Броварчани, які спостерігали за гасінням багатоповерхівки стверджують, що пожежники просто не могли приступити до порятунку майна та людей через повністю зношене обладнання та спорядження.

[![p4vKExr6o_U](https://mpz.brovary.org/wp-content/uploads/2013/06/p4vKExr6o_U1.jpg)](https://mpz.brovary.org/wp-content/uploads/2013/06/p4vKExr6o_U1.jpg)

Як розповідають місцеві мешканці, автомобілі МНС прибули на місце доволі оперативно, проте власне гасіння даху будинку розпочали не раніше, ніж за годину. Причиною цьому стали абсолютно непридатні пожежні рукави (шланги для подачі води), що рясніли дірками, через які сильно струменіла вода. Дірки спричинили значне зменшення тиску всередині рукавів і ті просто не могли дати необхідний напір.

[![QKVPJwaqLAI](https://mpz.brovary.org/wp-content/uploads/2013/06/QKVPJwaqLAI.jpg)](https://mpz.brovary.org/wp-content/uploads/2013/06/QKVPJwaqLAI.jpg)

Крім того, витік води «впусту» досить швидко спорожнив пожежну цистерну, після чого рятувальники намагались під’єднатись до гідранту, що знаходився в підземних мережах під каналізаційним люком. Окремі очевидці заявляють, що й там води не виявилось, проте інші стверджують (в тому числі й безпосередньо причетні до гасіння пожежі), що наявність води в гідранті перевірити навіть не вдалось: кран просто зламався по причині тієї самої несправності та зношеності.

[![SJ8Utn8GWkM](https://mpz.brovary.org/wp-content/uploads/2013/06/SJ8Utn8GWkM.jpg)](https://mpz.brovary.org/wp-content/uploads/2013/06/SJ8Utn8GWkM.jpg)

Тим часом вогонь продовжував швидко ширитись будинком та перекинувся на дах. Мешканці «хрущовки», спостерігаючи такий безлад, спробували власними силами хоча б якось зупинити охоплення їхніх домівок вогнем, а броварські рятувальники – шукати інші шляхи оперативного вирішення проблеми.

[![1u_aFJbxJQY](https://mpz.brovary.org/wp-content/uploads/2013/06/1u_aFJbxJQY.jpg)](https://mpz.brovary.org/wp-content/uploads/2013/06/1u_aFJbxJQY.jpg)

Про допомогу спочатку попросили столичних колег, проте ті відразу зауважили, що Бровари – не їхня зона відповідальності. Тоді місцеві пожежники звернулись до Борисполя, і тамтешні борці з вогнем виїхали на Київську. Утім по їх прибуттю виявилось, що в Борисполі рятувальне обладнання «покращене» практично так само, як і в Броварах. Зрештою, на допомогу таки прибули кияни, які в лічені хвилини спочатку локалізували, а потім й загасили пожежу.

[![o9ix2Dy_VMc](https://mpz.brovary.org/wp-content/uploads/2013/06/o9ix2Dy_VMc.jpg)](https://mpz.brovary.org/wp-content/uploads/2013/06/o9ix2Dy_VMc.jpg)

Але протягом цього часу вогонь охоплював все більшу площу. Квартира, звідки розпочалось займання вигоріла вщент і начебто загоралась вже друга. В натовпі ширилась паніка, дехто вертався в охоплену вогнем будівлю аби врятувати бодай найцінніше. Подейкують, що окремі громадяни кидались на рятувальників і лише міліції вдалось припинити конфлікт і запобігти бійці.

[![LBDXH4nq-go](https://mpz.brovary.org/wp-content/uploads/2013/06/LBDXH4nq-go.jpg)](https://mpz.brovary.org/wp-content/uploads/2013/06/LBDXH4nq-go.jpg)

Після пожежі залитими водою виявились майже всі квартири найбільш постраждалого під’їзду, в кімнатах та на сходових клітинах стояли калюжі. Крім того, попелом та потрощеним шифером з даху опинилась вкритою вся прилегла територія: кажуть, тріск від шиферу, що вибухає, було чутно аж на Торгмаші. Через димовентканали в помешкання постраждалих сипались гори зруйнованих конструкцій та попелу, а про характерний запах згарища зайве й казати. Проте головне, що жертв вдалося уникнути: пожежа не призвела до жодного загиблого чи фізично постраждалого.

[![MAm00hsZXtw](https://mpz.brovary.org/wp-content/uploads/2013/06/MAm00hsZXtw.jpg)](https://mpz.brovary.org/wp-content/uploads/2013/06/MAm00hsZXtw.jpg)

Причини займання рятувальники поки офіційно не назвали – триває експертиза. Проте під час позачергової сесії міськради, що була скликана наступного дня саме у зв’язку з надзвичайною подією, заступник міського голови **Василь Андрєєв** зазначив, що найпевніше сталося банальне замикання електропроводки – через ту ж таки зношеність. Також в народі ходять чутки про праску, яку начебто забули вимкнути, а дехто заявляє і про навмисний підпал: мовляв, в Броварах це вже майже традиція.

[![cjA3W_myByQ](https://mpz.brovary.org/wp-content/uploads/2013/06/cjA3W_myByQ.jpg)](https://mpz.brovary.org/wp-content/uploads/2013/06/cjA3W_myByQ.jpg)

Ми намагались отримати офіційні коментарі від МНС, проте марно. Керівник броварських рятувальників послався на речників обласного ГУ МНС Київщини – єдиних уповноважених роз’яснювати ситуацію для преси. Утім неодноразові спроби отримати коментар не увінчався успіхом: в столиці обіцяли «ось-ось» перетелефонувати, проте за кілька днів з нашими журналістами так і не зв’язались.

Водночас навіть постраждалі неохоче діляться інформацію про перебіг гасіння пожежі, хіба на умовах анонімності: жоден з опитаних нашими журналістами не погодився називати своє ім’я, не те що говорити на камеру. Люди бояться помсти влади, бо вважають, що можуть не отримати компенсацію за збитки: квартирами постраждалих вже ходили представники ЖЕКу і складали відповідні акти, часто – з намаганням ці самі збитки якомога применшити.

Поза тим на позачерговій сесії міської ради 18 червня було [прийнято рішення](https://mpz.brovary.org/miska-rada-planuye-vitratiti-800-tisyach-griven-na-likvidatsiyu-naslidkiv-pozhezhi-na-kiyivskiy/) про виділення 800 тисяч гривень на подолання наслідків НП. Ці кошти планується залучити за рахунок зменшення статутного фонду КП «Бровари-Благоустрій», а точніше - відмовившись від його збільшення. Під час показового махання лопатою на згорівшому даху заступник Сапожка **Голубовський** в інтерв’ю столичним журналістам заявив, що вже навіть вирішено, хто проводитиме відновлювальні роботи. Проте назви підприємств-виконавців досі невідомі. Так само складно уявити, скільки бюджетних гривень «покращать» в результаті «освоєння» коштів місцевою владою – саме цього постраждалі власники квартир бояться чи не найбільше.

> **«Маєш право знати» уважно стежить за подальшим перебігом подій навколо будинку-«погорільця». Якщо нашим читачам відома будь-яка важлива інформація щодо процесу ліквідації наслідків пожежі та компенсації збитків постраждалим – просимо зв’язатися з редакцією «МПЗ» за тел. 068 125 30 81 (Андрій Качор)**

**Далі буде.**

_Фото взято з публічних сторінок "Типичные Бровары" та  "Sweet Ukraine" мережі Вконтакте_
