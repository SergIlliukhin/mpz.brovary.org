---
title: "Електронні квитки у Броварах - мрія, не більше"
date: 2017-08-01
author: 
  username: "mizina"
  display_name: "Дарина Мізіна"
categories: 
  - "vlada"
  - "novyny"
tags: 
  - "avtoperevizniki"
  - "bilokin"
  - "brovary"
  - "brovarski-marshrutki"
  - "vidshkoduvannya-vytrat-za-perevezennya-pilgovykiv"
  - "vibir-redaktsiyi"
  - "elektronni-kvytky"
  - "zagumennyj"
  - "marshrutki"
  - "novini"
  - "transport"
coverImage: "wp-content/uploads/2015/07/GroBro-marshrutky.jpg"
---

**Верховна Рада ухвалила закон, що сприяє впровадженню електронних квитків у вітчизняному громадському транспорті. Як це працюватиме і чи існує ймовірність такого нововведення у Броварах, дізнавалися журналісти "Маєш право знати".** 

Методи оплати проїзду в наших маршрутках - відверто застарілі. Паперові квиточки, що нібито гарантують безпеку, але трапляються раз на кількадесят поїздок. Кондуктори (теж доволі рідкісні), чия робота полягає в розпихуванні пасажирів, аби зібрати гроші. І, певна річ, водії, котрим доводиться і слідкувати за дорогою, і проводити "математичні розрахунки". На жаль, цей "натюрморт" описує загальноукраїнську буденність. Аби додати до цієї картини приємніших відтінків, у Верховній Раді зробили один із перших кроків.

\[caption id="attachment\_72547" align="aligncenter" width="610"\]![](https://mpz.brovary.org/wp-content/uploads/2017/07/40_main_new.1497510284.jpg) Джерело: kiev-ukr.segodnya.ua\[/caption\]

**Платити по-новому**

[Закон](https://zakon2.rada.gov.ua/laws/show/1812-19), що сприяє впровадженню єдиного електронного проїзного в громадському транспорті, був ухвалений **17 січня** й набув чинності у **травні** цього року. Він дозволяє органам місцевого самоврядування впроваджувати автоматизовані системи обліку оплати проїзду незалежно від форм власності, самостійно визначати порядок їх функціонування, а також затверджувати правила користування міським пасажирським транспортом.

Механізм електронної оплати за проїзд доволі простий. Пасажирам потрібно зареєструвати чи купити спеціальну картку, яку вони надалі поповнюватимуть. Громадський транспорт, у свою чергу, обладнають валідаторами _(спеціальні зчитувальні пристрої, до яких прикладається проїзний для оплати)._ Що оплачуватиметься: кількість поїздок чи умовний час користування транспортом - залежатиме від рішення міста.

Пільги при такому способі оплати зберігатимуться. Основна перевага електронних карток у тому, що в них міститиметься вся потрібна інформація про власника, у тому числі і його права на безкошовний чи дешевший проїзд. Окрім цього, передбачається, що такий квиток діятиме на всі види транспорту у межах міста.

Користь від такого нововведення полягає в можливості відслідковувати **реальний пасажирообіг**. Електронна система дозволить керуватися справжніми цифрами при відшкодуванні міською владою грошей за пільговиків, а також при обгрунтуванні перевізниками своїх тарифів. Останній пункт — особливо актуальний для броварчан після [зимового підвищення](https://mpz.brovary.org/proyizd-kyyeva-12-grn-brovaram-pidgotuvatysya/) цін на проїзд.

\[caption id="attachment\_72545" align="aligncenter" width="640"\]![](https://mpz.brovary.org/wp-content/uploads/2017/07/038101c-690-1_690x426.jpg) Джерело: ternopil.te.ua\[/caption\]

**Чи "електронізуються" броварські маршрутки?**

Електронні проїзні уже планують ввести в Дніпрі, Львові, Вінниці та Києві протягом 2018-2019 років. Броварам, як стверджують фахівці, до такого іще далеко.

Наразі в місті пасажирськими перевезення займаються 8 приватних підприємств. У зв'язку з сезоном відпусток нам вдалося зв'язатися лише з **Володимиром  Білоконем**, директором одного з підприємств-перевізників.

\[caption id="attachment\_72562" align="aligncenter" width="600"\][![](https://mpz.brovary.org/wp-content/uploads/2017/07/Volodymyr-Bilokin.jpg)](https://mpz.brovary.org/wp-content/uploads/2017/07/Volodymyr-Bilokin.jpg) Володимир Білокінь, депутат Броварської міської ради, фракція "УКРОП", директор ТОВ "Автопас К"\[/caption\]

_"В Україні на сьогоднішній день немає технологій, які дозволять ввести електронний квиток. Щось намагалися зробити у "Приват24", але їхній механізм не дозволяв видрукувати чек, що в разі аварії давав пасажирам право на страховий поліс ", —_ зазначає пан Володимир.

Впровадження електронного проїзного підприємець вважає привілегією великих міст, де один перевізник (як-от "Київпастранс" у столиці) охоплює більшу частину транспорту. _"Проблема іще в тому, що на кожному маршруті по кілька власників. Для впровадження електронних квитків їм би довелося використовувати однакові банк та обладнання, але й при цьому потрібно було б розробляти технічне забезпечення, яке б розпізнавало маршрутки того чи іншого перевізника"._ 

На думку Володимира Білоконя, найближчі років 5 електронний проїзний для Броварів лишатиметься мрією. Реальністю натомість він вважає впровадження спеціальних карток для пільговиків: _"Це зробити простіше. До того ж, така система дозволить робити чіткі розрахунки при відшкодуваннях"._

![](https://mpz.brovary.org/wp-content/uploads/2017/07/73424.jpg)

Попри поширену думку, що перевізникам електронна система не вигідна, пан Володимир запевняє, що якраз навпаки. За його словами, підприємці щодня втрачають кошти через неможливість нормально відслідкувати пасажирообіг, який зараз доводиться вираховувати "вручну".

**"Більше запитань, аніж відповідей"**

В управлінні економіки з нами щодо електронних проїзних спілкувалися начальник **Микола Загуменний** та головна спеціалістка відділу економічного розвитку та інвестицій **Олена Новікова.** Службовці стверджують, що закон із приводу електронних квитків — один із тих, що не передбачають механізму його втілення. _"Закон прийняли, а те, як його виконувати, не пояснили, —_ коментує Микола Загуменний. — _Наразі нема конткретного плану дій, на який ми, на місцях, могли б орієнтуватися. Ми ризикуємо витратити немалі кошти, а в результаті просто дізнатися, що от так робити не варто"._ Пані Новікова розповідає, що на заваді стоїть і фінансовий бік питання: _"Це справа далеко не п'яти копійок._ _Ані місто, ані самі перевізники не потягнуть мільйони на облаштування всіх зупинок та транспорту. Тут потрібна підтримка держави, а її поки не передбачається"._ 

Окрім грошей, зазначають в управлінні, бракує й успішного досвіду інших українських міст. На думку Миколи Загуменного, Броварам спочатку потрібно побачити, як це працює в містах із більшими пасажирообігом та бюджетом. А от пані Олена, як і Володимир Білокінь, відзначає і брак технічного забезпечення. _"Нам приходять пропозиції від різних фірм щодо самого програмування, однак більшість із них узагалі не відповідають поняттю електронного проїзного", —_ розповідає вона.

Щодо впровадження єдиних проїзних хоча б для пільгових категорій містян, в управлінні стверджують, що в цьому нема особливої потреби. Адже з бюджету перевізникам відшкодовують лише певний відсоток, який визначають відповідно до наповненості міської казни.

Солідарні Загуменний та Новікова і щодо особливої ситуації у Броварах через чисельність перевізників та відсутність комунального транспорту. _"Для впровадження електронних квитків потрібно аби перевізники обрали єдиний банк, єдине технічне обладнання, — а це не так і просто", —_ наголошує Микола Загуменний.

\[caption id="attachment\_68926" align="aligncenter" width="640"\]![](https://mpz.brovary.org/wp-content/uploads/2017/04/zagumennyj.jpg) Микола Загуменний\[/caption\]

Олена Новікова також розповідає, що їх нібито запрошували до Київської облдержадміністрації на обговорення цього питання, однак зустріч спочатку кілька разів переносили, а потім і зовсім не провели. Загалом в управлінні запевняють, що впровадження електронного квитка — один із пріоритетів у розвитку інфраструктури. Однак зробити це, у першу чергу, заважає юридична неповнота закону.

**Приклади інших держав**

Зі спеціальної інфографіки ви можете дізнатися, як виглядає єдиний електронний проїзний в близьких до України державах.

![](https://mpz.brovary.org/wp-content/uploads/2017/07/new-piktochart_23528209_e21614aaafd97ae7753a96d75ccc51f53bd4f0cf.jpg)

> Читайте також: ["Карти на стіл: громада вимагає у перевізників прозорості тарифів на проїзд – ФОТО"](https://mpz.brovary.org/karty-na-stil-gromada-vymagaye-u-pereviznykiv-prozorosti-taryfiv-na-proyizd-foto/) та "[4 гривні – нова ціна проїзду по місту. Затверджено броварським виконкомом"](https://mpz.brovary.org/4-gryvni-nova-tsina-proyizdu-po-mistu-zatverdzheno-brovarskym-vykonkomom/)
