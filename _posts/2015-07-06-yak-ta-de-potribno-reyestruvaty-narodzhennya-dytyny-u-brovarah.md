---
title: "Як та де потрібно реєструвати народження дитини у Броварах?"
date: 2015-07-06
author: 
  username: "SergIlliukhin"
  display_name: "Сергій Іллюхін"
categories: 
  - "rozsliduvannya"
  - "brovary"
tags: 
  - "brovary"
  - "brovarskyj-ratss"
  - "vibir-redaktsiyi"
  - "novini"
  - "ratss"
  - "reyestratsiya-narodzhennya"
coverImage: "wp-content/uploads/2015/07/Svidotstvo.jpg"
---

**Народження дитини – радісна подія у родині, однак розслаблятись новоспеченим батькам не доводиться. Найпершим кроком у становленні малюка в якості громадянина України є державна реєстрація його народження. У цій публікації ми розповідаємо про те, як ця процедура проходить у Броварах та про що варто знати молодим батькам для її успішного проходження.**

**Терміни реєстрації народження дитини**

Ст.144 [Сімейного кодексу України](http://zakon4.rada.gov.ua/laws/show/2947-14/page3) визначає: _Батьки зобов'язані невідкладно, але не пізніше одного місяця від дня народження дитини, зареєструвати народження дитини в органі державної реєстрації актів цивільного стану._

**Де реєструвати народження дитини у Броварах**

Реєстрація народження дитини у Броварах здійснюється у Відділі державної реєстрації актів цивільного стану реєстраційної служби Броварського міськрайонного управління юстиції у Київській області (по простому – у Броварському РАЦСі), який знаходиться у приміщенні колишнього кінотеатру ім. Т.Г.Шевченка за адресою: м.Бровари, вул.Київська, 155

Розклад роботи Броварського РАЦСу:

\[caption id="attachment\_41865" align="aligncenter" width="430"\][![Розклад роботи Броварського РАЦСу](https://mpz.brovary.org/wp-content/uploads/2015/07/Rozklad_Roboty_Zags_Brovary.jpg)](https://mpz.brovary.org/wp-content/uploads/2015/07/Rozklad_Roboty_Zags_Brovary.jpg) Розклад роботи Броварського РАЦСу\[/caption\]

Реєстрація народження відбувається у кабінеті №4.

[![РАЦС Бровари](https://mpz.brovary.org/wp-content/uploads/2015/07/Zags_Brovary_5.jpg "РАЦС Бровари")](https://mpz.brovary.org/wp-content/uploads/2015/07/Zags_Brovary_5.jpg)

**Які документи необхідні?**

У найпростішому варіанті (всі батьки живі та перебувають у шлюбі) для реєстрації новонародженого необхідно приготувати наступні документи:

- Паспорти обох батьків
- Медичне свідоцтво про народження (видається в пологовому будинку)
- Свідоцтво про шлюб

[![Zags_Brovary_1](https://mpz.brovary.org/wp-content/uploads/2015/07/Zags_Brovary_1.jpg)](https://mpz.brovary.org/wp-content/uploads/2015/07/Zags_Brovary_1.jpg)

Документи, що необхідні для визнання батьківства у інших (складніших) випадках, описані на [сайті Державної реєстраційної служби](http://www.drsu.gov.ua/show/70).

**Чи потрібна присутність обох батьків?**

Ні, заяву про реєстрацію народження може подати один з батьків. Однак варто зазначити, що в окремих випадках (наприклад, екзотичне ім’я дитини) працівники РАЦСу можуть вимагати письмової згоди обох батьків.

**Яка вартість послуги реєстрації народження дитини?**

Відповідно до п.13 ст.4 [Декрету Кабінету Міністрів України від 21.01.1993 № 7-93](http://zakon4.rada.gov.ua/laws/show/7-93) «Про державне мито» громадяни звільняються від сплати державного мита за реєстрацію народження фізичної особи. Тобто послуга реєстрації народження є безкоштовною.

Варто зазначити, що під час реєстрації батькам пропонують скористатись платними послугами РАЦСу – допомогою у заповненні заяви. Такі послуги є добровільними, від них можна відмовитись і заповнювати заяву самостійно. Оплата добровільних платних послуг РАЦСу здійснюється через банк, тому якщо читач вирішить ними скористатись, необхідно мати при собі копію ідентифікаційного коду.

**Як виглядає заява на реєстрацію народження?**

Бланк заяви можна отримати прямо в кабінеті №4 і одразу ж її заповнити, не виходячи з кабінету (в той час, як працівник РАЦСу вносить необхідні записи в реєстр). Заяву працівниця перевіряє дуже уважно і з прискіпливою педантичністю виправляє всі неточності у формулюваннях – в результаті автору довелось заповнювати її повторно.

[![zayava-pro-reestratsiyu-narodzhennya](https://mpz.brovary.org/wp-content/uploads/2015/07/zayava-pro-reestratsiyu-narodzhennya.jpg)](https://mpz.brovary.org/wp-content/uploads/2015/07/zayava-pro-reestratsiyu-narodzhennya.jpg)

**Скільки часу займає процедура?**

Жодних черг у кабінеті №4 не було, процедура реєстрації займає близько 20-30 хвилин, після чого батьки одразу отримують свідоцтво про народження. Досить зручно і швидко.

[![Zags_Brovary_2](https://mpz.brovary.org/wp-content/uploads/2015/07/Zags_Brovary_2.jpg)](https://mpz.brovary.org/wp-content/uploads/2015/07/Zags_Brovary_2.jpg)

**Броварське ноу-хау**

Вже кілька років у Броварах діє програма, в рамках якої батьки, які зареєстровані та народжують у Броварах, мають безкоштовну можливість подати працівнику РАЦСу всі необхідні документи, перебуваючи у пологовому будинку, і одразу після виписки отримати свідоцтво про народження. Це значно спрощує життя молодим батькам і зменшує розмір черг у кабінеті №4.

Тому описана вище процедура реєстрації новонароджених стосується лише батьків, які народжували поза межами нашого міста або відмовились від реєстрації дитини у пологовому будинку.
