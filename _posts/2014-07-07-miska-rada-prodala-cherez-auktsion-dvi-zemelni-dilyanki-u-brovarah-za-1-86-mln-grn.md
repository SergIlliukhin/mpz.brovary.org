---
title: "Міська рада продала через аукціон дві земельні ділянки у Броварах за 1,86 млн грн"
date: 2014-07-07
author: 
  username: "pravoznaty"
  display_name: "Маєш право знати"
tags: 
  - "auktsion"
  - "brovariinvestbud"
  - "vibir-redaktsiyi"
  - "zemelni-torgi"
  - "zemelna-dilyanka"
  - "lot"
  - "novini"
  - "torgi"
coverImage: "wp-content/uploads/2014/07/Auktsion-5.jpg"
---

**[![Аукцион 5](https://mpz.brovary.org/wp-content/uploads/2014/07/Auktsion-5.jpg)](https://mpz.brovary.org/wp-content/uploads/2014/07/Auktsion-5.jpg)На офіційному веб-сайті Броварської міськради [опубліковано результати земельних торгів](https://docs.brovary.org/p12518/07.07.2014), які відбулись 1 липня 2014 року у формі аукціону з продажу земельних ділянок. На торги було виставлено два лоти - ділянки по буль. Незалежності, 28-в та по вул. Чороновола, 3 - загальною площею майже 67 соток. У результаті аукціону землю вдалось продати за 1 858  629 грн.**

Лот №1 - земельну ділянку по бульв. Незалежності, 28-в площею 0,2652 га (кадастровий номер 3210600000: 01: 061: 0003, цільове призначення - розміщення та експлуатація будівель і споруд автомобільного транспорту та дорожнього господарства) - погодились купити за **533 701, 74** **грн**, тобто по **20 014 грн** за сотку. Стартова ціна лота відповідно до рішення міськради [№ 1206-44-06 від 3 квітня 2014 року](https://docs.brovary.org/p11394/03.04.2014/1206-44-06) становила **485 183,40 грн**, тобто завдяки торгам вдалось підняти ціну всього на 10 % (на 48 500 грн).

За лот №2 - земельну ділянку по вул. Чорновола В’ячеслава, 3 площею 0,4000 га (кадастровий номер 3210600000:00:015:0539, цільове призначення - для будівництва та обслуговування будівель торгівлі) - вдалось виторгувати **1 324 928, 00 грн**, тобто по **33 123** **грн** за сотку. Стартова ціна лота становила **1 204 480,00 грн**, тобто завдяки торгам вдалось підняти ціну теж всього на 10 % (на 120 480 грн).

Виконавцем послуг з виконання робіт із землеустрою, оцінки земель та виконавця земельних торгів в результаті [конкурсу](https://docs.brovary.org/p11454/15.04.2014) було [визначено](https://docs.brovary.org/p12518/07.07.2014) комунальне підприємство Броварської міської ради "Бровариінвестбуд" (Протокол №16 засідання конкурсної комісії).

> На жаль, які саме юридичні особи взяли участь в аукціоні щодо продажу вище зазначених земельних ділянок, в оголошенні не сказано. Також не зазначено, хто саме переміг на конкурентних торгах. "Маєш право знати" уже направило відповідний запит на інформацію, щоб отримати вичерпні відомості про проведення та результати цих земельних торгів.

Нагадаємо, найближчим часом Броварська міська рада також планує продати ще одну земельну ділянку - по вул. Козацькій, 20 площею 0,4420 га "для будівництва та обслуговування об’єкту комерційного призначення" (кадастровий номер - 3210600000:01:063:0021.). Відповідно до рішення міськради [№1239-45-06 від](https://docs.brovary.org/p11976/22.05.2014/1239-45-06) [22 травня 2014](https://docs.brovary.org/p11976/22.05.2014/1239-45-06) стартова ціна лоту визначена у розмірі **1 161 576,00 грн**.

Також відомо, що міська рада на початку року планувала провести аукціони та продати ще 5 земельних ділянок у Броварах: по вул. Металургів, 46, бульв. Незалежності, 27-а, бульв. Незалежності, 28/2, вул. Красовського, 37 та вул. Шолом-Алейхема, 40. Про це сказано в [оголошенні від 16 січня 2014 року](https://docs.brovary.org/p10995/16.01.2014). Однак відбулись чи ні ці земельні торги та які їх результати - невідомо, оскільки жодної інформації про це на сайті Броварської міськради немає.
