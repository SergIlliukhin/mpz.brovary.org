---
title: "Броварчан атакує невідомий вірус, - головний лікар ЦПМСД"
date: 2017-04-24
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "grvi"
  - "kravtsov"
  - "nevidomyj-virus-grvi"
  - "novini"
---

**«Минулого тижня зафіксовано незрозумілий вірус, який дає захворюваність дитячого та дорослого населення»,** **- повідомив головний лікар** **Броварського міського** **центру первинної медико****\-санітарної допомоги Ігор Кравцов** **на оперативній нараді у міськраді 20 квітня.**  

Основні ознаки невідомого вірусу - сильний головний біль та розлади шлунково-кишкового тракту на фоні  невисокої температури  (37,2 – 37,5), проінформував  **Ігор Кравцов**. Схожі симптоми притаманні різним групам вірусних інфекцій, однак якщо вони піддаються лікуванню по звичайній схемі, то незнаний вірус ніякими ліками не купірується, каже головний лікар.

Серед захворілих минулого тижня на цей неідентифікований вірус – **162** дорослих та **510** дітей. _«Проблема ще й у тому, що нині батьки бояться брати лікарняні листи, адже їх роботодавці попереджають про можливе звільнення, тому вони хворих дітей відводять у дитсадок чи школу. А потім хворіють цілі групи дітей і цілі сім’ї_», - пояснює Ігор Кравцов.

Серед найефективніших ліків від невідомого вірусу головний лікар називає дотримання тижневого строгого постільного режиму та часте пиття води та гарячих чаїв. На жаль, ці елементарні, але основні рекомендації, люди сьогодні ігнорують, каже Ігор Кравцов, натомість йдуть до аптек і займаються самолікуванням - купують препарати, які самі вважають за потрібні. У той час як безконтрольне вживання ліків сприяє мутаціям хвороби.

Також, за інформацією Ігоря Кравцова, протягом минулого тижня **9** броварчан звернулися до сімейних лікарів  із приводу захворювання на пневмонію. Троє дорослих, які мали складний перебіг хвороби, госпіталізовано до лікарні. Потрапила на лікарняне ліжко з пневмонією і одна дитина.
