---
title: "Завтра у Броварах відкриватимуть басейн \"Купава\" - після майже 7 років реконструкції"
date: 2014-01-07
author: 
  username: "pravoZnaty"
  display_name: "Маєш право знати"
tags: 
  - "azarov"
  - "baseyn"
  - "basejny"
  - "brovary"
  - "vidkrittya"
  - "vibir-redaktsiyi"
  - "kupava"
  - "novini"
  - "rekonstruktsiya"
  - "firma-gf"
  - "fedorenko"
coverImage: "wp-content/uploads/2014/01/Kupava.jpg"
---

**[![Kupava](https://mpz.brovary.org/wp-content/uploads/2014/01/Kupava.jpg)](https://mpz.brovary.org/wp-content/uploads/2014/01/Kupava.jpg)Завтра, 8 січня, о 12:00 у Броварах урочисто відкриватимуть плавальний басейн "Купава" - після реконструкції, що тривала майже 7 років. У церемонії відкриття бази підготовки олімпійців з водних видів спорту має взяти участь Прем’єр-міністр України Микола Азаров. Про це [повідомляється](http://www.kmu.gov.ua/control/uk/publish/article?art_id=246958361) на Урядовому порталі. В оголошені міститься порядок акредитації ЗМІ на цей захід, однак про можливість участі звичайних громадян у відкритті басейну нічого не сказано.**

Нагадаємо, загальна кошторисна вартість реконструкції об'єкту [складає](https://mpz.brovary.org/rekonstruktsiya-baseynu-kupava-zakinchitsya-ne-ranishe-grudnya-2013-roku/) **[23 110 873 грн](https://mpz.brovary.org/rekonstruktsiya-baseynu-kupava-zakinchitsya-ne-ranishe-grudnya-2013-roku/).** Саме така сума зафіксована у договорі, укладеному між відділом капітального будівництва Броварської міськради Київської області та ТОВ «Фірма ГФ» від 23 липня 2013 року. При цьому договірна ціна робіт, що доручені підряднику, [становить](https://mpz.brovary.org/na-rekonstruktsiyu-plavalnogo-baseynu-kupava-dali-23-milyoni-z-derzhbyudzhetu/) **[22 533 147 грн](https://mpz.brovary.org/na-rekonstruktsiyu-plavalnogo-baseynu-kupava-dali-23-milyoni-z-derzhbyudzhetu/).** Проектом було передбачено реконструкцію внутрішніх мереж басейну: вентиляційної системи, водопідготовки, водопостачання, каналізації, опалення, систем зв’язку та радіофікації, пожежної сигналізації, внутрішніх електричних мереж, покрівлі. Кошти на реконструкцію виділено з державного бюджету. Відповідно до угоди, строк здачі об’єкту в експлуатацію був [призначений на грудень 2013 року](https://mpz.brovary.org/rekonstruktsiya-baseynu-kupava-zakinchitsya-ne-ranishe-grudnya-2013-roku/).

За інформацією сайту "Наші гроші", директором басейну «Купава» є **Тетяна Федоренко**, дружина особистого масажиста прем’єр-міністра Миколи Азарова **Сергія Федоренка**. Він [відомий як власник підприємства «Феско»](http://nashigroshi.org/2011/12/13/azarov-dav-z-derzhbyudzhetu-13-miljoniv-na-shkilnyj-basejn-i-zabrav-joho-u-shkolyariv-%E2%80%93-plavaje-sam/), яке контролює роботу іншого броварського басейну «Схід», також відремонтованого коштом держбюджету. Федоренко є депутатом Броварської міської ради від Партії регіонів, очолює постійну комісію з питань розвитку та благоустрою територій.
