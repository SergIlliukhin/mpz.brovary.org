---
title: "Ми маємо чим відповісти нападникам на наших побратимів"
date: 2016-05-23
categories: 
  - "kolonka-avtora"
---

**Заява всеукраїнського об’єднання «Свобода» з приводу збройного замаху на лідера броварської «Свободи», депутата Олега Шевчука.**

Учора, 22 травня, у м. Бровари стався зухвалий напад на нашого однопартійця та побратима, добровольця «Карпатської Січі» та лідера фракції «Свободи» у Броварській міській раді **Олега Шевчука.** Невідомий у масці, озброєний пістолетом, напав на Олега ззаду, кілька разів ударивши його ногою по голові, від чого той втратив свідомість. Після цього нападник навів пістолет на дружину Олега Олену, і лише у зв’язку з присутністю навколо великої кількості свідків мусив тікати з місця нападу на автомобілі спільника, не застосувавши зброю на ураження.

Зазначимо, що напередодні однопартійцям Шевчука були висловлені погрози з оточення секретаря міської ради **Олексія Здоровця** та броварського міського голови **Ігоря Сапожка.** А безпосередньо в день нападу за «свободівцем» було помічено стеження невідомих осіб кримінальної зовнішності, серед яких був і сам секретар міської ради Олексій Здоровець.

ВО «Свобода» розцінює такі дії не інакше, як тиск та спроби залякати броварських патріотів з боку діючої міської влади. За два роки після Революції Гідності, в результаті імпотентної поведінки правоохоронних органів, організована злочинність під координацією місцевої мерії, відновили повний контроль над броварською владою, фактично узурпувавши усю її вертикаль. Сталося це у тому числі за рахунок депутатів «тушок», котрі потрапили в міськраду за рахунок рейтингу демократичних партій, однак вже у перші дні після виборів – продалися регіоналам, корупціонерам та іншим ворогам України, аби продовжувати грабувати власний народ.

Сьогодні на боці цих зрадників – не лише тітушки-антимайданівці, але й віднедавна – небезпечні найманці, котрі переслідують опозиційних до міської влади депутатів та активістів, серед білого дня здійснюючи збройні напади на патріотів та членів їхніх родин. Згадаймо, що саме так російські терористи поводили себе перед захопленням Донецька та Луганська, сьогодні ж аналогічна практика застосовується в 15-ти кілометрах від Києва – у пристоличних Броварах.

На це ВО «Свобода» хоче повідомити виконавцям та замовникам цих замахів (імена яких, нам, безперечно, відомі): ваші методи могли би бути ефективними у лихих 90-их, звідки ви і ваші приспішники вийшли. Сьогодні ж ми пройшли бої на Майдані, жорна війни на сході, і тепер нам є чим вам відповісти.

Ми не боялися тітушок януковича та БТРів «Беркуту» під час Майдану. Ми палили російські танки та знищували вогнем сотні і тисячі терористів в зоні АТО. Нас переслідували, обстрілювали, саджали в тюрми та убивали. Але ми не здалися - ми стріляли у відповідь і перемагали.

Ми переможемо і зараз, а відтак кожен злочинець, терорист, окупант – зовнішній та внутрішній, кожен ворог України буде виявлений та покараний.

Слава Україні! Смерть ворогам!
