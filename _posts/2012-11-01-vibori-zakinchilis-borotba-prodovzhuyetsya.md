---
title: "Вибори закінчились - боротьба продовжується!"
date: 2012-11-01
author: 
  username: "sergilliukhin"
  display_name: "Сергій Іллюхін"
categories: 
  - "kolonka-avtora"
tags: 
  - "vibori"
  - "rizanenko"
  - "sud"
coverImage: "wp-content/uploads/2012/11/img-i-182-w-640.jpg"
---

[![](https://mpz.brovary.org/wp-content/uploads/2012/11/img-i-182-w-640.jpg "img--i-182-w-640")](https://mpz.brovary.org/wp-content/uploads/2012/11/img-i-182-w-640.jpg)Вибори у Броварах закінчились. Закінчились повною поразкою існуючої влади та провладного кандидата.

Замість чиновника-корупціонера, якого так хотів бачити в парламенті пан Азаров, броварчани обрали своїм представником молодого та перспективного політика, на якого покладають великі надії не лише мешканці нашого округу, але й громадськість всієї України (_навіть відоме видання "Українська Правда" перед виборами [публічно заявило](https://blogs.pravda.com.ua/authors/pravda/508acf54e9b78/) про свою підтримку Павла Різаненка!_).

І це чудово - це значить, що з корумпованою владою можна боротися, значить, що її можна перемагати!

**Які перші кроки особисто я очікую від Народного депутата України Павла Різаненка?**

1\. Притягнути до кримінальної відповідальності людей, які брали безпосередню участь у фальсифікаціях роботи Окружної виборчої комісії та у підробці документів. Перш за все - Максима Сіданіча, Юліана Волошина, Олександра Грицая. Не можна дозволяти цим людям вийти сухими із води, не можна пробачати порушення виборчого законодавства.

2\. У Верховній Раді я очікую, що Павло Різаненко, по-перше, буде голосувати своєю карткою особисто, а по-друге, що він переконає своїх колег по фракції наслідувати його приклад. Так, для фракції це складніше, так, цього багато хто не зрозуміє, але маємо зруйнувати цю ганебну звичку у нашому парламенті.

3\. Я дуже і дуже вірю в те, що Павло Різаненко не зникне з нашого міста після своєї перемоги. Звичайно я розумію, що робота у Верховній Раді забиратиме багато часу і сил, але дуже сподіваюсь, що броварчани і броварська громада в особі Павла Олександровича матимуть принципового та справедливого захисника, який зможе допомогти у боротьбі з корумпованими чиновниками. Власне, думаю, саме за це більшість виборців поважають і підтримують Різаненка.

**На депутата сподівайся, а сам не відставай!**

Є декілька новин про нашу подальшу боротьбу зі свавіллям броварських чиновників:

1\. Є цікава інформація щодо діяльності ПП Феско та басейну школи №9 - чекайте на нове розслідування про вотчину головного регіонала Броварів!

2\. Завершення розслідування про безкоштовні квартири у Броварах;

3\. За 2 тижні відбудеться перше судове засідання по справі Іллюхіна С.М. проти виконкому Броварської міської ради (щодо незаконного [обмеження права на мирні збори](https://mpz.brovary.org/rishennyam-vikonkomu-obmezheno-pravo-brovarchan-na-mirni-zbori/) громадян у м.Бровари);

4\. Скоро відбудеться судове засідання по справі Іллюхіна С.М. проти Броварської міської ради щодо обмеження права на доступ до інформації по інвентаризації земель парку Перемога. Цією справою зацікавився Фонд захисту права на доступ до інформації, юристи якого будуть забезпечувати повний юридичний супровід цієї справи;

Ну і звичайно очікуйте на багато цікавих новин від "Маєш Право Знати"! Залишайтесь з нами! :)
