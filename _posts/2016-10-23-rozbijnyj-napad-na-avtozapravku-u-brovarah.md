---
title: "Розбійний напад на автозаправку у Броварах"
date: 2016-10-23
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "agzs"
  - "brovary"
  - "natspolitsiya"
  - "novini"
  - "rozbijnyj-napad"
---

**Головне управління Нацполіції в Київській області повідомило про розбійний напад 20 жовтня на автомобільну газозаправну станцію в Броварах. Злодії викрали з каси оператора понад 20 тисяч гривень. Впродовж двох годин поліцейські впіймали і затримали викрадачів. Ними виявились місцеві жителі, яким тепер загрожує позбавлення волі на строк від 7 до 12 років.**

Про чергову кримінальну подію в м.Бровари, що сталася **20 жовтня**, [розповідається](https://kv.npu.gov.ua/uk/publish/article/220497) на офіційній сторінці Головного управління Національної поліції в Київській області. Цього разу був скоєний зухвалий розбійний напад на оператора броварської АГЗС Авантаж 7.  Близько **2:40** на заправку заїхав автомобіль «Chevrolet», з якого вийшло двоє молодиків у масках. Вони увірвалися в приміщення, де перебував оператор станції і, погрожуючи йому пістолетом, викрали з каси понад 20 тисяч гривень. Після чого негайно зникли на своєму авто.

Через декілька годин правоохоронці затримали двох викрадачів, які виявились місцевими жителями 26 та 29 років. Один із них, молодший, вже мав до цього проблеми із законом. До злочину був причетний і  водій автомобіля. Наразі оперативно-розшукові заходи по його затриманню тривають. Слідчими Броварського відділу поліції за цим фактом відкрите кримінальне провадження за **ч.3** **ст.187** (розбій) ККУ, що передбачає покарання у вигляді позбавлення волі на строк від **7** до **12** років.

![14691098_1135408443180993_8254283249282217337_n](https://mpz.brovary.org/wp-content/uploads/2016/10/14691098_1135408443180993_8254283249282217337_n.jpg)

![14716204_1135408439847660_7676663402701313760_n](https://mpz.brovary.org/wp-content/uploads/2016/10/14716204_1135408439847660_7676663402701313760_n.jpg)

![14570302_1135408436514327_3011035776135301398_n](https://mpz.brovary.org/wp-content/uploads/2016/10/14570302_1135408436514327_3011035776135301398_n.jpg)

                                                         Фото зі сторінки Нацполіції Київської області у FB

> Статистика свідчить, що в Україні з 2013 року зростає рівень злочинності. Як стверджують у Генпрокуратурі, найнебезпечнішим з цієї точки зору є Київ. Це відчувають на собі і жителі столичного регіону, зокрема Броварів. За даними керівника столичного главку Нацполіції **Андрія** **Крищенка**, в півтора рази зросла кількість вуличних грабежів, вдвічі – крадіжок. _«Київ приваблює_ _злочинців: тут більше грошей, багатих людей і багатих квартир, більше машин_, - пояснює Крищенко. – _Сюди їдуть злочинці з усіх регіонів_». Зростання рівня злочинності правоохоронці пов’язують великою мірою з АТО та економічним становищем. Зубожіння народу підштовхує людей до отримання легкого збагачення через порушення законів. Правоохоронці відзначають, що зростає саме масовість, цинізм, нахабніть злочинців. Йде просто вал найпримітивнішої форми бандитизму.

Правоохоронці радять людям бути більш пильними у повсякденному житті, не наражати себе і своїх близьких на небезпеку, не провокувати на можливі злочини. Для забезпечення спокою жителів міста, поліцейські броварського відділу разом із бійцями Нацгвардії та ЗСУ з п’ятниці [почали](https://mpz.brovary.org/shhonochi-u-vyhidni-spilni-patruli-politsiyi-ta-natsgvardiyi-ohoronyatymut-brovary-foto/) нічне патрулювання вулиць. Як зазначив начальник Управління превентивної діяльності поліції Київської області **Андрій Пожар**, такі заходи дають можливість виявляти і припиняти різного виду правопорушення, тому і надалі будуть проводитись на території всього столичного регіону.
