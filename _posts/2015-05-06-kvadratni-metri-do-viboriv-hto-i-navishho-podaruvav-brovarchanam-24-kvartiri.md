---
title: "Квадратні метри до виборів: хто і навіщо подарував броварчанам 24 квартири?"
date: 2015-05-06
author: 
  username: "trydence"
  display_name: "Дмитро Карпій"
categories: 
  - "brovary"
tags: 
  - "alyans-novobud"
  - "viktor-polishhuk"
  - "vibir-redaktsiyi"
  - "kvartiri"
  - "lisoviy-kvartal"
  - "novini"
  - "cherga"
coverImage: "wp-content/uploads/2015/04/1429790355-6737.jpg"
---

\[caption id="attachment\_37026" align="alignleft" width="300"\][![1429790355-6737](https://mpz.brovary.org/wp-content/uploads/2015/04/1429790355-6737.jpg)](https://mpz.brovary.org/wp-content/uploads/2015/04/1429790355-6737.jpg) Фото: УНІАН.\[/caption\]

**23 квітня у Броварах відбувся помпезний захід. Міська влада спільно із забудовником житлового комплексу «Лісовий квартал» - компанією «Альянс Новобуд» - у присутності центральних українських телеканалів та друкованих ЗМІ урочисто передала 24 квартири в користування громадянам. Як запевняють ініціатори, серед нових мешканців – «чорнобильці», «афганці», учасники АТО, інші нужденні, а також їхні сім’ї. Однак у соцмережах одразу запідозрили владу в нечесності. Причини недовіри висловлюють різні та численні. Хтось вказує, що майже всі особи отримали квартири або поза чергою, або в першу чергу, «посунувши» очільників списку. Інші звинувачують міську владу та забудовника у корупції, пригадуючи їм попередні земельні скандали, зокрема із привласненням 95-ти гектарів земель колишнього Радіопередавального центру. І цим підозри не обмежились.**

Як повідомляють ЗМІ, 23 квартири передала Броварська міська рада, отримавши їх від забудовника за контрактом. Ще одну квартиру подарував інвестор-забудовник. Відповідно до [рішення](http://docs.pravo-znaty.org.ua/p26018/21.04.2015/234) міськради, 23 квартири виділили в новобудові «Лісового кварталу» по вулиці Київській, 243, що на Порошинці. Одну квартиру надали у будинку по бульвару Незалежності, 6-б.

Під час урочистого заходу ключі від помешкань особисто вручали мер **Ігор Сапожко** та власник будівельної компанії **Віктор Поліщук**.

За повідомленнями у ЗМІ, помешкання отримали люди, які чекали на власні оселі або покращення житлових умов десятиліттями. Віктор Поліщук запевняє, що таким чином хоче показати, як треба піклуватися про людей в Україні: «_Спільно з міською владою ТОВ «Альянс Новобуд» надає 24 квартири тим містянам, які досить давно чекають на нові помешкання. Це багатодітні сім’ї, вчителі, лікарі, учасники АТО, спортсменка та інші. Дозволю собі від імені ТОВ «Альянс Новобуд» подякувати місту Бровари за можливість реалізувати цей проект та перетворити мрію багатьох людей у реальність_», - [цитує](http://www.unian.ua/society/1070668-u-brovarah-bagatoditnim-simyam-podaruvali-kvartiri.html) забудовника інформаційна агенція УНІАН, яка також висвітлила цю подію.

Владоможці та забудовник заявляють, що це не останнє виділення квартир у Броварах. Наступне планується зі здачею в експлуатацію сусіднього будинку житлового комплексу, яке заплановане в кінці поточного року. Ігор Сапожко також запевняє, що разом із будівництвом житлових будинків, у місті розвивається й інша інфраструктура: «_Майже збудований дитячий садочок, проектується школа, робляться дороги, мережі. Крім цього, вкладаються кошти в інженерію і розвиток міста. Це стадіон 9-ої школи, це облаштування церкви Петра і Павла…_»

**Сюжет ТСН на 1+1**

<iframe src="https://www.youtube.com/embed/LbOVD6h_QCw" width="420" height="315" frameborder="0" allowfullscreen="allowfullscreen"></iframe>

**Сюжет Фактів на ICTV**

**Стаття у газеті «Сегодня»**

[![11121884_976310799059197_4707530391594494611_o](https://mpz.brovary.org/wp-content/uploads/2015/04/11121884_976310799059197_4707530391594494611_o.jpg)](https://mpz.brovary.org/wp-content/uploads/2015/04/11121884_976310799059197_4707530391594494611_o.jpg)

Однак, [новина про подію](https://www.facebook.com/groups/brovary/permalink/1028062320557067/) у групі «Бровари» на Фейсбуку викликала шквал незадоволення. Броварці підозрюють нечесні оборудки забудовника та влади міста. З їхніх слів, не так давно представники міської влади запевняли, що найближчим часом квартир видавати не планують. А тут раптом видали, причому не тим, хто стоять першими у черзі на них. У рішенні Броварської міської ради справді вказано, що десятеро осіб отримали житло поза чергою. Іще шестеро отримали квартири «в першу чергу». Користувачі бідкаються, що списки «черговиків», незважаючи на їхню нібито відкритість, важкодоступні.

[![к243_1](https://mpz.brovary.org/wp-content/uploads/2015/04/k243_1.jpg)](https://mpz.brovary.org/wp-content/uploads/2015/04/k243_1.jpg)

Слід зауважити, що наші журналісти ще декілька років тому [наголошували](https://mpz.brovary.org/bolyuche-kvartirne-pitannya-hto-otrimuye-bezkoshtovne-zhitlo-u-brovarah/), що квартири в місті видають бозна як - відслідкувати, як змінюється черга, майже неможливо.

Броварці в соцмережах також вказують, що виділення квартир у місті зазвичай трапляється перед місцевими виборами. У Броварах вони відбудуться восени цього року. Тому помпезність нещодавньої події називають не інакше як політичним піаром. Варто зазначити, що вручення ключів від квартир висвітлили декілька центральних українських телеканалів, причому абсолютно некритично. Останнім часом на деяких загальнодержавних телеканалах вже [виходили сюжети](https://mpz.brovary.org/prigodi-mera-volontera-abo-privid-lyudini-troleybusa-brodit-miskoyu-radoyu/) про діяльність міської влади, які мають ознаки так званої «джинси» - замовних матеріалів.

Дописувачі Фейсбуку також із недовірою поставилися до тез мера про паралельний розвиток інфраструктури міста. Як відомо, попри [вкладені мільйони](https://mpz.brovary.org/12-mln-grn-na-vulitsyu-kiyivsku-koli-brovari-dochekayutsya-onovlennya-golovnoyi-magistrali/) у вулицю Київську, вона вже декілька років лишається недореконструйованою. Ба більше, у приклад наводять [дії самого забудовника](https://mpz.brovary.org/prokladannya-komunikatsiy-do-novogo-zhk-lisoviy-kvartal-mozhe-stati-prichinoyu-obvalu-budinku/), які нібито мають показати його ставлення до міста та його мешканців. «Альянс Новобуд» прокладав комунікації до «Лісового кварталу» поблизу багатоповерхівки по вул. Київській, 288. Це обурило місцевих мешканців, які скаржились на осідання та тріск у будинку через роботи. Натомість, представник забудовника погрожував кримінальними справами жителям в разі перешкоджанню роботам.

Не менше занепокоєння в громади викликає сама особа забудовника – Віктора Поліщука. У місті його називають покровителем міського голови Ігоря Сапожка, який прихистив мера-регіонала під час Революції Гідності та дуже зацікавлений залишити його на посаді голови після виборів у жовтні. За версією Forbes, Поліщук належить до сотні найбагатших українців. Він має родинні зв’язки із російським прем’єр-міністром Дмитром Медведєвим. У Броварах найбільше «прославився» тим, що структури, які йому належать, спільно з міською владою завдяки корупційній схемі намагалися [привласнити](https://mpz.brovary.org/brovari-proti-gulivera-bitva-za-misto-na-poli-boyu-ploshheyu-95-gektariv/) 95 гектарів колишнього Радіопередавального центру.

Втім, не всі лише негативно висловлювались про нещодавню подію. Частина дописувачів вказувала, що люди зі списку справді довго чекали на власні помешкання, і вони їх заслужили. Інші коментатори також висловлювали сподівання, що отримувачі квартир не є «посіпаками режиму». Окрім того, присутні в дискусіях чиновники міськради запевнили, що готові надати будь-яку відкриту інформацію щодо виділення квартир у місті та списків «черговиків».

> _Очевидно, що наразі питань більше, ніж відповідей. Аби перевірити закиди до влади, ми подали до Броварської міської ради інформаційні запити про переліки «черговиків», загальну кількість осіб-претендентів на житло та про зміни у відповідних списках протягом останніх п’яти років. Отримавши відповіді, порівняємо їх із фактичним станом речей. У разі виявлення порушень, обов’язково розповімо про це на «Маєш право знати»._
