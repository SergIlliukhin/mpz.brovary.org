---
title: "Міській громаді кинуто виклик. Дамо бій чи стерпимо?"
date: 2014-08-16
categories: 
  - "kolonka-avtora"
---

**Намагаючись «жити по-новому», ми вважаємо правильним відстоювати наші права цивілізовано –навіть коли йдеться про протистояння з [абсолютним аморальним злом](https://www.youtube.com/watch?v=00_uWy0492o). Ми послуговуємося [голою правдою та фактами](https://mpz.brovary.org/militsiya-rozbiratimetsya-chi-zakonno-prodayut-alkogol-v-myuzik-holi/) замість підступних маніпуляцій і брехні, ми пишемо [офіційні скарги та заяви](https://mpz.brovary.org/bandoyu-bagmutiv-zaymatimetsya-oblasna-deputatska-komisiya/), замість бити в обличчя, ми організовуємо [мирні акції](https://mpz.brovary.org/brovarchani-dali-vladi-10-dniv-na-viselennya-kafe-bagmutiv-z-prometeyu/) замість погромів. На основі нещодавнього досвіду ми розуміємо, що силові способи – [ефективніші та швидші](https://mpz.brovary.org/nachalnik-brovarskoyi-militsiyi-napisav-raport-na-zvilnennya-cherez-nedoviru-samooboroni/), але ми прагнули будувати нову країну, а тому мусили «через не хочу» боротися мирно та цивілізовано – стільки, скільки це можливо. Останні дії броварської влади та їхніх «підшефних» жорстко повернули нас в реальність часів Януковича й остаточно дали зрозуміти: мирно – не вийде.**

Коли [дві сотні броварчан вийшли на протест проти регіоналівського генделика](https://mpz.brovary.org/brovarchani-dali-vladi-10-dniv-na-viselennya-kafe-bagmutiv-z-prometeyu/) в міському культурному центрі, а за тим влада начебто натиснула на власників притону [і той зачинився](https://mpz.brovary.org/rozkish-spokiynogo-snu-na-bulvari-nezalezhnosti-abo-gudbay-bagmut/), багато з нас готові були святкувати перемогу. Я ще тоді попереджав, що не варто розслаблятись, адже і влада і власники багмутівського притону – надто підступні та брехливі істоти. Так і сталося: після двох днів спокою для мешканців навколишніх багатоповерхівок, притон знову відкрив свої двері. Власники «Мюзік Холу» в особі **родини Багмутів**, «зиц-председателя» **Миколи Тарана** та «сирійського інвестора» **Наджі Мухамеда Камаля**, попри свої попередні обіцянки, плюнули з високої гори на всі вимоги броварчан. Цю регіоналівську банду підтримав і міський голова Ігор Сапожко, який публічно пообіцяв подати судовий позов проти «Мюзік Холу», але вже за тиждень «забув» про це.

ВІДЕО ОБІЦЯНКИ САПОЖКА ЗМОНТОВАНЕ З ВІДЕО ВІЗИТИ ДО НЬОГО У ВІВТОРОК

Справа ж, звісно, не в «Мюзік Холі». Справа в тому, що формальна міська влада та підконтрольні їй кримінальні структури вчергове витерли ноги об інтереси міської громади. Ті, хто звинувачував нас в «протизаконних силових діях» та закликав до «цивілізованих способів вирішення питань», сьогодні не залишають нікому іншого вибору, як діяти силою. Вони демонстративно зневажають будь-які мирні форми протесту та захисту законних прав людей, чомусь сподіваючись, що народ все це знову проковтне. Ця влада нагадує мені ту золоту рибку, у якої пам'ять – щось близько кількох секунд. Чиновники вже начисто забули Майдан і ті прості істини, що залишений без вибору народ починає брати до руки бруківку та безалкоголні коктейлі імені міністра МЗС часів Сталіна.

Прикладом з регіоналівським притоном Сапожко і Компанія перевіряють нашу готовність опиратись прогресуючому реваншизму недобитих регіоналів при владі. Вони тиснуть на найбільш болючі місця, очікуючи реакції – чи повстануть люди, а чи знову стерплять над собою знущання? Якщо стерплять – значить можна тиснути сильніше. Це - класичний принцип маніяків. Зрештою, цим методом послуговувався Янукович, послуговується сьогодні Путін.

Тому в броварчан сьогодні є два простих шляхи: або «розслабитись і отримувати задоволення» від гвалтувань оклигавших від Майдану броварських регіоналів, або ж завдати удару у відповідь. Після такого нахабного нехтування усіх законних спроб громади вплинути на ситуацію, ніхто не матиме морального права засуджувати будь-які силові спроби захисту людьми своїх конституційних прав. Влада сама це спровокувала та перевела протистояння на інший рівень – тепер лише вона має нести відповідальність за наслідки.

**Я закликаю всіх максимально поширити цю інформацію серед броварчан. Важливо, аби її отримали передусім ті «заряджені» середовища та спільноти, які могли би пригадати броварським регіоналам на прикладі «Мюзік Холу» методи Грушевського. Я вірю, що вони не здригнуться перед регіоналівськими недобитками, якщо свого часу не побоялись глобального януковича в центрі Києва. Якщо ж стерпимо і цього разу – значить, ми на це заслуговуємо.  Бо як програємо ватникам в тилу – чи не будуть марні жертви на фронті?..**
