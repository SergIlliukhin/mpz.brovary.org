---
title: "Демонтаж радіобашт до кінця року як привід для позачергової сесії міськради"
date: 2012-11-23
author: 
  username: "Aleechka"
  display_name: "Аліна Дяченко"
tags: 
  - "brovary"
  - "vibir-redaktsiyi"
  - "kiyivska-225"
  - "mirova-ugoda"
  - "novini"
  - "oksyutenko"
  - "radiobashti"
  - "radioperedavalniy-tsentr"
  - "simutin"
  - "sapozhko"
  - "sesiya"
  - "sud"
  - "chabur"
---

1[![](https://mpz.brovary.org/wp-content/uploads/2012/11/Radiobashti_0.jpg "Радіобашти_0")](https://mpz.brovary.org/wp-content/uploads/2012/11/Radiobashti_0.jpg)3 листопада міський голова Ігор Сапожко [терміново скликав позачергову сесію Броварської міської ради](https://mpz.brovary.org/sapozhko-sklikaye-pozachergovu-sesiyu-miskradi-dlya-rozglyadu-dvoh-zemelnih-pitan/). Через поспіх проекти земельних рішень, які виносились на розгляд депутатів, так і не були оприлюднені на офіційному веб-сайті міськради, а окремих депутатів усупереч регламенту було повідомлено про позачергове засідання менше ніж за добу. Чим була викликана потреба в екстреному зібранні 42 броварських обранців, головуючий на засіданні так і не пояснив, однак зміст окремих ухвалених рішень дещо проливає світло на це питання.

[Перше рішення](http://docs.pravo-znaty.org.ua/p6001/13.11.2012/764-25-06), яке ухвалили депутати на 25-ій сесії, на перший погляд здається досить простим: _земельну ділянку загальною площею 30,5337 га по вул. Київській, 225 відносять до категорії земель житлової та громадської забудови, що відповідає Генеральному плану міста, та доручають відділу Держкомзему внести відповідні зміни в земельно-кадастрову документацію_. Проте у цього рішення є своя передісторія...

У  рішенні йдеться про земельну ділянку, розташовану поряд з радіобаштами, що вже давно стали звичним елементом пейзажу центру Броварів. І в той час, як це радіопередавальне обладнання уже багато років не використовується за призначенням та приваблює хіба що екстремалів-любителів висоти, за довколишню землю, розташовану у дуже вигідному місці, відбувались справжні судові баталії – між державним підприємством **«Радіопередавальний центр»**, у постійному користуванні якого ця земля перебувала не один десяток років, та Броварською міською радою, яка давно накинула оком на коштовну землю у центрі міста. Судова тяганина завершились майже за тиждень до сесії: 8 листопада **Вищий адміністративний суд України** затвердив мирову угоду між колись такими непримиримими сторонами. За цією угодою, 30,5 з 37 «спірних» гектарів відішли місту, а земельна ділянка площею майже 6,5 гектарів «залишилась» у постійному користуванні **Адміністрації Державної служби спеціального зв’язку та захисту інформації України**, яка нині є органом управління ДП «Радіопередавальний центр».

> Шлях до цієї мирової угоди був дуже довгим та тернистим і заслуговує на окрему публікацію, над якою журналісти «Маєш право знати» уже розпочали роботу.

Зокрема мирова угода передбачала, що Броварська міська рада забезпечить відведення цих 6,5 га у постійне користування позивача і не передаватиме цю землю іншим фізичним чи юридичним особам, а ДП «РПЦ» у свою чергу не претендуватиме на 30,5 га та проведе демонтаж 9 радіобашт по вул. Київській. Також міськрада бралась клопотати перед податковою інспекцією про часткове списання заборгованості по сплаті податку на землю.

[![](https://mpz.brovary.org/wp-content/uploads/2012/11/Radiobashti_1.jpg "Радіобашти_1")](https://mpz.brovary.org/wp-content/uploads/2012/11/Radiobashti_1.jpg)

І в пункті 3 [другого рішення](http://docs.pravo-znaty.org.ua/p6001/13.11.2012/764-25-06), ухваленого на цій позачерговій сесії, міськрада одразу ж виконала одне зі своїх зобов’язань – надала дозвіл «_на розробку проекту землеустрою щодо відведення в постійне користування Адміністрації Державної служби спеціального зв’язку та захисту інформації України земельної ділянки орієнтовною площею 6,5302га, за рахунок резервних територій міста, для будівництва та обслуговування багатоквартирної житлової забудови по вул. Київській, 225_». Як пояснив на сесії міський голова, це було зроблено для того, щоб уже до Нового року демонтувати радіовежі.

[![](https://mpz.brovary.org/wp-content/uploads/2012/11/Radiobashti_2.jpg "Радіобашти_2")](https://mpz.brovary.org/wp-content/uploads/2012/11/Radiobashti_2.jpg)

Прикметно, що 6,5 га, які отримала Держслужба спецзв’язку, призначені не для профільних потреб установи, а під «_будівництво та обслуговування багатоквартирної житлової забудови»._ Досить дивною виглядає і несподівана щедрість міськради: до початку судових розборок «Радіопередавальний центр» був готовий віддати всі 36 га місту в обмін на демонтаж радіовеж за кошт міського бюджету та сприяння у списанні боргів, однак місцева влада не поспішала виконувати ті умови, а тут держустанові вдалось «виторгувати» у міської ради такий ласий шмат землі під забудову. Проте у цієї «щедрості» є своє пояснення, і в майбутньому розслідуванні «Маєш право знати» планує встановити справжні причини примирення сторін та «ціну» цих 6,5 га для громади міста.

Окрім цих двох рішень, міська рада, «користуючись нагодою» позачергової сесії, ухвалила ще 10 земельних «пунктів», які вже традиційно були об’єднані в одне рішення з [довжелезною назвою](http://docs.pravo-znaty.org.ua/p6001/13.11.2012/764-25-06). Серед них зокрема і рішення змінити функціональне призначення землі, де **ТОВ «Вояж»** будує свій дуже багатоповерховий офісний центр біля 7 школи та МКЦ «Прометей» (це будівництво також заслуговує на окреме розслідування «Маєш право знати»). Також було надано в оренду до 2017 року земельну ділянку площею 0,019 га по вул. 1-го травня, 27а [дружині депутата міськради](http://rizanenko.org/downloads/doc/autobiografy/27.html) **Оксютенко Олені Василівні** – «під будівництво та обслуговування будівель торгівлі (кафе-магазин)». А ще депутати міськради продовжили терміни укладання та державної реєстрації низки договорів оренди землі, серед яких і договір [сина іншого депутата міськради](http://rizanenko.org/downloads/doc/autobiografy/39.html) **Чабура Олександра Валерійовича** на земельну ділянку площею 0, 0666 га «для обслуговування об’єкту транспортної інфраструктури та організації проїзду автотранспорту» по вул. Київській, 332 терміном на 5 років.

> Подібні «продовження термінів» для орендарів броварської землі відбуваються на кожній сесії, і також давно напрошуються на окремий журналістський матеріал про те, як міський бюджет недоотримує потенційно більші кошти за здачу в оренду землі броварської громади, про що неодноразово на сесіях зазначав депутат Роман Сімутін.
