---
title: "Полювання на боржників: як врятуватися, щоб не забрали квартиру за борги?"
date: 2016-07-19
categories: 
  - "brovary"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "viselennya"
  - "kolektory"
  - "komunalni-borgy"
  - "novini"
---

**4 липня 2016 р. президент підписав так званий [«колекторський» закон](http://zakon2.rada.gov.ua/laws/show/1403-19). Тепер не лише представники державної виконавчої служби можуть відбирати майно громадян за борги, але і приватні виконавці – «офіційні колектори». Для цього достатньо лише рішення суду. Серед броварчан, які опинилися під загрозою позбутися свого житла, – мати-одиначка із буд. 6, що на вул. Олімпійська. Натомість багатодітна сім’я із гуртожитку, що на вул. Короленка, 65, про виселення за борги не переймається, адже має на руках «козирі». У сьогоднішній статті: починаючи з якої суми боргу все ж можна позбутися квартири; чи обов’язково за несплату по рахунках можуть конфіскувати житло; що варто зробити боржнику, щоб не забрали помешкання та як можна позбутися боргів?**

Ось у цьому будинку, що на вул. Олімпійська, 6, із двома неповнолітніми дітьми живе Альона. Молода жінка практично ні з ким не спілкується і увесь день сидить у квартирі на 7-му поверсі.

[![виселення за борги](https://mpz.brovary.org/wp-content/uploads/2016/07/1-3.jpg)](https://mpz.brovary.org/wp-content/uploads/2016/07/1-3.jpg)

[![виселення за борги](https://mpz.brovary.org/wp-content/uploads/2016/07/2-3.jpg)](https://mpz.brovary.org/wp-content/uploads/2016/07/2-3.jpg)

Виходить на вулицю «вигулювати» дітей тільки увечері. Повертається – поночі, і, за словами мешканців будинку, практично постійно - в нетверезому стані. Зловживання алкоголем -  стиль її життя, кажуть сусіди з нижніх поверхів, а от причина того, що  ховається, – борги.

> Станом на 1 липня 2016 р., 5-ти ЖЕКам броварчани заборгували майже 2 млн. грн. (**1 778 021,4 грн**). Середній термін заборгованості – 3 місяці. До суду житлові контори передали **43** справи.

|  | ЖЕК-1 | ЖЕК-2 | ЖЕК-3 | ЖЕК-4 | ЖЕК-5 |
| --- | --- | --- | --- | --- | --- |
| Загальна кількість будинків на балансі | 52 | 69 | 33 | 92 | 62 |
| Загальна кількість особових рахунків | 4 655 | 3627 | 4 683 | 5 137 | 4 966 |
| Загальна кількість боржників на 01.07.2016р. | 436 |   419    | 288 | 436 | 751 |
| Загальна сума боргу по підприємству на 01.07.2016р | 283 314 грн | 532 009 грн | 226 060 грн | 454 130, 14 грн | 282 508, 44 грн |
| Найбільша сума боргу на 01.07.2016р | 4 632 грн | 4 449,57 грн. | 4 011, 95  грн | 5 739, 90 грн | 16 701, 39 грн |
| Кількість справ переданих до суду | 10 | 9 | 9 | 12 | 3 |
| Кількість боржників, з яких удалося стягти борг у судовому порядку | 2015 р. - 5 | 0 |   2014-15 рр. -  3  2016 р. - 5    | 5 | 0 |

**Ситуація №1**

На 01.07.2016 р. за комунальні послуги ЖЕК-2 Альона заборгувала **1 918,97 грн**. У конторі кажуть, що йдуть назустріч боржникам і згодні провести реструктуризацію (_перерахунок та розбивання боргу на щомісячні виплати - авт.)_.  Для цього потрібно тільки бажання неплатника. Заборгованість за послуги пропонують навіть відпрацювати в якості двірника чи прибиральниці. Однак Альона на контакт не йде. Не йде на контакт жінка і з працівниками КП «Броваритепловодоенергія», якому станом на 1 липня винна **32 010, 01 грн**.

> Загалом за тепло- та водопостачання підприємству броварчани заборгували понад **8 млн. грн.** Станом на 1 липня, від послуг відключено **45** споживачів.

Після нагадувань по телефону про необхідність виплати боргу, досудового попередження, листів-попереджень про відключення послуг, для опису майна до Альони стали навідуватися судові виконавці з Державної виконавчої служби разом із представниками КП «Броваритепловодоенергія». Попри значні власні борги, підприємство погоджується на реструктуризацію. Але в разі  50 % сплати заборгованості. Однак під час чергового візиту, 5 червня, Альона непроханих гостей не впустила.

_«Відповідно до частини 3, ст. 47 Конституції України, позбавити людину житла можна лише на підставі рішення суду,_  -  пояснює  керівник юридичного бюро «Ваше право» **Анна Малиновська**. - _Згідно зі ст.52 ЗУ «Про виконавче провадження», стягнення за виконавчими документами накладаються, у першу чергу, на кошти - гривні та іноземну валюту. Якщо їх не вистачає – на рухоме і цінне майно, якщо ж цього немає – на нерухоме майно. І лише в останню чергу – на квартиру, в якій мешкає боржник. Однак, якщо сума боргу перевищує 10 розмірів мінімальної заробітної плати - нині це **14 500 грн,** житло боржника - під загрозою: його можуть продати»._

**Нагадаємо:** прецедент із конфіскацією  житла вже мав місце. У Луцьку за борг у сумі **46 000 грн** [забрали квартиру](http://www.youtube.com/watch?v=7fW7hqoalFg) та продали її в 100 разів дорожче. Тоді право власності на квартиру отримала державна виконавча служба.

Як каже юристка, якщо в квартирі є малолітні діти, виселити сім’ю дуже складно. Однак коли судові виконавці знайдуть для неповнолітніх дітей нове житло, то враховуючи рішення опікунської ради, квартиру в жінки все ж можуть відібрати.

[![виселення за борги](https://mpz.brovary.org/wp-content/uploads/2016/07/3-3.jpg)](https://mpz.brovary.org/wp-content/uploads/2016/07/3-3.jpg)

Мешканці будинку не приховують радощів, що можуть позбутися сусідства з Альоною – _«жінкою, яка веде аморальний спосіб життя»_.

З іншого боку, людині можна дати "другий шанс", а ще - працювати із ситуацію, аби не "запустити" борги неплатника критично. _«Сусіди - це люди, з якими ми живемо багато років поруч, і кожний з нас може опинитися в критичній ситуації, тому сусіди мають один одному допомагати, -_  каже депутат міської ради, голова ОСББ «Василя Симоненка, 2А» **Андрій Саук**. - _Якби ця жінка проживала в нашому будинку, в першу чергу, ми б спробували допомогти їй пролікуватися від алкозалежності та шукали б можливості її ресоціалізації. Звичайно, що потурати неплатникам неможна, але виникає питання: чому ніхто не займався боргами, поки вони були меншими? Це недопрацювання соціальних служб міста і позиція "моя хата з краю" людей, що живуть поруч»._

**Ситуація №2**

А от у гуртожитку, що на вул. Короленка, 65, сусіди намагаються на боржника вплинути хоча б якось.

[![виселення за борги](https://mpz.brovary.org/wp-content/uploads/2016/07/4-3.jpg)](https://mpz.brovary.org/wp-content/uploads/2016/07/4-3.jpg)

\[caption id="attachment\_58516" align="aligncenter" width="600"\][![виселення за борги](https://mpz.brovary.org/wp-content/uploads/2016/07/5-2.jpg)](https://mpz.brovary.org/wp-content/uploads/2016/07/5-2.jpg) Леонід показує місце, де сплять діти.\[/caption\]

За 2 роки троє неповнолітніх дітей та мама Тетяна, які прописані в кімнаті (мешкає у 18 м. кв ще і батько Леонід, який не прописаний) заборгували за газ, електрику, опалення та воду **16 тис 701 грн.** Останній рік прати та купати дітей Тетяна ходить до матері, що мешкає у будинку поряд: сусіди по кімнатах, які за компослуги сплачують, користуватися водою їй не дозволяють. У ЖЕК-5 кажуть, що за борги на жінку навіть не можуть подати до суду, адже у неї на кімнату «не в порядку документи»: ордер старий і оформлений на Тетяниного батька. Жінка свої «козирі» знає, тому в житлову комісію для переоформлення ордера і не поспішає. Нашому журналісту Тетяна повідомила, що серед боржників довго ходити не збирається: лише нещодавно вони з чоловіком улаштувалися на роботу за більш-менш «нормальну» зарплату – 3 тис грн, тож із серпня планують поступово борги гасити. А до цього сімейство жило лише на виплату за найменшу дитину – 1 300 грн.

У ЖЕКах міста кажуть, що серед боржників є не лише пересічні броварчани, а і фірми, які досить непогано «стоять на ногах». _«Люди не платять свідомо»,_ \- кажуть у конторах.

Як стверджує юрист **Олексій Скочко,** нещодавно прийнятий «колекторський» закон корисний, головним чином, для кредиторів, які хочуть стягти борги. Тепер вони можуть вибрати до кого звернутися: до виконавчої державної служби, яка нині фактично бездіяльна, чи до приватної колекторської фірми, яка зацікавлена у стягуванні боргу, адже отримуватиме за це комісійні. Однак для обох стягувачів закон один: стягувати борг можна лише за рішенням суду і без застосування сили, лише у спосіб листування, зустрічей, перемовин. Але якщо є рішення суду про примусове виселення – приватні колектори двері виб’ють.

До слова: до прийняття закону [колектори вторгалися](https://mpz.brovary.org/brovarsku-rodynu-z-nepovnolitnimy-ditmy-kolektory-vykynuly-na-vulytsyu-stverdzhuyut-ti-pograbuvaly-bank) на приватну територію на власний розсуд без рішення суду.

\[caption id="attachment\_58519" align="aligncenter" width="400"\][![виселення за борги](https://mpz.brovary.org/wp-content/uploads/2016/07/8.jpg)](https://mpz.brovary.org/wp-content/uploads/2016/07/8.jpg) Бровари, вул. Дорошенка, 45. Будинок Любові Журби відчужено за іпотеку ТОВ “Кей-Колект”. 2015 р.\[/caption\]

Щоб врятуватися від продажу власної квартири «з молотка» за заниженою ціною,  у боржника є  від 7 до 14 днів від дати судового рішення. За цей час потрібно встигнути продати квартиру, погасити борг і придбати інше житло. Інакше: на 15-й день - примусове виселення. В ідеалі – колектори мають повертати різницю між сумою боргу та ціною, за яку продали квартиру, але насправді це малореально. Хоча, як стверджує юрист, в цій ситуації - усе в руках боржника: він може оскаржувати дії колекторів, навіть при найменшому психологічному тиску.

**P****.****S****. Збільшення кількості боржників може спалахнути у серпні-вересні, коли прийдуть платіжки за** [**новими тарифами**](https://mpz.brovary.org/novi-taryfy-na-garyachu-vodu-i-opalennya-v-brovarah-z-1-lypnya)**. Як вважають експерти****, багато українців не потягнуть сплату комунальних платежів, тим більше після підвищень.**

**Фото - автора**
