---
title: "«Наступ» зробив інструкцію для виборців «Як не дати вкрасти свій голос?»"
date: 2012-10-18
author: 
  username: "pravoznaty"
  display_name: "Маєш право знати"
tags: 
  - "vibir-redaktsiyi"
  - "vibori"
  - "vibori-2012"
  - "vibortsi"
  - "derzhavniy-reyestr-vibortsiv"
  - "nastup"
  - "novini"
coverImage: "wp-content/uploads/2012/10/Dulya.jpg"
---

[![](https://mpz.brovary.org/wp-content/uploads/2012/10/nastup-ruka.jpg "наступ рука")](https://mpz.brovary.org/wp-content/uploads/2012/10/nastup-ruka.jpg)На цих виборах для влади одним з найзручніших способів фальсифікації може стати варіант, коли багатьом броварчанам просто не дадуть проголосувати. Люди, котрі прийдуть на виборчі дільниці 28 жовтня, можуть не знайти себе у списках виборців, і тоді їхнім бюлетенем обов’язково скористаються фальсифікатори. Проте цю злочинну схему влади можна легко поламати, - пишуть на [своєму сайті](https://www.nastup.info/?p=387) активісти громадянської кампанії «**Наступ**» та пропонують свою інструкцію для виборців «Як не дати вкрасти свій голос?»

**Як не дати вкрасти свій бюлетень?**

Для того, аби кожен з нас мав гарантовану можливість проголосувати, необхідно перевірити наявність своїх **правильних** даних у списках виборців. Зробити це можна, звернувшись в Державний реєстр виборців (для мешканців Броварів та району – в приміщенні броварського міськвиконкому на Гагаріна, 15) або безпосередньо на своїй виборчій дільниці неподалік вашого місця проживання. Для того, аби взнати де знаходиться саме ваша дільниця, є простий спосіб від Громадянської кампанії «Наступ»:

<iframe src="https://www.youtube.com/embed/S3A6ejNFX3c" frameborder="0" width="560" height="315"></iframe>

**Як перевірити себе у списках виборців?**

На [сайті «Наступу»](https://www.nastup.info/?p=387) подана таблиця з повним переліком виборчих дільниць, що знаходяться у Броварах. Для того, аби швидко знайти саме свою адресу і не перечитувати увесь список, достатньо зробити кілька простих кроків і система автоматично знайде вказану вулицю по документу і ви без проблем знайдете, де знаходиться саме ваша дільниця. Після цього вам потрібно піти на свою дільницю та перевірити наявність своїх правильних даних у списках виборців. Про всяк випадок візьміть із собою аркуш паперу, ручку та копію свого паспорту.

**Що робити, якщо вас немає у списках?**

Якщо у списках виборців ви не знайдете свого ім’я, треба відразу писати заяву з вимогою включити вас до списків (скачати зразок заяви можна **[за цим посиланням](https://www.drv.gov.ua/portal/!cm_core.cm_index?option=ext_static_page&ppg_id=109&pmn_id=99)**) та додати до заяви копію документу, котрий підтверджує, що ви проживаєте саме за тією адресою, яку обслуговує дана дільниця. Напишіть відразу дві такі заяви (а краще – підготуйте їх удома), аби один екземпляр ви залишили членам виборчої дільниці, а на іншій вони поставили вам відмітку про отримання заяви. Це важливо – якщо влада знову спробує вас надурити і не внесе вас до списків виборців на підставі вашої заяви, другий екземпляр (що лишається у вас на руках) з відміткою про отримання виборчою комісією стане головним доказом у суді. Тоді фальсифікатори за такі «жарти» сядуть за грати.

**Що ще можна зробити, аби гарантовано проголосувати?**

Аби не дати фальсифікаторам «простору для маневру», дуже корисно подати таку саму заяву ще й у Державний реєстр виборців (м. Бровари, вул. Гагаріна, 15) – також два екземпляра, один з відміткою треба лишити у себе.  До речі у Державному реєстрі також можна перевірити наявність своїх **правильних** даних у списку виборців. Якщо вони є – тоді на дільницю для цієї перевірки можна не ходити.

Інші корисні поради читайте на [сайті «Наступу»](https://www.nastup.info/?p=387).
