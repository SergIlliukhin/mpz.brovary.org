---
title: "\"Брама\" в своєму репертуарі продовжує дурити броварчан"
date: 2012-05-23
author: 
  username: "shako"
  display_name: "Тарас Шако"
categories: 
  - "kolonka-avtora"
tags: 
  - "brama"
  - "brovary"
  - "brovarska-panorama"
  - "zhurnalistska-etika"
---

[![](https://mpz.brovary.org/wp-content/uploads/2012/05/panorama.jpg)](https://mpz.brovary.org/wp-content/uploads/2012/05/panorama.jpg)Натрапив на маленьку [колонку в газеті «Броварська панорама»](http://docs.pravo-znaty.org.ua/p1593/18.05.2012), де з посиланням на соціологічну групу «Рейтинг», говориться, що реформи Президента України Януковича підтримує майже все населення України – від 84 до 94 відсотків. Чесно кажучи, волосся стало дибки, адже українці так відчули на собі «покращення», що акції протесту та громадської непокори стали звичним явищем під стінами владних структур.  Звідки ж такі високі цифри? Хто ж це так підтримує реформи пана Президента та його команди – чорнобильці, афганці, підприємці, студенти? Чи може серед опитаних – 90 відсотків пенсіонерів, що отримали по кіло гречки від регіоналів?

Повідомлення «Брами» під промовистою рубрикацією «Реформи» наповнене обіцянками, як пенсіонерам стане «харашо жить», – варто почекати всього-навсього від травня до грудня.

Для перевірки цієї інформації відкрив [офіційний сайт «Рейтингу»](http://www.ratinggroup.com.ua/products/politic/data/entry/14001/). Там дійсно зазначено, що «громадяни України в абсолютній більшості підтримують соціальні ініціативи Президента», проте це ще не все – українці готові покращити своє ставлення до Януковича лише «у разі  успішного виконання» цих реформ». А вірять у їх реалізацію в  2-3 рази менше громадян.

_Пам__’ятаєте_ _– ще в 2010 році Віктор Федорович заявив, що «реформи спочатку зроблять боляче, потім добре». Однак період «потім добре» протягом 2 років так  і не трансформувався в період «тепер добре».  І, я переконаний, що за правління Федоровича цього так і не станеться._

На тему компетентності та неупередженості журналістів «Броварської панорами» чи [«Федорами»](https://mpz.brovary.org/brovarska-fedorama-abo-yak-rab-bozhiy-sergiy-vogon-blagodatniy-distavav/), як її вже встигли "охрестити"  в народі, не варто й сперечатись – їх немає. Висмикування  речень з фактів та їх заангажоване трактування – типове явище для броварських провладних писак. Цей маленький приклад – чергове тому підтвердження. До принципів, що закріплені [в етичному кодексі журналіста](http://uk.wikipedia.org/wiki/%D0%95%D1%82%D0%B8%D1%87%D0%BD%D0%B8%D0%B9_%D0%BA%D0%BE%D0%B4%D0%B5%D0%BA%D1%81_%D1%83%D0%BA%D1%80%D0%B0%D1%97%D0%BD%D1%81%D1%8C%D0%BA%D0%BE%D0%B3%D0%BE_%D0%B6%D1%83%D1%80%D0%BD%D0%B0%D0%BB%D1%96%D1%81%D1%82%D0%B0), навіть не апелюю, бо сумніваюсь, що хтось з «Брами» читав цей документ..

П. С. Незабаром День журналіста. Тому всім «броварським панорамщикам» напередодні свята хочеться побажати, аби ті врешті почали писати справжні журналістські матеріали – чесні, оперативні, неупереджені.  Інакше вони не мають морального права підняти келих в цей день.
