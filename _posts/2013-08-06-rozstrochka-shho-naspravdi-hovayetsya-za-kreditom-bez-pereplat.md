---
title: "Розстрочка: що насправді ховається за \"кредитом без переплат\"?"
date: 2013-08-06
author: 
  username: "sergilliukhin"
  display_name: "Сергій Іллюхін"
categories: 
  - "kolonka-avtora"
tags: 
  - "bezvidsotkoviy-kredit"
  - "vibir-redaktsiyi"
  - "rozstrochka"
coverImage: "wp-content/uploads/2013/08/46c0daa487726.jpg"
---

[![Мишоловка](https://mpz.brovary.org/wp-content/uploads/2013/08/46c0daa487726.jpg)](https://mpz.brovary.org/wp-content/uploads/2013/08/46c0daa487726.jpg)**Броварські магазини майорять безліччю пропозицій "вигідної розстрочки" та "кредитів без переплат". Звичайно, дехто з нас розуміє, що певного подорожчання варто очікувати, але мало хто усвідомлює, що взявши такий кредит, доведеться сплатити вдвічі більше!**

До нас звернувся броварчанин Андрій (ім'я змінене), який скористався "розстрочкою" у банку ОТП на 24 місяці для придбання металопластикових вікон і лише через місяць зрозумів, скільки насправді йому доведеться сплатити за цей кредит.

**Проста арифметика**

Розмір отриманого кредиту (на придбання послуг): **8657,00 грн.**

Кредит надається без застави, але для його отримання пан Андрій змушений був застрахуватися від нещасного випадку на 24 місяці. Сума страхування склала 24% від суми кредиту, а саме **2077,68 грн.** Таким чином, з'явилось перше подорожчання, про яке "забулись" попередити в рекламі. Позичальник на таке подорожчання погодився.

Загальна сума кредиту склала: **10734,68 грн**

\[caption id="attachment\_19937" align="aligncenter" width="393"\][![Договір про надання споживчого кредиту](https://mpz.brovary.org/wp-content/uploads/2013/08/crop1.jpg "Договір про надання споживчого кредиту")](https://mpz.brovary.org/wp-content/uploads/2013/08/crop1.jpg) Договір про надання споживчого кредиту\[/caption\]

Відсоток за користування кредитом за 24 місяці склав **1,12 грн.** Тут реклама не обдурила - відсоток дійсно майже нульовий (0,01% на рік).

**Прихований бонус**

А найцікавіше з'являється в кінці договору та на документі з назвою "Графік платежів". Тут з'ясовується, що банком передбачена комісія за погашення кредиту у розмірі (увага!) 2,5% від суми кредиту щомісячно, що складає 268,37 грн додаткових щомісячних платежів, а це за 24 місяці складає 60% від суми кредиту - **6440,88 грн.**!

\[caption id="attachment\_19951" align="aligncenter" width="614"\][![Графік платежів](https://mpz.brovary.org/wp-content/uploads/2013/08/crop3.jpg "Графік платежів")](https://mpz.brovary.org/wp-content/uploads/2013/08/crop3.jpg) Графік платежів\[/caption\]

Варто зазначити, що сума комісії досить чітко прописана в окремому стовпчику, однак, як стверджує позичальник, кредитний спеціаліст **Юлія Дорошенко** акцентувала увагу саме на обведений червоним стовпчик з розрахунком погашення основної суми кредиту і перекреслила при цьому стовпчик із розрахунком погашення повної суми, вводячи таким чином клієнта в оману.

А стовпчик, перекреслений кредитним спеціалістом, містив інформацію про загальну вартість кредиту, на яку пан Андрій ніколи б не погодився. Після сплати всіх комісій **вартість кредиту склала 17176,68 грн.**, що на 98% більше 8657,00 грн, які насправді були необхідні позичальнику.

[![](https://mpz.brovary.org/wp-content/uploads/2013/08/diagram.jpg)](https://mpz.brovary.org/wp-content/uploads/2013/08/diagram.jpg)

На жаль, в цій ситуації ми мало чим можемо зарадити пану Андрію. Інформація про повну вартість кредиту була чітко прописана в договорі і єдиною можливістю зменшити вартість кредиту наразі є лише його дострокове погашення, якщо в суді не буде доведено факт шахрайства з боку кредитних спеціалістів, за що передбачена кримінальна відповідальність згідно ст.190 Кримінального Кодексу України.

> Хочемо порадити читачам уникати будь-яких кредитних зобов'язань, в жодному разі не втрачати пильність під час спілкування з працівниками банківських установ та уважно ознайомлюватись з усіма умовами договору. Банк - це прибуткова установа, тому безкоштовні кредити, як і безкоштовний сир, бувають лише у мишоловці
