---
title: "У Броварах триває другий тур щеплення дошкільнят від поліомієліту: вакцин достатньо"
date: 2015-12-10
categories: 
  - "novyny"
tags: 
  - "brovary"
  - "vaktsinatsiya"
  - "novini"
  - "poliomiyelit"
---

**У Броварах триває другий тур масової імунізації від поліомієліту: почався він 30 листопада і закінчиться 15 грудня. Броварські медики отримали в рамках цього туру 7210 доз вакцин у краплях. Загалом у рамках двох турів зроблено вже більше 6 тисяч щеплень. Третій тур планується розпочати орієнтовно 11 січня наступного року.**

Нагадаємо, зараз в Україні проводиться 3-турова загальна імунізація дітей від поліомієліту у зв'язку з епідеміологічною ситуацією. У рамках **першого** туру броварські медики [отримали](https://mpz.brovary.org/u-brovarah-pochalasya-masova-imunizatsiya-ditej-vid-poliomiyelitu-pershymy-shheplyuvatym-doshkilnyat/) **6400** доз вакцин, щеплення зроблено **4356** особам - майже 70% вакцин використано. Для **другого** туру отримали вже **7210** доз ОПВ у краплях (та 1000 доз ІПВ), а також **520** доз залишилося з першого туру. Інші залишки були вже не придатні до використання через те, що відкрита ємність не може довго зберігатися, а не завжди за один прийом використовувалася повна. Другий тур почався з випередженням графіку: як повідомлялося раніше, він мав би стартувати через місяць після закінчення першого - 7 грудня. Тим не менше, вакцинація триває: з 30 листопада щеплення зроблено вже **1975** особам - використано близько 30% доз вакцин, отриманих в 2-му турі.

Нагадаємо, під час проведення перших двох турів загальної імунізації щеплюють дітей від 2 місяців до 6 років. Також не в рамках туру, а за звичайним графіком зараз у Броварах від поліомієліту щеплюють підлітків 14 років. **Третій** тур буде розраховано на дітей від 2 місяців до 10 років, почнеться він орієнтовно **11 січня 2016 року**.

_"Якщо вакцин від поліомієліту в краплях в броварських амбулаторіях достатньо, то з іншими - складнощі,_ - каже заступник головного лікаря Броварського центру первинної медико-санітарної допомоги **Гребенець Віра Володимирівна**. - _Це стосується, насамперед, вакцини Інфанрікс (виробництва Франції). За рахунок держави поставок вакцини не передбачається, а в нашій аптеці зараз близько 200 доз - це взагалі нічого, на місяць вистачить. Тож батькам треба потурбуватися про щеплення своїх дітей"._
