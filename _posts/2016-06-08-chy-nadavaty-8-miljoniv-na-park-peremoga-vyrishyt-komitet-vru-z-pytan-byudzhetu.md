---
title: "Чи надавати 8 мільйонів на парк «Перемога», вирішить Комітет ВРУ з питань бюджету"
date: 2016-06-08
author: 
  username: "pavriz"
  display_name: "Павло Різаненко"
categories: 
  - "kolonka-avtora"
tags: 
  - "brovary"
  - "park"
  - "peremoga"
---

Бровари не можуть без шкіл, без доріг, без пристойної лікарні… Але вже декілька років чуємо від місцевої влади відмовку, що на все це немає коштів. При цьому Броварська міська рада вважає за доцільне витратити більше 18 млн грн на ремонт парку, з яких 9 мільйонів – з міського бюджету. Я НЕ ПРОТИ ремонту парку як такого, але це не першочергова проблема. До того ж ніхто не поцікавився в броварчан про нагальність та доцільність таких витрат.

Я погоджуюсь, що потрібно вирішити проблему освітлення території парку, але невже для цього вкрай необхідно витрачати 18 мільйонів і при цьому замінювати одні плиточки на доріжках іншими? Це чудово, що влада так переймається дозвіллям дітей, але, наприклад, в половини школярів немає змоги проводити час у парку, оскільки вони через переповнені школи навчаються у другу зміну. Якщо судити зі звернень громадян до мене, до місцевих депутатів, то за шкалою пріоритетності ремонт парку аж ніяк не потрапляє до перших позицій.

Сьогодні на засіданні Кабінету Міністрів України мною було озвучено пропозицію переглянути рішення щодо розподілу коштів Державного Фонду Регіонального Розвитку на проекти Київської області в частині на «Капітальний ремонт з відновленням інженерно-транспортної інфраструктури та благоустрою парку "Перемоги" в м. Бровари». Не достатньо добитися виділення коштів. Важливе – ефективне використання цих ресурсів. Громада Броварів може більш ефективно розпорядитись власними коштами спрямувавши їх на потреби сфери освіти або транспортної інфраструктури міста.

(P.S. Питання про виділення коштів ДФРР на проект ремонту парку «Перемога» з державного бюджету буде розглянуто на наступному засіданні Комітету Верховної Ради України з питань бюджету).

https://www.youtube.com/embed/dhcYcBizs8g
