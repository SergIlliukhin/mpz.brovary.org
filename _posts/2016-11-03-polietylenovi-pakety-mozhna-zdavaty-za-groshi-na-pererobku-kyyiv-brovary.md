---
title: "Поліетиленові пакети можна здавати за гроші на переробку: Київ і Бровари"
date: 2016-11-03
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vtorsyrovyna"
  - "zberezhennya-dovkillya"
  - "novini"
  - "polietylenovi-pakety"
coverImage: "wp-content/uploads/2016/11/1364219689_303205_79.jpg"
---

**З 1 листопада 2016 року підприємство «Київміськвторресурси» на базі своїх спеціалізованих пунктів прийому вторсировини  розпочало прийом використаних поліетиленових пакетів, які найбільше наносять шкоду довкіллю. За 1 кг пакетів можна буде отримати грошову компенсацію 1,50 грн. Із мапою розміщення таких пунктів в Києві і Броварах можна ознайомитись за [посиланням.](http://www.epochtimes.com.ua/maps/recycle/kyiv.php)**

Накопичення сміття – це проблема, яка все більше турбує українців і вона буде ще більш болючою для наступних поколінь. Засоби масової інформації звертають увагу на те, що [сміттєзвалища](https://mpz.brovary.org/interaktyvna-karta-smittyezvalyshh-u-brovarah-poky-ne-skarzhylys-hocha-nezakonni-vidhody-znahodyat/) в Україні переповнені, і, в основному, за рахунок відходів поліетилену. Як свідчить досвід країн, де вже давно напрацьований досвід переробки відходів (зокрема, Швеція переробляє 99% відходів), проблема забруднення довкілля і сміттєзвалищ може бути вирішена.

Одним із практичних кроків на шляху до вирішення проблеми забруднення стала ініціатива українського підприємства **«Київміськвторресурси»** про початок збору з **1 листопада 2016 року** з метою утилізації і подальшої переробки використаних поліетиленових пакетів. Про це йдеться на [офіційній сторінці](https://www.facebook.com/kgvr.com.ua/photos/a.698549893556661.1073741829.695419643869686/1175021875909458/?type=3&theater) підприємства у FB.

Як стверджують фахівці, саме поліетилен наносить найбільшу шкоду екології і тваринам: при спаленні він виділяє дуже токсичні речовини, а в грунті – розкладається протягом сотень років. Тож відтепер в спеціалізованих пунктах прийому різних видів відходів «Київміськвторресурсів» прийматимуть різнокольорові поліетиленові пакети, типу «маєчка», з ручками і без. Мити пакети не потрібно, проте там не повинні залишатися рештки їжі. За **1 кг** пакетів обіцяють платити **1,50 грн.**

_Інфографіка із сайту Укрінформ:_

[![1478017654-4201](https://mpz.brovary.org/wp-content/uploads/2016/11/1478017654-4201.jpg)](https://mpz.brovary.org/wp-content/uploads/2016/11/1478017654-4201.jpg)

Окрім того, як повідомляє підприємство, у всіх центрах зайнятості Києва і Київської області стартує пілотний проект по збору макулатури, пластику і лампочок. _«Реформа служби зайнятості – це не тільки поліпшення послуг і виведення їх в онлайн. Але і зміна світогляду. Ми приєднались до нового громадського руху за збереження екології. Щоденно в центрах зайнятості досить великий потік клієнтів. Все сміття, пластик, лампочки будуть сортуватись для вторинної переробки. Пілот почнеться в Києві і області. Далі плануємо масштабуватись на всю країну»_, - заявив заступник голови держслужби зайнятості **Сергій** **Кравченко.**

Ще одним прикладом небайдужого ставлення до проблеми збереження довкілля може слугувати ініціатива громадського проекту «Україна без сміття» та національного 3G оператора Інтертелеком, які встановили в 10 коворкінгах Києва контейнери для роздільного  збору відходів. Тепер всі гості хабів матимуть можливість ознайомитись із європейською системою сортування відходів.  Громадськість також сподівається, що бізнесмени виявлять бажання стати меценатами принаймні одного такого соціального проекту по збереженню довкілля.

[![karta](https://mpz.brovary.org/wp-content/uploads/2016/11/karta.jpg)](https://mpz.brovary.org/wp-content/uploads/2016/11/karta.jpg)

Із [мапою](http://kgvr.kiev.ua/punkty-priyema-vtorsyrya-i-makulatury/), яка показує точне місцезнаходження пунктів прийому вторсировини в Києві та столичному регіоні, можна ознайомитись на сайті «Київміськвторресурси». В Броварах, окрім традиційних пунктів прийому вторсировини, в магазинах «Подорожник» на АЗС «КЛО» приймають батарейки, а також кришечки з-під води, соку і молочних продуктів, щоб на зібрані від їх переробки кошти допомагати у протезуванні бійцям АТО (адреси, за якими знаходяться ці пункти прийому, є на інтерактивній мапі на сайті).

Більшість пунктів працює з **8** до **17** години в робочі дні, а на вихідні закриті.
