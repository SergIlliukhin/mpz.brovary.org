---
title: "Влада не знає, скільки місту коштувало проведення новорічно-різдвяних свят"
date: 2013-01-09
author: 
  username: "aleechka"
  display_name: "Аліна Дяченко"
tags: 
  - "brovary"
  - "byudzhet"
  - "vibir-redaktsiyi"
  - "noviy-rik"
  - "novini"
  - "novorichno-rizdvyani-zahodi"
  - "sapozhko"
  - "yalinka"
coverImage: "wp-content/uploads/2013/01/yalinka-brovari-.jpg"
---

[![](https://mpz.brovary.org/wp-content/uploads/2013/01/yalinka-brovari.jpg "ялинка бровари")](https://mpz.brovary.org/wp-content/uploads/2013/01/yalinka-brovari.jpg)Наприкінці минулого року ми вирішили поцікавитись, скільки коштів з міського бюджету було витрачено на новорічно-різдвяні заходи, тобто на встановленняміських ялинок та урочисті церемонії їх відкриття, святкове оформлення міста, проведення новорічних ранків для дітей, гуляння біля центральної ялинки 31 грудня тощо. Однак таке просте запитання навіть після надсилання кількох запитів на інформацію так і залишилось без відповіді.

**«Кошторис не розроблювався»**

У першому запиті до Броварської міської ради ми попросили надати «_копію нормативно-правового акту, якими визначено план заходів щодо підготовки та проведення новорічних, різдвяних свят та Дня Святого Миколая на 2012-2013 роки, а також **копію документу, яким затверджено кошторис витрат на ці заходи, разом з усіма додатками**_».

Нам надали копію розпорядження міського голови «Про підготовку до проведення новорічних, різдвяних свят та Дня Святого Миколая» та планом заходів, а от суму витрат з міського бюджету на ці заходи не повідомили, «відписавшись»:

> «З_а інформацією відділу культури кошторис витрат на підготовку та проведення новорічних, різдвяних свят та Дня Святого Миколая на 2012-2013 роки не розроблювався, а усі святкові заходи проводились та будуть проведені за участі творчих колективів міста Бровари_».

[![](https://mpz.brovary.org/wp-content/uploads/2013/01/noviy-rik-2012.jpg "новий рік 2012")](https://mpz.brovary.org/wp-content/uploads/2013/01/noviy-rik-2012.jpg)

Дивно, що цього року кошторис витрат не розроблювався, оскільки минулого року, згідно з п. 2 [розпорядження мера від 15.11.2011](http://rada.mpz.brovary.org/index.php%5Eoption=com_content&view=article&id=5108_-15112011-314-q-q&catid=16&Itemid=69.htm), такий документ існував: "_Начальнику фінансового управління забезпечити фінансування свят згідно з затвердженим **кошторисом витрат**"._

[![](https://mpz.brovary.org/wp-content/uploads/2013/01/noviy-rik-2012-.jpg "новий рік 2012+")](https://mpz.brovary.org/wp-content/uploads/2013/01/noviy-rik-2012-.jpg)

Також дивно, що минулого року розпорядження Сапожка було опубліковане на офіційному веб-сайті міської ради через 2 дні після ухвалення, а цьогоріч його не публікували аж до моменту, поки ми не подали запит, і лиш після того, як ми отримали відповідь, цей документ [виставили на сайті](http://brovary.kiev.ua/rozporyadzhennya-mіskogo-golovi-235) – майже через місяць після прийняття.

**«Розподіл видатків не проводиться»**

Зважаючи на те, що цього разу міський голова доручив начальнику фінансового управління _«забезпечити фінансування в розмірі коштів, затверджених в бюджеті міста на поточний рік_», у нашому другому запиті ми попросили повідомити нам, «_який розмір коштів було затверджено в бюджеті міста на поточний рік на фінансування заходів щодо підготовки та проведення новорічних, різдвяних свят та Дня Святого Миколая?_», а також запитали копію документу, яким було визначено саме такий розмір витрат.

У відповіді сектор забезпечення доступу до публічної інформації послався на інформацію фінансового управління Броварської міської ради, яке також не змогло відповісти на наше просте запитання і натомість зробило міні-роз’яснення на тему процедури виділення бюджетних коштів:

> _Кошти з бюджету міста виділяються головним розпорядникам. В 2012 році відділу культури Броварської міської ради було передбачено видатки в сумі 247 тис. грн по КФК 110103 «Філармонії, музичні колективи і ансамблі та інші мистецькі заклади та заходи», з них профінансовано 140,7 тис грн. Розподіл видатків бюджету міста по заходах головним розпорядником не проводяться»._

Відтак суми витрачених коштів на проведення новорічно-різдвяних заходів ми так і не отримали. Зате дізнались ще одну цікаву інформацію…

**Безкоштовні новорічні ялинки**

У нашому другому запиті ми просили окремо повідомити, скільки коштів із загальної суми, затвердженої в бюджеті міста на поточний рік на новорічні заходи, було витрачено на закупівлю новорічних ялинок, які було відкрито на Майдані Свободи та на вул. Олімпійській.

У відповідь ми отримали наступну інформацію:

> _«За повідомленням управління житлово-комунального господарства та КП «Служба замовника» придбання ялинок для встановлення в основних районах міста для святкування Нового року за бюджетні кошті не передбачено»._

[![](https://mpz.brovary.org/wp-content/uploads/2013/01/yalinka-brovari--.png "ялинка бровари++")](https://mpz.brovary.org/wp-content/uploads/2013/01/yalinka-brovari--.png)

Тобто новорічні красуні на Майдані Свободи та на Торгмаші дістались нам безкоштовно. От тільки де саме їх було зрубано та яку насправді ціну заплатили броварчани за цю «ялинкову атмосферу» новорічних свят, читайте у нашому наступному розслідуванні.
