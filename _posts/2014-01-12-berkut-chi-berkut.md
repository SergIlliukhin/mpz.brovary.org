---
title: "Беркут чи «Беркут»?"
date: 2014-01-12
author: 
  username: "simutin"
  display_name: "Роман Сімутін"
categories: 
  - "kolonka-avtora"
tags: 
  - "berkut"
  - "mvs"
---

[![berkut](https://mpz.brovary.org/wp-content/uploads/2014/01/3_m1.jpg)](https://mpz.brovary.org/wp-content/uploads/2014/01/3_m1.jpg)Чи може сучасна жива істота бути птахом і звіром одночасно? Ті, хто знаються на зоології, впевнено скажуть, що ні. Але і ті, що відповіли ствердно, теж не зовсім помиляються. Як це так може бути? А давайте розберемося!

Для прикладу візьмемо такого відомого птаха як беркут. Цього орла в природі існує 7 видів: 6 із роду яструбиних і один із роду міліцейських. Його називають «Беркут». У яструбиних і «Беркута» є спільні риси, а є і суттєві відмінності.

Беркут (той, що з яструбиних) – це великий птах із розмахом крил до 2 метрів. «Беркут» - це велика істота із розмахом рук до 2 метрів. Співпадає.

Беркут взимку харчується падлом. «Беркут» теж має тісні стосунки із падлом. Тут теж дуже близько.

Беркутів в неволі дресирують для полювання на птахів і звірів. «Беркут» дресирують як звірів для полювання на людей. Майже схоже…

[![Untitled](https://mpz.brovary.org/wp-content/uploads/2014/01/Untitled.jpg)](https://mpz.brovary.org/wp-content/uploads/2014/01/Untitled.jpg)Але на цьому, здається, спільні риси і закінчуються. А що ж до відмінностей? Їх між яструбиними та іншими «орлами» набагато більше.

Беркут – це рідкісний птах, якого в Україні налічується всього кількадесят пар. Охороняється Законом, потребує розмноження, кошти на що державою майже не виділяються. «Беркут» - це кількатисячна навала істот, які є в кожному великому місті. Вдає, що охороняє Закон, а насправді тих, хто його майже ніколи сам не виконує. Витрачає силенну купу бюджетних коштів, розмножується несамовитими темпами. Підлягає скороченню.

Беркут знищується людиною заради опудал. «Беркут» знищує людей і сам постійно робить себе опудалом в очах громадськості.

Беркут спричиняє шкоду іншим живим істотам виключно заради виживання і харчування. «Беркут» постійно проявляє свої тваринні інстинкти, із садистським задоволенням розбиваючи голови мирним громадянам, ламаючи їм руки, ноги, ребра. Особливо полюбляє калічити журналістів і медиків. Раз за разом повторює це дійство.

Беркут – це величний гордий птах, що парить над світом, є символом величі і гармонії в природі. «Беркут» - це боягузлива (бо завжди в масці) тварина, яка по-звірячому ставиться до всіх, хто її оточує. Є символом ганебності і руйнування природного ходу речей. Це - звір, якого начебто і мати народила, але з людиною тільки зовнішність спільна.

То хто ж він, «Беркут», звіроптах чи звіролюдина? Мабуть, останнє. Бо, як вважають зоологи, першого в природі не їснує…
