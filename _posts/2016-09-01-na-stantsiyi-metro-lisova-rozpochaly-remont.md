---
title: "На станції метро «Лісова» розпочали ремонт"
date: 2016-09-01
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "metro"
  - "novini"
  - "remont"
  - "stantsiya-metro-lisova"
coverImage: "wp-content/uploads/2016/09/1372498596.jpg"
---

**На станції метро «Лісова» з 30 серпня 2016 року закрили на ремонт ескалатор у вестибюлі. Ремонтні роботи будуть здійснюватись до 6 жовтня.**

Комунальне підприємство «Київський метрополітен» на своїй сторінці у Фейсбуці [повідомило](https://www.facebook.com/kyivmetro/posts/1761740384073369), що з **30 серпня** **2016** року фахівці столичної підземки розпочали капітальний ремонт ескалатора у вестибюлі № 1 на станції метро «Лісова» (зі сторони станції метро «Чернігівська»). Ремонтні роботи триватимуть майже півтора місяця і мають завершитись **6 жовтня**.

З метою уникнення «пробок» в пікові часи навантаження на метрополітен і максимального забезпечення своєчасного перевезення людей в центр міста у ранкові години розроблений графік роботи ескалаторів. Таким чином, в цей період **вестибюль № 1** буде працювати так:

- в будні дні - з **7:00 до 09:10** вестибюль працюватиме тільки на вхід (**2** ескалатори – на підйом на платформу, **1** – в ремонті), і буде зачинений на вихід;
- в інші дні – **1** ескалатор буде працювати на спуск, **1** – на підйом.

В метро погоджуються, що цей графік принесе незручності пасажирам, але говорять, що іншого виходу немає – ескалатор потребує капітального ремонту. Тому людей просять із розумінням віднестись до такої ситуації і у зазначений час користуватись для виходу зі станції  **вестибюлем № 2.**

Як відмічають метрополітенівці, станція «Лісова» є найбільш завантаженою в підземці Києва: за добу вона обслуговує **59 тисяч** пасажирів. Саме ця станція є відправною точкою багатьох броварчан, які кожного дня їдуть на роботу та навчання в столиці.
