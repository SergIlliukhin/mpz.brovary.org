---
title: "Куди бігтимуть люди, якщо бомбитимуть Бровари, і куди, власне, треба бігти?"
date: 2014-09-19
author: 
  username: "yschenko"
  display_name: "Ірина Ющенко"
categories: 
  - "rozsliduvannya"
tags: 
  - "bomboshovishha"
  - "brovary"
  - "viyna"
  - "vibir-redaktsiyi"
  - "poryatunok"
coverImage: "wp-content/uploads/2014/09/Bomboshovishha-SAM_0925.jpg"
---

_[![Бомбосховища SAM_0912](https://mpz.brovary.org/wp-content/uploads/2014/09/Bomboshovishha-SAM_0912.jpg)](https://mpz.brovary.org/wp-content/uploads/2014/09/Bomboshovishha-SAM_0912.jpg)«Я некуди не бігтиму, - каже майже 90 річна бабуся Оля, – набігалася у войну од німців. У ванні закриюся. Оце й усе».  «Як почую сирену, то в підвал спущуся, - каже мешканка під'їзду №1 буд. Черняховського, 16-г Ніна, - там хлопці ремонт хороший зробили… боксом займаються».  «А нам, жителям під'їзду номер 2, немає куди бігти: у нашому підвалі вода, та ще й будинок аварійний – тріснув, - зітхає бабуся Галина. - ДП «Житло» роками нічого не робить. А підвал замкнули, щоб любопитні не лазили»._

**Несподівана агресія колись братнього російського народу ще раз підтверджує: порох у порохівниці завжди має бути сухим і не варто довіряти путінським «гуманітарним коридорам» та «перемир'ям». Як показує практика, навіть у мирний час від лиха не застрахована жодна країна (згадайте хоча б Чорнобиль). Тож у будь-якому питанні, особливо якщо воно стосується безпеки та захисту людей, пильність не буде зайвою. Тому ми й вирішили дізнатися, як «живеться» бомбосховищам у Броварах, скільки їх і в якому вони стані?**

**_Тільки «галочки»_**

Усього рік тому у відділі з питань надзвичайних ситуацій заявляли: «Захисні споруди є, при необхідності забезпечимо ними усіх броварчан», сьогодні ж кажуть інше: «Загальноміських укриттів немає, бомбосховища є лише на підприємствах, але вони розраховані тільки на своїх робітників».

Згідно з результатами перевірки стану утримання захисних споруд міста на листопад 2008 р. _(Броварська інспекція держтехногенбезпеки має щороку проводити перевірку цих захисних споруд. Один раз на 5 років – міністерська перевірка – авт.),_ серед 10 таких споруд на 9 підприємствах міста - 7 визнано обмежено готовими, 3 – не готовими. Третина! На сьогодні ця картина значно гірша. Як довідалися ми із власних джерел, навіть на Казенному заводі порошкової металургії, де перебуває 5 захисних споруд і які під час міністерської перевірки в 2008 р. було визнано одними з найкращих, наразі в досить жалюгідному стані.

[![Бомбосховища 6](https://mpz.brovary.org/wp-content/uploads/2014/09/Bomboshovishha-6.jpg)](https://mpz.brovary.org/wp-content/uploads/2014/09/Bomboshovishha-6.jpg)

Та це хоча б щось. А от у працівників домобудівного комбінату «Меркурій» навіть такої «галочки» немає. Вірніше, є лише «галочка», адже при будівництві захисної споруди ще 25 років тому було допущено виробничий брак – не виконано належним чином гідроізоляцію. Постійне багаторічне протікання води – і про труби, резервуари для води, вентиляційне обладнання, світло, санвузли – одна лише згадка. А вартість на той час споруди обійшлася підприємству в 180 тис грн.! Відновлювальні ж роботи коштували б близько 400 тис грн., тому за економічною недоцільністю єдине бомбосховище ДБК «Меркурій» за висновками міністерської комісії підлягало списанню. Однак чомусь і донині перебуває на його балансі.

А от працівникам ПАТ «Кранобудівна фірма «Стріла» вразі бомбування міста є куди бігти: наразі своє бомбосховище, що розраховане на 500 осіб (загальною площею 460 кв.м) підприємство «надає в користування для проведення спортивних і культурних заходів» - так написано на їхній сторінці «В контакті». На сьогодні на Щолківській, 1 _(навпроти колишньої поліклініки),_ де власне і розташовано бомбосховище, проходить косметичний ремонт основного приміщення, а за місяць розпочнуться тренування з єдиноборств.

[![Бомбосховища 1](https://mpz.brovary.org/wp-content/uploads/2014/09/Bomboshovishha-1.jpg)](https://mpz.brovary.org/wp-content/uploads/2014/09/Bomboshovishha-1.jpg)

[![Бомбосховища 2](https://mpz.brovary.org/wp-content/uploads/2014/09/Bomboshovishha-2.jpg)](https://mpz.brovary.org/wp-content/uploads/2014/09/Bomboshovishha-2.jpg)

[![Бомбосховища 3](https://mpz.brovary.org/wp-content/uploads/2014/09/Bomboshovishha-3.jpg)](https://mpz.brovary.org/wp-content/uploads/2014/09/Bomboshovishha-3.jpg)

[![Бомбосховища 4](https://mpz.brovary.org/wp-content/uploads/2014/09/Bomboshovishha-4.jpg)](https://mpz.brovary.org/wp-content/uploads/2014/09/Bomboshovishha-4.jpg)

_**«Ніхто ж до війни не готувався»**_

На одному з [форумів](https://taras-ua.com/Publikatsii/4409/) у березні 2014 р. оприлюднено адреси бомбосховищ Києва. Їх 28, плюс – станції метрополітену, на які також можуть розраховувати кияни. [Сайт «Громадська приймальня»](https://vladahelp.com/vazhliva-nformacya.html%20) озвучує цифру 54. У Броварах, станом на листопад 2008 р., було 22 бомбосховища (через рік бомбосховище «Теплицьтехмонтаж» списали) та 8 протирадіаційних укриттів, що змогли б на випадок надзвичайних ситуацій прийняти понад 12 тис. броварчан. Змогли б! Але придатні бомбосховища Броварів ще 6 років тому можна було порахувати на пальцях однієї руки. У квітні 2014 р. заступник міського голови Григорій Голубовський на прохання громадських активістів озвучити ситуацію з цивільною обороною доповів: «У місті 8 протирадіаційних сховищ та 21 бомбосховище. З усього переліку укриттів сховатись можна тільки в одному з них. Всі інші сховища - в жахливому стані й непридатні для перебування у них людей». У міській раді розводять руками: «Ніхто ж до війни не готувався». Окрім того, адреса навіть цього єдиного бомбосховища є таємницею, яку не розголошують: кажуть, у цілях безпеки громадян. Яка ж шкода буде броварчанам від того, якщо вони знатимуть, як уберегти свої життя?

**_Надія на підвали_**

У «простих смертних», які не є працівниками підприємств, єдина надія – підвали сучасних багатоповерхівок. Їх на обліку в міськраді на квітень 2014 р. було 212. Тоді ж усі ЖЕКи та ОСББ отримали офіційне повідомлення міськради: довести підвали до технічної придатності, адже вони, переважно, в не задовільному стані (деякі просто заповнені водою), а частину віддано в орендне користування. Закон «Про цивільну оборону України» дозволяє використання захисних споруд на 2/3 для господарських потреб, тож розміщують там склади, , салони, спортзали, магазини.

[![Бомбосховища SAM_0947](https://mpz.brovary.org/wp-content/uploads/2014/09/Bomboshovishha-SAM_0947.jpg)](https://mpz.brovary.org/wp-content/uploads/2014/09/Bomboshovishha-SAM_0947.jpg)

Єдина вимога до «квартирантів» - у разі оповіщення про небезпеку, підземні приміщення треба звільнити протягом 8-12 годин. Та це малоймовірно. Чому?

По вул. Марії Лагунової, навпроти будинку 9А, розташована одна із захисних споруд шириною близько 10 метрів, довжиною – 36 м. Впізнати її можна по 7 об'ємних вентиляційних шахтах.

[![Бомбосховища SAM_0923](https://mpz.brovary.org/wp-content/uploads/2014/09/Bomboshovishha-SAM_0923.jpg)](https://mpz.brovary.org/wp-content/uploads/2014/09/Bomboshovishha-SAM_0923.jpg)

[![Бомбосховища SAM_0925](https://mpz.brovary.org/wp-content/uploads/2014/09/Bomboshovishha-SAM_0925.jpg)](https://mpz.brovary.org/wp-content/uploads/2014/09/Bomboshovishha-SAM_0925.jpg)

Кращого, як під погріб, використання просторого приміщення у мирний час і не знайти. Тож понад 40 років люди вважають таке укриття приватною власністю: підвал розподілили на 60 відсіків, кожен господар відгородився, взявши своє добро «під ключ». Звільнити погріб від харчів та мотлоху навіть за 12 год. нереально, адже спочатку потрібно найти всіх власників цих приХватизованих комірчин. Тож сподіватися на порятунок у такому погребі – марна справа. До того ж, ключа, щоб відімкнути погреба, не знайшлося навіть у «завідуючої» погребом. Складається враження, що люди живуть в іншому вимірі, а про війну, яка від Броварів у якихось 300-400 км, взагалі не чули і чути не хочуть. Тому про цю захисну споруду жителі вул. Марії Лагунової можуть забути. Залишаються підвали багатоповерхівок. Але вони під замками, адже там, із вини безхатченків, неодноразово траплялися пожежі.

[![Бомбосховища SAM_0933](https://mpz.brovary.org/wp-content/uploads/2014/09/Bomboshovishha-SAM_0933.jpg)](https://mpz.brovary.org/wp-content/uploads/2014/09/Bomboshovishha-SAM_0933.jpg)

[![Бомбосховища SAM_0939](https://mpz.brovary.org/wp-content/uploads/2014/09/Bomboshovishha-SAM_0939.jpg)](https://mpz.brovary.org/wp-content/uploads/2014/09/Bomboshovishha-SAM_0939.jpg)

[![Бомбосховища SAM_0943](https://mpz.brovary.org/wp-content/uploads/2014/09/Bomboshovishha-SAM_0943.jpg)](https://mpz.brovary.org/wp-content/uploads/2014/09/Bomboshovishha-SAM_0943.jpg)

До речі, знайти ключа від підвалу – справа не з легких, а скористатися ним - взагалі справа марна. Ви впевнені, що під час бомбування начальник ЖЕКу, його зам чи електрик бігатимуть по місту, щоб відкрити людям підвали?

Мешканці буд. 9-а , що по вул. Марії Лагунової, переконані: підвал їхньої 45-річної «хрущівки» прийняти людей не може.

[![Бомбосховища SAM_0931](https://mpz.brovary.org/wp-content/uploads/2014/09/Bomboshovishha-SAM_0931.jpg)](https://mpz.brovary.org/wp-content/uploads/2014/09/Bomboshovishha-SAM_0931.jpg)

Однак голова правління кооперативу «50 років жовтня» Олександра Яківна запевнила: підвал будинку до форс-мажору готовий. Та коли ми попросили відімкнути і показати стан його «готовності», жінка відразу поспішила на термінову зустріч.

[![Бомбосховища SAM_0929](https://mpz.brovary.org/wp-content/uploads/2014/09/Bomboshovishha-SAM_0929.jpg)](https://mpz.brovary.org/wp-content/uploads/2014/09/Bomboshovishha-SAM_0929.jpg)

Через грати ми зазирнули (фотоапаратом) всередину підвалу. Погляньте й ви. Відразу зрозуміло: «готовність 100%».

[![Бомбосховища SAM_0937](https://mpz.brovary.org/wp-content/uploads/2014/09/Bomboshovishha-SAM_0937.jpg)](https://mpz.brovary.org/wp-content/uploads/2014/09/Bomboshovishha-SAM_0937.jpg)

[![Бомбосховища SAM_0938](https://mpz.brovary.org/wp-content/uploads/2014/09/Bomboshovishha-SAM_0938.jpg)](https://mpz.brovary.org/wp-content/uploads/2014/09/Bomboshovishha-SAM_0938.jpg)

У інтерв'ю Григорій Голубовський повідомив: з 15 вересня 2014 р. розпочнеться перевірка стану готовності ЖЕКів до опалювального сезону. Одночасно перевірятимуть і готовність технічного стану підвалів. Також планують надрукувати пам'ятки «Що робити при надзвичайній ситуації», які розмістять на дверях під'їздів, а брошури розповсюджуватимуть серед населення ЖЕКи.

**_Що у міста є насправді?_**

Щоб повідомити населення про форс – мажорну подію, в місті є 10 гучномовців, 7 електросирен сповіщення населення, які розміщені на заводах порошкової металургії, алюмінієвих конструкцій, «Торгмаш», комунального устаткування, трикотажній фабриці, цеху телекомунікаційних послуг, дільниці експлуатації лінійно-кабельних споруд.

[![Сирена](https://mpz.brovary.org/wp-content/uploads/2014/09/Bomboshovishha-71.jpg)](https://mpz.brovary.org/wp-content/uploads/2014/09/Bomboshovishha-71.jpg)

Як стверджує заступник начальника міського відділу з питань НС Анатолій Грабовець, остання перевірка електросирен проводилася 14 серпня 2014 року. На щастя, хімічно-небезпечних підприємств у місті немає, хоча зовсім нещодавно на Броварському оптовому ринку та ВАТ «Бровари-молоко» був наявний аміак, а в «Бровариводоенергія» - хлор. Окрім цього, на базі кожного ЖЕКу знаходяться консультаційні пункти для навчання населення на випадок НС.

**_Тож_** _**куди бігти людям, якщо бомбитимуть Бровари?**_

Сьогодні будьте особливо пильними, і коли почуєте моторошні звуки сирени, які не затихають (_означають не початок бомбардування, а лише екстрене сповіщення: «Увага!»)_ – не ігноруйте її - відразу вмикайте телевізор (радіозв'язок у Броварах – не в найкращому стані). І хоча міські чиновники обіцяють, що після сирен працюватимуть гучномовці, які й укажуть, в якому напрямку рухатися людям до укриття _(єдиного!),_ найкраще, швидко зібравши речі першої необхідності, рухатися подалі з міста (в ліс, сільську місцевість) уникаючи місць масового скупчення людей. Бо навіть підвали, які більш-менш пристосовані для короткочасного прийняття людей, не гарантують безпеки, адже, можуть стати смертельною пасткою (особливо в панельних будинках). А от погреби, якими рясно всіяні всі Бровари, під час бомбардування можуть стати в нагоді.

[![Бомбосховища SAM_0922](https://mpz.brovary.org/wp-content/uploads/2014/09/Bomboshovishha-SAM_0922.jpg)](https://mpz.brovary.org/wp-content/uploads/2014/09/Bomboshovishha-SAM_0922.jpg)

[![Бомбосховища SAM_0944](https://mpz.brovary.org/wp-content/uploads/2014/09/Bomboshovishha-SAM_0944.jpg)](https://mpz.brovary.org/wp-content/uploads/2014/09/Bomboshovishha-SAM_0944.jpg)

Як і підземні паркінги біля сучасних багатоповерхівок. На Масиві їх два – на вул. Грушевського та М. Лагунової.

[![Бомбосховища SAM_0952](https://mpz.brovary.org/wp-content/uploads/2014/09/Bomboshovishha-SAM_0952.jpg)](https://mpz.brovary.org/wp-content/uploads/2014/09/Bomboshovishha-SAM_0952.jpg)

![Бомбосховища SAM_0955](https://mpz.brovary.org/wp-content/uploads/2014/09/Bomboshovishha-SAM_0955.jpg) 

**P****.****S:** І щоб не говорили посадовці про «нагнітання ситуації» та «сіяння зайвої паніки», ми маємо пам'ятати: попереджений - значить озброєний. А в нинішній ситуації попередження дорівнює людському життю.

\[spoiler title="**Пам'ятка: що робити при надзвичайній ситуації?**" open="0" style="2"\]

**1** . **При загрозі ураження стрілецькою зброєю:** - закрийте штори або жалюзі, за можливості заклейте вікна паперовою стрічкою для зниження ураження осколками скла; - вимкніть світло, закрийте вікна та двері; - займіть місце на підлозі в приміщенні, що не має вікон на вулицю (комора, ванна, передпокій); - інформуйте можливими засобами про небезпеку близьких і знайомих.

**2**. **При загрозі бойових дій**: - закрийте штори або жалюзі, вимкніть джерело живлення, закрийте воду і газ, загасіть пічне опалення; - візьміть документи, гроші і предмети першої необхідності, зокрема медичну аптечку та набір продуктів харчування; - негайно і разом із тим обережно покиньте житлове приміщення, сховайтеся в підготовленому підвалі або найближчому укритті; - попередьте про небезпеку сусідів, надайте допомогу дітям, вагітним жінкам, старим людям та інвалідам; - без крайньої необхідності не залишайте безпечного місця перебування; - проявляйте крайню обережність, не піддавайтеся паніці.

**3**. **Якщо стався вибух:** - переконайтесь в тому, що ви не отримали значних травм; - заспокойтесь і уважно озирніться навколо, чи не існує загрози подальших обвалів та вибухів, чи не звисає з руїн розбите скло, чи не потрібна комусь ваша допомога; - якщо є можливість - спокійно вийдіть з місця події. Якщо ви опинилися в завалі - періодично подавайте звукові сигнали. Пам’ятайте, що при низькій активності людина може протриматися без води п’ять діб; - виконуйте всі розпорядження рятувальника.

**4**. **При повітряній небезпеці**: - вимкніть джерело живлення, перекрийте воду і газ; - погасіть пічне опалення; - візьміть документи, гроші, продуктовий набір, предмети першої необхідності та медичну аптечку; - попередьте про небезпеку сусідів і при необхідності надайте допомогу тим, хто її потребує; - якнайшвидше дійдіть до захисної споруди або сховайтеся на місцевості. Дотримуйтесь спокою і порядку. Без крайньої необхідності не залишайте безпечного місця перебування. Слідкуйте за офіційними повідомленнями.

**5\. При загрозі масових заворушень:** - зберігайте спокій і розсудливість; - при знаходженні на вулиці негайно покиньте місця масового скупчення людей, уникайте агресивно налаштованих осіб; - не піддавайтесь на провокації; - надійно закрийте двері. Не підходьте до вікон і не виходьте на балкон. Без крайньої необхідності не покидайте приміщення.

**6\. Якщо вас захопили злочинці як заручника і вашим життю та здоров’ю загрожує небезпека:** - намагайтеся запам’ятовувати будь-яку інформацію про злочинців (вік, зріст, голос, манеру розмовляти, звички і т.п.). Це надалі може допомогти встановити їхнє місцезнаходження; - за першої можливості намагайтесь повідомити про місце свого перебування рідних чи міліцію; - намагайтесь бути врівноваженими, спокійними, миролюбними, оберігайте себе від зайвого ризику; - якщо злочинці перебувають у стані алкогольного або наркотичного сп’яніння, то намагайтеся максимально обмежитись від спілкування з ними, оскільки їхні дії непередбачувані; - не підсилюйте агресивність злочинців непокорою, сваркою, зайвим опором; - виконуйте вимоги терористів, не створюючи конфліктних ситуацій, запитуйте дозвіл на переміщення, відвідування туалету, відкривання сумочки тощо; - уникайте будь-яких дискусій, особливо політичних, зі злочинцями, будьте, насамперед, уважними слухачами; - зберігайте свою честь і нічого не просіть. Намагайтеся з’їдати все, що дають, незважаючи на те, що їжа може бути непривабливою; - якщо ви тривалий час перебуваєте поруч із злочинцями, то постарайтеся встановити з ними контакт, викликати гуманні почуття і почати розмову, не наводячи їх до думки про те, що ви хочете щось вивідати; - не дозволяйте собі занепадати духом, використовуйте будь-яку можливість поговорити з самим собою про свої надії, проблеми, які трапляються в житті, постарайтеся заспокоїтися і розслабитися за допомогою молитов, медитації, читайте різні тексти, постарайтеся пригадати вірші; - уважно стежте за поведінкою злочинців та їхніми намірами, будьте готові до втечі, якщо ви абсолютно впевнені в безпеці такої спроби; - постарайтеся знайти найбезпечніше місце в приміщенні, де вас утримують, і де можна було б захиститися під час штурму терористів (кімнати, стіни і вікна яких не виходять на вулицю, туалет, ванна кімната або комора). В разі відсутності такого місця падайте на підлогу при будь-якому шумі або стрілянині; - при застосуванні спеціальними підрозділами сльозоточивого газу дихайте через мокру тканину, швидко і часто моргайте, викликаючи сльози; - під час штурму ні в якому разі не беріть до рук зброї терористів, щоб не постраждати, адже стрілятимуть саме по озброєних людях; - при звільненні виходьте якомога швидше, речі залишайте там, де вони лежать, оскільки можливі вибухи або пожежа, беззаперечно виконуйте команди групи захоплення.

**7\. При проведенні тимчасової евакуації цивільного населення з небезпечного району:** - візьміть документи, гроші, продукти, необхідні особисті речі, медикаменти; - за можливості надайте допомогу тим громадянам, які її потребують; - дітям дошкільного віку покладіть в кишеню або пришийте до одягу записку із зазначенням прізвища, ім'я, по батькові, домашньої адреси, а також данні про батьків і близьких; - дотримуйтесь вказаного маршруту. При необхідності звертайтеся по допомогу до правоохоронців та медичних працівників.\[/spoiler\]
