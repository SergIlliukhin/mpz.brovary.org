---
title: "Депутати відмовились розглядати на сесії питання про скасування підвищення тарифів"
date: 2013-04-18
author: 
  username: "Aleechka"
  display_name: "Аліна Дяченко"
tags: 
  - "aktsiya-protestu"
  - "novini"
  - "sesiya"
---

**[![Табличка міської ради 2](https://mpz.brovary.org/wp-content/uploads/2012/08/Tablichka-miskoyi-radi-2.jpg)](https://mpz.brovary.org/wp-content/uploads/2012/08/Tablichka-miskoyi-radi-2.jpg)Сьогодні на початку пленарного засідання сесії Броварської міськради депутати п'ять разів поспіль відмовились включити до порядку денного питання про скасування підвищення тарифів на житлово-комунальні послуги у Броварах. Відтак міські обранці вирішили взагалі не розглядати питання, за винесення на сесію якого було зібрано кілька тисяч підписів мешканців нашого міста. Після цього громадськість, яка прийшла на сесію перевірити, чи дослухаються депутати до їх побажань, заблокувала трибуну та стала гучно вигукувати "Ганьба!"**

Винесення питання про скасування рішень виконавчого комітету, який затвердив нові тарифи на послуги з обслуговування житлових будинків, ініціював депутат Роман Сімутін. Вважаючи, що розрахунок тарифів був непрозорим та необгрунтованим, а його затвердження передчасним, депутат вніс проекти рішень, яким хотів відмінити зростання кварплати у ЖЕКах № 1, 2, 3, 4 та 5. А щоб продемонструвати, що це не лише його бажання, а воля більшості броварчан, він закликав людей прийти до будівлі Броварської міської ради перед сьогоднішньою сесією, яка мала відбутись о 14:00 та висловити свою думку представникам влади. Проте вчора ввечері стало відомо, що пленарне засідання "раптово" переноситься на 8:00...

Однак розрахунок чиновників не спрацював, і попри зміну часу проведення сесії на початок засідання прийшло кілька десятків броварчан, яким вдалось пройти до сесійної зали якраз на розгляд питання по тарифах. Міський голова підготував спеціальну презентацію, у якій розповів про переваги житлово-комунальної реформи. Після цього він поставив на голосування "включення до порядку денного" першого проекту рішення Романа Сімутіна про скасування нових тарифів у ЖЕКу № 1. Тобто йшлось не про ухвалення рішення, а лише про те, щоб його окремо розглянути на сьогоднішній сесії. Однак за те, щоб обговорити тему, яка вже кілька місяців збурює громадськість, проголосувало всього кілька депутатів - Роман Сімутін, Юрій Чередник, Олег Іваненко, Олексій Кириченко та Михайло Бабін. Потім Сапожко поставив на голосування аналогічнІ питання про ЖЕК № 2, ЖЕК № 3, ЖЕК № 4 та ЖЕК № 5. І всі чотири рази переважна більшість депутатів висловилась проти того, щоб взагалі розглядати питання тарифів на своєму засіданні, мовляв, що виконком вирішив, нехай то і буде.

Після цього громадськість, присутня у залі та в коридорі, обступила трибуну та стала скандувати "Ганьба!", не дозволяючи головуючому проводити далі засідання. Проте Сапожко щось все-таки ставив на голосування, а депутатська більшість за це дружно голосувала, щоправда, не чуючи головуючого. Після того, як порядок денний був затверджений в цілому, мав розпочатись розгляд питань по суті. Проте доповідачка Тетяна Данюк, начальник управління комунальної власності, не змогла виступити через блокування трибуни. Роман Сімутін разом з мешканцями вимагав повторного голосування та включення таки до порядку денного питання по скасуванню підвищення тарифів.

Через деякий час, розуміючи, що сесію проводити далі не вдасться, Ігор Сапожко поставив на голосування пропозицію повернутись до питання порядку денного та розглянути його опвторно, однак депутатська більшість знову провалила голосування. Тоді міський голова запропонував розглянути тему тарифів після всіх питань у "Різному" та обговорити можливе призначення позачергової сесії, щоб приділити тарифам окреме засідання. Після цього трибуну було розблоковано, і люди, які прийшли на сесію, залишили залу.

**Активісти домовилась зустрітись сьогодні о 13:00 на [запланованій акції протесту](https://mpz.brovary.org/u-brovarah-gotuyutsya-privesti-vladu-do-tyami-pryamim-vplivom-meshkantsi-vimagatimut-zupiniti-mazhorskiy-bezpryedyel-ta-skasuvati-nezakonne-pidvishhennya-komunalnih-tarifiv/) біля міськради, що показати депутатам, які проявили повну байдужість до інтересів громади, чим подібні голосування для них можуть закінчитись. Чекайте незабаром репортаж "Маєш право знати" з цієї події.**
