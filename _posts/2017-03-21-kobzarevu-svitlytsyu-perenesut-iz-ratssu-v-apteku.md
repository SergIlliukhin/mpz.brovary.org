---
title: "Кобзареву світлицю перенесуть із РАЦСу в аптеку"
date: 2017-03-21
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "kobzareva-svitlytsya"
  - "komunalna-apteka"
  - "novini"
  - "ratss"
  - "taras-shevchenko"
coverImage: "wp-content/uploads/2017/03/Bezymyannyj-1.png"
---

**Вільну кімнату, яка є в приміщенні комунальної аптеки, що на Розвилці, закріплять за Броварським краєзнавчим музеєм - так розпорядився міський голова на оперативній нараді 20 березня. Що ж розташується у цих вільних квадратних метрах?**  

_«За радянських часів  там, де нині аптека, і там, де канцтовари, і де вільне приміщення, була  комунальна аптека. Дуже давно аптека відмовилася від кількох приміщень. Частину з них здали в оренду, частина – вільна. Тепер там буде музей»_, - повідомила начальниця управління комунальної власності **Тетяна Данюк**.

\[caption id="attachment\_68007" align="aligncenter" width="600"\][![](https://mpz.brovary.org/wp-content/uploads/2017/03/1-5.jpg)](https://mpz.brovary.org/wp-content/uploads/2017/03/1-5.jpg) Комунальна аптека на Розвилці\[/caption\]

[![](https://mpz.brovary.org/wp-content/uploads/2017/03/2-4.jpg)](https://mpz.brovary.org/wp-content/uploads/2017/03/2-4.jpg)

Директор краєзнавчого музею  **Віктор Корявий** розповів, що у вільні квадратні метри планують перенести [Кобзареву світлицю](https://mpz.brovary.org/rekonstruktsiya-skveru-imeni-tarasa-shevchenka-peredistoriya-kontseptsiya-ta-ninishniy-stan/),  яка з 2007 р. розташовується у крихітній кімнаті броварського РАЦСу.

Питання переселення постало у зв’язку з необхідністю  розширення  приміщення, яке змогло б приймати як місцевих творчих особистостей, котрі відвідують літературно-мистецьке об’єднання «Криниця», так і гостей, пояснив директор музею. Також є потреба  відокремлення  окремого входу для проведення екскурсій  дітям та молоді міста.

Бровари – одне з небагатьох міст України, яке може похвалитися, що тут бував Тарас Шевченко, однак за 10 років існування, світлиця належно так і не оформлена: окрім портрета Кобзаря, його погруддя, кількох рушників та 3 етажерок у кімнаті  більше нічого немає.

Як розповіла старша наукова співробітниця Броварського краєзнавчого музею, поетеса, видавчиня, перекладачка **Марія Овдієнко,** ще в 2007 р. екс-міський голова Віктор Антоненко виділив на облаштування Кобзаревої світлиці **15 тис грн**, однак фактично зроблено нічого не було. За часів нової влади міста у оформлення світлиці не було вкладено ні копійки, каже Марія Овдієнко, і як структурна одиниця у відділі культури цей міні-музей не числиться, тому конкретно ним ніхто і не опікується. У попередні роки на прохання вчителів та вихователів до дня народження Кобзаря Марія Григорівна проводила екскурсії. Цього року вшанування пам’яті Шевченка відбувалося [досить скромно](https://mpz.brovary.org/shevchenkovi-dni-v-brovarah-ekskursiyi-ta-pokladannya-kvitiv-fotoreportazh/): екскурсій в світлиці не було. Натомість в "Прометеї" бажаючих запросили на концерт, в міську бібліотеку - на виставку, а до пам'ятника Кобзарю поклали квіти.

Віктор Корявий планує, що після переїзду в більше приміщення Кобзарева світлиця поповниться новими експонатами. Наразі ж вони зберігаються в музеї: «Кобзар» 1957 року та ще кілька ювілейних видань.

**Фото - Ірина Ющенко**
