---
title: "23 жовтня Кличко приїде в Бровари підтримати місцевих активістів"
date: 2013-10-16
categories: 
  - "announce"
tags: 
  - "vibir-redaktsiyi"
  - "klichko"
  - "mkts-prometey"
  - "novini"
  - "svavillya"
  - "tisk-na-zhurnalistiv"
  - "udar"
---

**[![Виталий Кличко](https://mpz.brovary.org/wp-content/uploads/2013/10/Vitaliy-Klichko.jpg)](https://mpz.brovary.org/wp-content/uploads/2013/10/Vitaliy-Klichko.jpg)Наступної середи, 23 жовтня, до Броварів приїде народний депутат України, лідер партії «УДАР» Віталій Кличко. Видатний спортсмен та відомий політик здійснить візит до нашого міста, аби підтримати броварських активістів, що зазнали репресій з боку влади та провести відкриту зустріч з мешканцями міста. Про це йдеться у [повідомленні](https://mpz.brovary.org/stop-represiyi-do-brovariv-priyide-vitaliyi-klichko/) Броварської міської організації партії «УДАР».**

Віталій Кличко має намір зустрітися з мешканцями Броварів в **МКЦ «Прометей» 23 жовтня о 18:30.** Лідер «УДАРу» завітає до нашого міста разом з групою депутатів та проведе відкриту зустріч з броварчанами, на якій підніматимуться як загальноукраїнські питання, так і локальні проблеми Броварів. Зокрема, «ударівці» мають намір обговорити проблеми ЖКГ, зниження рівня добробуту та зростання соціальної напруги в Україні, а також поспілкуватися про гострі проблеми Броварів: переслідування місцевих активістів та журналістів, міліцейське свавілля, «здобутки» комунальної реформи по-броварськи та інше.

<iframe src="//www.youtube.com/embed/NRWTXTJbxj4" height="315" width="420" allowfullscreen frameborder="0"></iframe>

Як розповів "Маєш право знати" керівник броварської організації партії УДАР, місцевий депутат **Роман Сімутін**, броварські «ударівці» не виключають, що влада намагається зашкодити проведенню зустрічі. _«З нашого боку буде спеціальне подання на виділення приміщення МКЦ «Прометей» для проведення зустрічі мешканців з групою народних депутатів. Проте знаючи, що місцева влада намагається зірвати практично будь-який непідконтрольний їй захід, ми готуватимемось до різних варіантів розвитку подій»._

_«Ми всі пам’ятаємо, як [безглуздо](https://mpz.brovary.org/zi-shvabroyu-na-vinishhuvach-yak-brovarska-vlada-namagalas-pereshkoditi-vidkritomu-dostupu/) міськвиконком поводив себе під час показу кіноальманаху «Відкритий доступ» в парку «Перемога», коли мер Сапожко не лише виставив на посміховисько самого себе перед усім містом, а й, на жаль, і Бровари перед усією країною. Тому мені хотілося би вірити, що «регіонали» винесуть урок зі своїх попередніх недалекоглядних вчинків і в цьому випадку їм стане розуму не зривати зустріч броварчан з лідером опозиції та улюбленцем всіх українців Віталієм Кличком»_ - додав у своєму коментарі заступник броварського УДАРу **Андрій Качор.**

> Нагадаємо, що раніше Віталій Кличко з трибуни українського парламенту звертав увагу на «кричущі факти протиправних дій» щодо керівника Броварської організації партії УДАР Романа Сімутіна: лідер фракції УДАР доводив до відома народних депутатів інцидент [зі спаленням автомобіля](https://mpz.brovary.org/sogodni-vnochi-deputatu-romanu-simutinu-spalili-avtomobil-video/) місцевого опозиціонера, [позбавлення Сімутіна депутатської ліцензії](https://mpz.brovary.org/deputata-simutina-oshtrafuvali-za-nepokoru-militsiyi-ta-pozbavili-advokatskogo-posvidchennya/) та [незаконне затримання.](https://mpz.brovary.org/deputat-simutin-obitsyaye-prityagti-militsioneriv-do-vidpovidalnosti-za-svoye-nezakonne-zatrimannya-sogodni/) Раніше депутати від УДАРу ініціювали [створення парламентської ТСК](http://www.telekritika.ua/media-i-vlada/2013-10-09/86561) щодо розслідування фактів [нападів та переслідування](https://mpz.brovary.org/za-napadi-na-brovarskih-zhurnalistiv-maye-nareshti-nastati-vidpovidalnist/) на броварських журналістів. Системний тиск влади на броварських активістів Кличко у стінах Верховної Ради порівнював з передумовами революційних турецьких подій на площі Таксім.
