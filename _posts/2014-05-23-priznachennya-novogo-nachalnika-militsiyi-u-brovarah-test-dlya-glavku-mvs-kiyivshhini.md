---
title: "Призначення нового начальника міліції у Броварах - тест для главку МВС Київщини"
date: 2014-05-23
author: 
  username: "shako"
  display_name: "Тарас Шако"
categories: 
  - "rozsliduvannya"
---

**[![35e04285561c58e7bcd0219089c27955](https://mpz.brovary.org/wp-content/uploads/2014/05/35e04285561c58e7bcd0219089c27955.jpg)](https://mpz.brovary.org/wp-content/uploads/2014/05/35e04285561c58e7bcd0219089c27955.jpg)Поки громадськість [гострить люстраційне лезо](https://mpz.brovary.org/nihto-ne-zabutiy-v-brovarah-rozpochinayut-gromadsku-lyustratsiyu/) для тих, хто вірно прислужував Віктору Януковичу, багато одіозних осіб й досі лишається сидіти на високих постах. Та й з вакантними місцями не все гаразд: на ключові посади подекуди намагаються проштовхувати кандидатів із жирними плямами на репутації. Такі призначення, як правило, відбуваються без врахування  громадської думки, внаслідок чого крісла отримують доволі [суперечливі постаті](https://mpz.brovary.org/turchinov-priznachiv-kishhuka-golovoyu-brovarskoyi-rda/).**

Як відомо, революційний вітер у Броварах зніс на своєму шляху не так і багато служак "найлегітимнішого" президента: [начальника міліції Сергія Семікопа](https://mpz.brovary.org/nachalnik-brovarskoyi-militsiyi-napisav-raport-na-zvilnennya-cherez-nedoviru-samooboroni/) та постамент Ілліча перед прокуратурою. І якщо [Леніна громадськість вже встигла замінити на Меч Справедливості](https://mpz.brovary.org/mech-lyustratsiyi-navis-nad-prokurorom-garnikom/) , то пост головного міліціонера Броварів досі залишається вільним.

За інформацією "Маєш право знати", на цю посаду претендує щонайменше шестеро кандидатів: **Микола Македон**, **Анатолій Половко**, **Микола Клименко, Руслан Отрох, Борис Писаренко** та **Олег Алєшко**, який після звільнення Семікопа виконує обов'язки начальника.

Короткий аналіз попередньої діяльності більшості кандидатур вказує на зовсім невтішні перспективи повернення довіри до правоохоронних органів в Броварах.

**Олег Алешко**, який тимчасово керує броварською міліцією, був одним із заступників Сергія Семікопа. Разом зі своїм тодішнім шефом під час розгону мітингу на підтримку  Віталія Запорожця під броварським судом у травні 2012 він особисто вказував бійцям "Беркуту" та "Грифону", кого з протестувальників "пакувати". Відео жорстокого міліцейського "беспрєдєлу" за короткий час набрало кілька тисяч переглядів.

<iframe src="//www.youtube.com/embed/9ptjXmkAB9k" width="600" height="315" frameborder="0" allowfullscreen="allowfullscreen"></iframe>

**Микола Македон** «прославився» ще на посаді керівника районного відділку міліції. У часи його перебування на посаді міліція закривала очі на масштабний дерибан землі в районі за участі тодішнього голови райдержадміністрації Миколи Діденка, щодо якого скандал з отриманням величезного хабаря [прогримів на всю Україну](https://tsn.ua/chorna-hronika/habar-dlya-chinovnikiv-brovariv-42-mln-dolariv.html).

Варто згадати і боротьбу активу села Княжичі з безчинствами сільської голови Ольги Касьян. За словами громади, голова села [розпродувала землю](http://gazeta.ua/articles/scandals-newspaper/_silsku-golovu-knyazhichiv-zvinuvachuyut-u-nezakonnomu-prodazhi-zemel/155335), а бюджет села не наповнювався. Найбільш активних людей, що протистояли розбазарюванню землі, тероризували. Так, активісту Сергію Мартіяну озброєні люди розстріляли будинок, дружину побили і вліляко погрожували. Розгляд заяви Мартіяна до райвідділку свідомо затягувався, а кримінальну справу довго не порушували. Мартіян тоді заявляв, що стріляли перевдягнуті в цивільне працівники міліції.

\[caption id="attachment\_26438" align="aligncenter" width="600"\][![630176_original](https://mpz.brovary.org/wp-content/uploads/2014/05/630176_original.jpg)](https://mpz.brovary.org/wp-content/uploads/2014/05/630176_original.jpg) Мартіян з простріленою ногою. фото - bilozerska.info\[/caption\]

Крім того, у часи правління Януковича Македон був заступником начальника транспортної міліції В'ячеслава Писаренка – ставленика з Донецька.

\[caption id="attachment\_26426" align="alignleft" width="300"\][![половко](https://mpz.brovary.org/wp-content/uploads/2014/05/polovko.jpg)](https://mpz.brovary.org/wp-content/uploads/2014/05/polovko.jpg) А. Половко. фото з соцмереж\[/caption\]

Не менш сумнівна репутація і в **Анатолія Половка,** прізвище якого лунає в кулуарах як одного з претендентів на посаду начальника міліції. Він теж встиг заробити собі кляксу на реноме – командував полком міліції спецпризначенння ГУ МВС України в Київській області за часів Януковича. Чим тоді займались такі полки спеціальної міліції, здогадатись неважко. А за особливі заслуги перед Батьківщиною Половко отримав орден Данила Галицького від Януковича незадовго до кривавих лютневих днів на Майдані Незалежності.

У 2007 його призначили керувати міськвідділом броварської міліції. Але пропрацював він на посаді менше півроку, і на початку січня 2008 з ініціативи депутатів міськради його звільнили за незадовільну роботу правоохоронних органів в місті. «_Ефективність роботи міськвідділу міліції знизилась до критичного рівня_», - говориться у відповідному рішенні Броварської міської ради від 21 лютого 2008 року.

[![рішення половко](https://mpz.brovary.org/wp-content/uploads/2014/05/Scanned001.jpg)](https://mpz.brovary.org/wp-content/uploads/2014/05/Scanned001.jpg)

Ще один охочий обійняти посаду начальника – **Микола Клименко**. Поки що він єдиний з усіх погодився зустрітись з громадськістю та представити своє бачення управління міським відділом міліції. На зустрічі Клименко розказав про свій досвід роботи та біографію.

\[caption id="attachment\_26449" align="aligncenter" width="600"\][![kl](https://mpz.brovary.org/wp-content/uploads/2014/05/kl.jpg)](https://mpz.brovary.org/wp-content/uploads/2014/05/kl.jpg) Клименко на зустрічі з громадськістю\[/caption\]

Так, з 1999 по 2001 Клименко очолював відділ карного розшуку в Броварах, однак потім його понизили до оперуповноваженого ВКР. Таке падіння вниз у кар'єрній драбині працівників правоохоронних органів, як правило, зумовлюється незадовільною роботою, непрофесійністю чи зловживанням службовим становищем. Проте сам Клименко заявив, що його позбавили посади на користь генеральського сина, а не через непрофесійність. "Маєш право знати" вже направило запит до правоохоронних органів з проханням надати інформацію, хто очолював відділ карного розшуку в період з 2001 по 2005 рік, аби перевірити, чи дійсно Клименко каже правду.

Тим не менш, після цієї зустрічі громадські активісти та місцева самооборона написали звернення міністру МВС Арсену Авакову, начальнику ГУ МВС України в Київській області Ярославу Голомші з рекомендацією розглянути кандидатуру Клименка на посаду начальника броварської міліції.

Також громадськість [звернулась до Голомші з пропозицією провести громадські обговорення](https://mpz.brovary.org/brovarchani-vimagayut-uzgoditi-z-gromadoyu-kandidaturu-na-posadu-nachalnika-militsiyi/) кандидатур, аби призначення на цю посаду відбувалось прозоро. До речі, Голомшу також призначали через відкритий конкурс та обговорення.

Відомо також, що нинішній ... Руслан Отрох має бажання очолити міський відділ міліції. Він переконаний,

Начальник міліції в місті – це перш за все захисник прав і свобод, гарант безпеки людей. Відтак цю посаду має отримати тільки той, хто полагодить зіпсований механізм роботи міліцейського відділку. Прозорість у призначеннях на ключові посади має стати не лише гаслом, а принципом, яким керуватимуться в цьому процесі. Чи врахують зауваження і пропозиції громади "на верхах" стане зрозуміло з того, кого призначать головним міліціонером Броварів. Це своєрідний тест для нової влади, і найближчим часом ми дізнаємось його результати.
