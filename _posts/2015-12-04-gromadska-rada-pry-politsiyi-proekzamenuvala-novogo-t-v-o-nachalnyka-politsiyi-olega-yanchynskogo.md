---
title: "Громадська рада при поліції «проекзаменувала» нового т.в.о. начальника  поліції Олега Янчинського"
date: 2015-12-04
author: 
  username: "yschenko"
  display_name: "Ірина Ющенко"
categories: 
  - "hromada"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "gromadska-rada-pry-politsiyi"
  - "novini"
  - "oleg-yanchynskyj"
coverImage: "wp-content/uploads/2015/12/3.jpg"
---

**Це не було звичайне засідання Громадської ради, адже міліції практично вже немає, а поліції, як юридичної особи, ще немає. Однак зустріч активістів із новопризначеним т.в.о. начальника поліції все ж відбулася. Присутні відразу сформулювали питання, на які запланували отримати відповіді від [Олега Янчинського](https://mpz.brovary.org/tymchasovym-ochilnykom-brovarskoyi-politsiyi-pryznachyly-golovu-makarivskogo-rajviddilku). Понад півгодини активісти «екзаменували» нового тимчасового очільника. Чи пройшов головний поліцейський Броварщини тестування від активістів та чи продовжиться співпраця громадськості і броварських правоохоронців - читайте далі.**

> Ми вже писали, що призначення нового начальника поліції в Броварах відбувалося через [протести громадськості](https://mpz.brovary.org/zbory-gromady-i-shyny-pid-miskviddilom-protest-proty-neprozorogo-pryznachennya-kerivnyka-brovarskoyi-politsiyi).  Люди були збурені, адже обласне управління поліції прийняло важливе кадрове рішення без погодження з мешканцями міста, і призначило очільником Броварської поліції начальника Кагарлицького міськвідділу  Володимира Пастушенка - правоохоронця з «нечистою біографією». Лише після тривалих суперечок, барикадування міськвідділу шинами, розгляду біографій 7-х претендентів та [зустрічі з двома кандидатами](https://mpz.brovary.org/dva-mozhlyvi-ochilnyky-brovarskoyi-politsiyi-pospilkuvalys-iz-gromadoyu-u-miskviddili-foto) на посаду очільника Броварської поліції, активісти свій вибір зупинили на кандидатурі Олега Янчинського - начальника Макарівського райвідділку. 

[![Громадська рада](https://mpz.brovary.org/wp-content/uploads/2015/12/4.jpg)](https://mpz.brovary.org/wp-content/uploads/2015/12/4.jpg)

Новопризначений т.в.о. очільника поліції відразу підкреслив, що відкритий до співпраці з громадськістю, і попросив активістів озвучити «проблемні питання», що стосуються роботи міськвідділу. Найперше, чим поцікавилися присутні: «Чому не працює "102"?» Олег Янчинський запевнив, що "102" працює, однак окремі недобросовісні правоохоронці слухавки не беруть, тож головний поліцейський Броварщини розглядає необхідність застосування  до таких  працівників методів адміністративного впливу.

\[caption id="attachment\_49124" align="aligncenter" width="450"\][![](https://mpz.brovary.org/wp-content/uploads/2015/12/SAM_3659.jpg)](https://mpz.brovary.org/wp-content/uploads/2015/12/SAM_3659.jpg) В.о голови Громадської ради та секретар на засіданні були відсутні. «Головування» взяв на себе активіст Ігор Романенко\[/caption\]

Відповідаючи на запитання «Чи вистачає палива для службових машин?», Янчинський  присутніх заспокоїв: запаси бензину є. Окрім того, повідомив правоохоронець, у главку планують виділити 5 тон палива, якого має вистачити на «запуск» 9 груп швидкого реагування: **4** – по місту, **5** – по району, які  вестимуть патрулювання протягом доби. Зізнається, груп замало, однак поки що виходитимуть із кількості наданого палива. Наразі діють **2** слідчо-оперативні групи і одна – додаткова. Також т.в.о. начальника поліції повідомив, що по місту вже курсує один автомобіль із наклейками «поліція».

\[caption id="attachment\_49116" align="aligncenter" width="450"\][![Громадська рада](https://mpz.brovary.org/wp-content/uploads/2015/12/1.jpg)](https://mpz.brovary.org/wp-content/uploads/2015/12/1.jpg) Олег Янчинський\[/caption\]

_«Роботу слідчого відділу оцінюю на «три» з великим мінусом,_ \- так відповів  Янчинський на запитання стосовно роботи слідчого відділу. За словами  т.в.о. начальника поліції,  поки що він не до кінця розібрався, в чому проблема: чи в організації роботи, чи фаховій підготовці слідчих. Однак підкреслив: частина слідчих заслуговує на похвалу, але частина потребує навчання.

У своїх зауваженнях щодо роботи правоохоронців присутні звернули увагу тимчасового очільника поліції на гучні справи, які  «зав’язли» і не розслідуються навіть при наявності доказової бази. Для того, що пришвидшити процес розслідування, Янчинський попросив активістів надати більше інформації щодо цих справ. Наголосили присутні і на необхідності дотримання правоохоронцями графіків профілактичних бесід у школах. Також озвучили побажання і надалі спільно з поліцією  проводити  рейди, що стосуються продажу неповнолітнім спиртних напоїв.

Не менше цікавило присутніх, як наразі відбувається [перехід  із міліції в поліцію](https://mpz.brovary.org/pereatestatsiya-vid-gromadyan-pryjmayut-informatsiyu-pro-nepravomirnu-povedinku-kolyshnih-militsiyantiv/). Янчинський повідомив, що всі працівники міськвідділу пройшли тестування на логіку та знання законодавчої бази. Серед **280** міліціонерів необхідних **50 балів** недобрали **23** правоохоронці. На всіх працівників очікує ще одне випробування під назвою «Тест гідності». А на керівний склад – ще і співбесіда з використанням поліграфу. Лише потім атестаційна комісія прийме остаточне рішення по кожному правоохоронцю.

[![Громадська рада](https://mpz.brovary.org/wp-content/uploads/2015/12/7.jpg)](https://mpz.brovary.org/wp-content/uploads/2015/12/7.jpg)

Активісти влаштували для новопризначеного очільника справжній іспит, засипаючи його запитаннями. Однак Олег Янчинський зауважив, що на новій посаді він перебуває лише два тижні, тож не встиг познайомитися з усіма нюансами та охопити весь об'єм роботи. (Порівняно з селищем Макарів, де О.Янчинський очолював міський відділок міліції, в Броварах населення практично в 10 разів більше - 11,5 тис проти 120 тис.)

В цілому після півгодинного «екзаменування» головного поліцейського Броварщини в активістів залишилося про нього позитивне враження.

[![Громадська рада](https://mpz.brovary.org/wp-content/uploads/2015/12/2.jpg)](https://mpz.brovary.org/wp-content/uploads/2015/12/2.jpg)

 

Нагадаємо: [попереднє засідання](https://mpz.brovary.org/gromadska-rada-pry-militsiyi-proshhaj-zdrastuj-gromadska-rada-pry-politsiyi)  Громадської ради при міліції було де-юре останнє. Де-факто – активісти  вирішили продовжити свою роботу, трансформувавшись разом із міліцією у Громадську раду, але вже при поліції. Для цього було сформовано ініціативну групу, яка наразі займається організаційними питаннями стосовно створення нової ГР. Однак затверджувати склад ініціативної групи Броварська поліція права не має, адже ще не є юридичною особою. Тож із цим питанням активісти в найближчий час мають звернутися до керівництва обласного управління поліції. У цей переломний як для правоохоронців, так і громадських активістів момент, останні не призупинили своєї роботи, а навпаки - взялися нарощувати оберти: протягом листопада, щосереди, проводили прийом громадян, у такий спосіб підстраховуючи правоохоронців. На жаль, під час усіх прийомів (а їх було три) звернулася лише одна особа. Активісти пояснили таку малу кількість звернень поганою поінформованістю населення, тож, сформувавши графік прийому громадян на грудень, вирішили дати більше оголошень на інтернет-ресурсах.

**Щосереди з 17:00 до 20:00** в кім.**103** Броварського міськвідділу поліції прийом громадян **у грудні** вестимуть:

**2.12. – Руслан Осадчук**

**9.12 – Олена Сіверська**

**16.12 – Олександр Теплюк**

**23.12 – Ігор Романенко**

**30.12 – Ігор Романенко**

Наступне засідання Громадської ради запланували провести **22 грудня о 17:00.**

**Фото - автора**
