---
title: "Чому місто повинно  втрачати мільйони?!?"
date: 2016-10-26
author: 
  username: "cherepejnik"
  display_name: "Леонід Черепейнік"
categories: 
  - "kolonka-avtora"
coverImage: "wp-content/uploads/2016/10/groshi.jpg"
---

На початку позачергової сесії, міський голова зняв з порядку денного розгляд проекту [рішення щодо надання згоди на поділ земельної ділянки, продовження термінів укладення договору оренди земельної ділянки](https://brovary-rada.gov.ua/documents/24619.html), з чим звернулося підприємство ТОВ «Основа». Сьогодні у підприємства є земельна ділянка 10,4365 га, для будівництва та обслуговування промислового логістичного комплексу, яка знаходиться в районі Об'їздної дороги в м. Бровари. Дану ділянку  вони хочуть поділити: половину продати іншому підприємству, а половину залишити собі. Новий інвестор має у намірах відкрити нове виробництво, а, відповідно, нові робочі місця (до 400). Тож, наміри гарні – дайте дозвіл на розділення земельної ділянки. Дійсно, справа для міста гарна, якби одне велике «**АЛЕ**».

Ще на попередній земельній комісії представник ТОВ «Основа» просив включити питання розподілу їх земельної ділянки на чергову сесію як додаткове питання.

Я ж попросив не включати це питання у «додаткові», адже це порушення регламенту. Не дивлячись на це,  депутати проголосували, щоб включити його в «додаткові питання», керуючись аргументами представника ТОВ «Основа» про те, що це питання нових інвестицій у місто, створення нових робочих місць,  а отже і важливе, і термінове. Коли прийшла черга до даного питання в цілому, я знов виступив про те, що розгляд та голосування – це порушення регламенту (не було опубліковано на 20 днів на сайті), запропонував зняти питання і включити його  у перелік питань, які будуть розглядатись на позачерговій сесії. І дякуючи Богу мою пропозицію було підтримано.

Коли я взнав, що буде скликатися позачергова сесія, я особисто нагадав Сапожку І.В. і Бабичу П.І. про те, щоб питання ТОВ «Основи» було включене до її порядку денного.

Але, справа ось у чому. За день до позачергової сесії я отримую в руки рішення господарського суду, де відповідачем є ТОВ «Основа». Згідно частини 2 ст. 40 Закону України «Про регулювання містобудівельної діяльності», дане підприємство  **ЗОБОВ’ЯЗАНЕ** було до 07.11.2011 року звернутись (не пізніше ніж через 15 робочих днів з дня реєстрації звернення про його укладення, але до прийняття об’єкта будівництва в експлуатацію) до КП «Бровариінвестбуд» та укласти договір пайової участі по об’єкту свого будівництва. Саме 07.11.2011 в Інспекції державного архітектурно-будівельного контролю у Київській області було зареєстровано декларацію про готовність об'єкта ТОВ «Основа» до експлуатації. Звернення до КП «Бровариінвестбуд» **НЕ НАДХОДИЛО**. У той же час, міська влада теж не звернулась до замовника будівництва і **НЕ НАГАДАЛА** йому про обов’язок.

Прокинулись вони (а я вважаю, що це було навмисно)  тільки 26.06.2015 року, тобто через 3,5 роки після того, як інвестиційні внески не вносились – подали позов до суду на ТОВ «Основа».  Суд ТОВ «Основу» визнав винним у несплаті внесків, проте – відмовив міській владі у позові, оскільки терміну позовної давності (до 3 років) не дотримано. З чим пов’язане це **НЕДОТРИМАННЯ** терміну позовної давності – можна лише здогадуватись. Але це не повинно впливати на ситуацію сьогодні.

Маючи вже таку інформацію (і на інвестиційні раді, і на земельній комісії) я виступав категорично проти того, щоб ми взагалі розглядали цей проект, доки не будуть внесені кошти до міського бюджету.

Коли вони прийшли просити новий дозвіл на новий об’єкт на інвестиційній раді я чув багато «вмовлянь» , типу: «_Це ж нове виробництво, воно не стосується старих справ!_», « _Чому так категорично! Давайте їм надамо дозвіл сьогодні, і за це вже кошти будуть внесені!_», «_Давайте нових справ з ними вести не будемо, але ж стару цю землю поділити можна!_» і т.д.

**АЛЕ** - я так не вважаю! Я блокував ці проекти, доводячи всім, що не можна вести будь-які справи з ТОВ «Основа» без власника (а не наймана людина – представник), сяде з нами - депутатами, а не в кабінеті міського голови, за стіл перемовин, ми затвердимо певну суму пайового внеску і він добровільно внесе ці кошти у міський бюджет.

При максимальних 10% від вартості, дехто говорить про суму пайового внеску у 33 млн грн. Я ж особисто чув, як представник ТОВ «Основи» публічно говорить, що у 2011 році їх об’єкт коштував по мінімуму 110 млн. (пам’ятаємо курс - 8 грн) і в такому разі внесок міг бути – 11 млн. грн. Але ж сьогодні вже 2016 рік, і долар вже не 8 грн, а 28 грн… Я розумію, що 100 млн. грн (з урахуванням курсу валют) ніхто не буде сплачувати, але якщо, навіть по заниженій вартості, по старих розцінках, місто може отримати близько 10 млн. грн, то я буду вважати, що я не дарма ходжу на інвестиційну раду та земельну комісію, як депутат і розбираюсь у кожній ситуації окремо. Але як вирішити яку саме суму повинне сплатити підприємство, якщо на всі засідання приходить не власник, а представник, і ми не можемо дійти згоди???

То чому ж місто повинно втрачати мільйони?!? Мені не важливі стосунки мера з власником підприємства, я хочу, щоб місто, у разі можливості заробити – мало ці кошти! Саме тому, на моє прохання, дане питання було зняте з порядку денного позачергової сесії. Але, на чергову сесію даний проект рішення знов виноситься - то може не потрібно було взагалі знімати, а потрібно забути «старі гріхи» і погодитись на нове будівництво, як Ви вважаєте громада?

пс. Дякую [Роману Сімутіну](https://mpz.brovary.org/zakony-ne-dlya-nas-abo-shho-nam-zakon/), що колись розбирав "по поличках" цю ситуацію.
