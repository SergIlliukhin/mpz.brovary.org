---
title: "В Нацполіції оголосили про результати службового розслідування перестрілки в Княжичах"
date: 2017-01-16
author: 
  username: "pravoznaty"
  display_name: "Маєш право знати"
categories: 
  - "vlada"
  - "novyny"
tags: 
  - "bryfing-mvs"
  - "brovary"
  - "knyazhychi"
  - "novini"
  - "politsiya"
  - "rozliduvannya-rozstrilu-pravoohorontsiv"
coverImage: "wp-content/uploads/2017/01/15350734_1217185265034985_6670699472567209951_n.jpg"
---

**Як [повідомляє](https://www.unian.ua/incidents/1722826-politsiya-zavershila-rozsliduvannya-perestrilki-u-knyajichah-jertvami-yakoji-stali-5-politseyskih.html) інформаційна агенція УНІАН, 13 січня на брифінгу очільники Нацполіції України заявили, що розслідування перестрілки у Княжичах завершене. Щодо винуватців будуть вжиті дисциплінарні заходи.**

Під час брифінгу в МВС, який відбувся в п’ятницю, **13 січня**, заступник голови Національної поліції – начальник Головного слідчого управління **Олександр Вакуленко** та начальник Департаменту карного розшуку **Сергій Князєв** повідомили, що поліція завершила розслідування перестрілки у Княжичах Броварського району, внаслідок якої **4 грудня 2016 року** загинули **5** правоохоронців, і пообіцяв оперативно проінформувати суспільство про вжиті заходи за результатами службового розслідування.

_"Безпосередньо у Національній поліції на сьогоднішній день завершено проведення службового розслідування, і я думаю, що буквально, можливо, сьогодні, можливо, у понеділок буде вже підписаний дисциплінарний наказ реагування, і це буде також предметом інформування суспільства і засобів масової інформації про ті заходи, яких вжила Національна поліція",_ - сказав Вакуленко.

[Нагадаємо](https://mpz.brovary.org/v-perestriltsi-pid-brovaramy-zagynulo-5-politsejskyh-dvoye-z-nyh-brovarchany/), за даними правоохоронців, понад місяць тому, **4 грудня**, вночі в **селі Княжичі** оперативники столичного карного розшуку за підтримки спецпідрозділу КОРД проводили спецоперацію із затримання зловмисників, яких підозрюють у серії пограбувань і розбійних нападів на киян та жителів Київської області. У цей час броварський наряд поліції охорони виїхав у цей самий район на автоматичне спрацювання охоронної сигналізації. Між поліцейськими виникла перестрілка, внаслідок якої загинули п’ять працівників поліції. Зловмисники, на яких чатували поліцейські, втекли, але згодом їх затримали.

Серед загиблих – двоє із броварського відділку:  молодший інспектор Броварського міжрайонного відділу Управління поліції охорони старший сержант поліції **Євген Куртєв** та молодший інспектор Броварського міжрайонного відділу Управління поліції охорони старший сержант поліції **Сергій Орлов**. Загиблому **Сергію Орлову** було 24 роки. Навесні повинен був захистити диплом бакалавра. Мріяв стати поліцейським, як батько. **Євгену Куртєву** було 25. Близько 4-х років тому переїхав з Луганщини в Київську область. У Євгена залишилась жінка. Поховали хлопців в Броварах на Алеї Слави, що знаходиться на новому кладовищі, поруч із героями АТО.
