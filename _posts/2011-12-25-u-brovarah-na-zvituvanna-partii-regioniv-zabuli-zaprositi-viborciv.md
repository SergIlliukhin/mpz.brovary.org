---
title: "На звітування броварської Партії Регіонів забули запросити... виборців!"
date: 2011-12-25
author: 
  username: "pravoZnaty"
  display_name: "Маєш право знати"
tags: 
  - "andriyevskyj"
  - "bagmut"
  - "bazyshyn"
  - "dobrovolskyj"
  - "ekta"
  - "zayets"
  - "zvituvannya"
  - "krat"
  - "kuzhym"
  - "novini"
  - "oksyutenko"
  - "onyshhenko"
  - "partiya-regioniv"
  - "semenyuk-kiyashko"
  - "senko"
  - "troshhenko"
  - "fedorenko"
---

![](https://mpz.brovary.org/wp-content/uploads/2011/12/Партія-Регіонів-Бровари.jpg "Партія Регіонів Бровари")"20 грудня у Броварах відбулася конференція Броварської міської організації Партії Регіонів. Голова Партії **Сергій Федоренко** підвів підсумки роботи організації за 2011 рік. З доповіддю про проблеми, розвиток та перспективи реалізації молодіжної політики в місті виступила член Партії Регіонів, секретар Броварської міської ради **Олена Семенюк**. Вручені партійні квитки новим членам <!--more-->організації та Подяки найактивнішим. Заслухані звіти депутатів міської ради - членів Партії Регіонів: **Володимира Онищенка**, **Лідії Сенько**, **Наталії Багмут**, **Ігоря Трощенка**" - це повідомлення з офіційного сайту Броварської міської ради.

У шикарній залі на вул.Київській, 298 в цей вечір можна було побачити всю "політичну еліту" міста: - депутати Партії Регіонів; - працівники апарату Броварської міської ради; - члени міського виконавчого комітету; - заступники броварського міського голови; - представники МГО "Союз молоді регіонів України"; - існуючі і нові члени партії...

Не було на даному заході лише одного і самого ключового учасника - простих громадян міста, **виборців**, які наділили всіх цих людей повноваженнями, які вони тепер активно використовують, і не завжди на користь нас з Вами. Броварські "регіонали" відзвітували, так би мовити, самі собі, самі ж свою діяльність і схвалили.

Ну а для нас з Вами вони показали ось таке відео у радянському стилі "Наша партия нас бережет":

<iframe width="480" height="360" src="https://www.youtube.com/embed/44rAT5GvAGU" frameborder="0" allowfullscreen></iframe>

Нагадаю, що тиждень назад депутат [Володимир Онищенко у телефонній розмові повідомив мене](https://mpz.brovary.org/novini/deputat-onischenko-zaproshue-na-zvituvanna-lishe-svoih-viborciv/ "Депутат Онищенко запрошує на звітування лише своїх виборців"), що звітуватиме перед виборцями 20 грудня у вечірній час у 5-ій або 8-ій школі, але, очевидно, до виборців він так і не дійшов - партія важливіше...

Додатково у газеті "Броварська панорама" (№49 від 22.12.2011) були надруковані звіти наступних депутатів, які не забажали особисто зустрічатися зі своїми виборцями: **Партія регіонів:** - Трощенко Ігор В’ячеславович; - Добровольский Володимир Миколайович; **Партія "Зелені"** - Крат Андрій Володимирович; - Андрієвський Вадим Анатолійович; **Політична партія Всеукраїнське об’єднання "Батьківщина" (підробка під Тимошенківську)** - Заєць Євгеній Миколайович; - Кужим Юрій Сергійович;

#### Зірвано звітування депутатів ВО "Свобода"

У п'ятницю, 23 грудня о 17:00, в ЖЕКу №5 мало відбутися звітування депутатів ВО "Свобода" перед виборцями, але коли наші активісти підійшли до місця звітування, то побачили там лише одного депутата - **Базишина Петра Євгеновича**, який вибачався перед виборцями за те, що не зможе провести звітування. Справа в тому, що керівник ЖЕКу №5, який напередодні пообіцяла, що зала буде в розпорядженні депутатів, в день звітування раптово зрозуміла, що це ж п'ятниця, що це ж кінець робочого дня і що залу вона не надасть. Вона повідомила депутатів, що вони мали подати офіційне звернення, зареєструвати його в апараті ради, і тоді вона б, можливо, надала залу. Працівники апарату ради також розвели руками - звітування не буде!

Чи було це зроблене навмисно, через те, що депутати ВО "Свобода" останнім часом часто підтримують опозиційних мажоритарників у міській раді, чи просто так вийшло - вирішувати Вам, шановні броварчани.

#### Хто ще відзвітувався

У п'ятницю, 23 грудня о 17:00, у школі №3 звітував депутат **Оксютенко Володимир Миколайович** - представник Партії зелених України (не плутати з політичною партією "Зелені" ;) - але на звітування, окрім представників апарату ради, наших активістів і пари бабусь ніхто не прийшов. Або людей не цікавить його діяльність, або їх не дуже активно запрошували - коментувати не буду. Але по факту того, що він все-таки не побоявся глянути в очі виборцям - вважаємо, що звітування відбулось.

**P.S.** Про початок процедури звітування депутатів Броварської міської ради можна прочитати тут: [Броварським депутатам соромно дивитися в очі виборцям](https://mpz.brovary.org/novini/brovarskim-deputatam-soromno-divitisa-v-oci-viborcam/ "Броварським депутатам соромно дивитися в очі виборцям?")
