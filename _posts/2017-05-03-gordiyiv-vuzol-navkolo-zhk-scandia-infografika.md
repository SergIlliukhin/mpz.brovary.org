---
title: "Гордіїв вузол навколо ЖК \"Scandia\" - ІНФОГРАФІКА"
date: 2017-05-03
author: 
  username: "mizina"
  display_name: "Дарина Мізіна"
categories: 
  - "rozsliduvannya"
  - "vlada"
tags: 
  - "2-zhytlovyj-rajon"
  - "scandia"
  - "afrodita"
  - "brovary"
  - "budivnitstvo"
  - "vibir-redaktsiyi"
  - "zhytlovyj-kompeks"
  - "zhytlovo-servisna-kompaniya"
  - "zabudova"
  - "novini"
  - "osynka"
  - "prosperitas"
  - "robocha-grupa"
  - "skotnikov"
coverImage: "wp-content/uploads/2017/04/Prezentatsyya15.jpg"
---

**Історія з [ЖК "Scandia"](https://www.facebook.com/scandia.ua) нагадує такий собі гордіїв вузол, розплутати який, очевидно, вдасться нескоро. Суперечка навколо побудови у ІІ-му житловому районі Броварів цього комплексу триває з минулого року. Міська влада, члени громади, а також представники забудовника ЖК "Scandia" (ТОВ "Просперітас", "Афродіта" і "Житлово-сервісна компанія") намагаються дійти компромісу і розробити Меморандум, що задовольнить інтереси всіх сторін. Однак конфлікт навколо ЖК і близько не здається вирішеним, натомість уже влітку забудовник обіцяє ввести в експлуатацію першу чергу будівництва. "Маєш право знати" спробувало розплутати цей «скандинавський» гордіїв вузол.**

Зараз складно найти новобудови, щодо яких би не виникали питання. То забудовники [прокладають комунікації](https://mpz.brovary.org/zakonne-prokladannya-komunikatsij-chy-bomba-upovilnenoyi-diyi/) з проблемами, то ДБК "Меркурій" [здає](https://mpz.brovary.org/deshevi-kvartyry-vid-dbk-merkurij-ni-gazu-ni-liftiv-ni-dorogy/) недороблену житлову будівлю, то компанія "Альянс Новобуд", будуючи у Броварах новий ЖК "Крона парк", [вирубує](https://mpz.brovary.org/pid-nizh-63-sosny-ubyly-te-shho-davalo-zhyttya-foto/) десятки здорових сосен, проти чого протестує громада. А при будівництві ЖК "Лісовий квартал" компанія взагалі [нехтує](https://mpz.brovary.org/miska-vlada-prykryvaye-vykradennya-dytyachogo-sadochku/) будівництвом [дитячого садочку](https://mpz.brovary.org/chy-buty-shhe-odnomu-sadochku-u-lisovomu-kvartali/), стверджують громадські експерти. Також постійно виникають питання щодо щільності населення в нових ЖК. Отримав свою долю "розборок" і **ЖК "Скандія"**, що будується у ІІ-му житловому районі Броварів.

Однією з головних причин конфлікту стали [природні умови](https://mpz.brovary.org/pidtoplennya-brovariv-ozera-shho-roblyat-pogodu-u-misti/) Броварів та території нового житлового комплексу. Як зазначає активіст та член робочої групи **Віктор Малофієнко**, наше місто розташовується на рельєфі, і перепад висоти на ділянці для забудови складає від 25 до 12 метрів, через що води міста стікають саме туди. У зв’язку з цим є імовірність виникнення так званого баражного ефекту. Тобто пальові поля під житловою забудовою можуть стати перепоною для відтоку води й тим самим спричинити підвищення її рівня, викликавши підтоплення інших районів міста. Активіст не один рік займається проблемою підтоплення Старого міста та [має багато претензій до забудовника](https://mpz.brovary.org/brovarska-nyzyna-svitloshhyna-v-chasy-bezzakonnya/), зокрема зараз вимагає створення математичної моделі навантаження на грунти в зоні будівництва.

\[caption id="attachment\_69664" align="aligncenter" width="600"\][![](https://mpz.brovary.org/wp-content/uploads/2017/04/Malofiyenko.jpg)](https://mpz.brovary.org/wp-content/uploads/2017/04/Malofiyenko.jpg) Віктор Малофієнко\[/caption\]

Забудовник із ситуацією знайомий та обіцяє вирішити проблему з водопониження, відведення дощових вод локальною каналізаційною системою, очисними спорудами та скидом вод у р. Осинка, поза сельбищною територією села Княжичі.

Однак, на думку окремих активістів, це ситуацію не врятує. Вони впевнені в тому, що ніхто забудовнику точку скиду очищених вод не погодить, що все сплавлятимуть природними руслами, що потужностей очисних споруд ЖК, так само, як і системи каналів у Княжичах, швидше за все, не вистачить.

[![](https://mpz.brovary.org/wp-content/uploads/2017/04/17342951_393046821093647_6208376435033052061_n.jpg)](https://mpz.brovary.org/wp-content/uploads/2017/04/17342951_393046821093647_6208376435033052061_n.jpg)

Про проблеми забудови у ІІ-му житловому району раніше [писала](https://mpz.brovary.org/nebezpeky-zabudovy-ii-mikrorajonu/) активістка та член робочої групи **Ірина Нікітчина,** де наголошувала на обмеженій потужності очисних споруд каналізаційної мережі. Та забудовник зазначає, що доєднатися до каналізаційної мережі зможе більше домогосподарств, ніж за розрахунком, оскільки в сучасному світі водоспоживання йде більш ощадливо і норму добових викидів 250 літрів на 1 особу можна вважати застарілою. У цілому, забудовник ніби дослухався до всього зазначеного. Аби не виникали сумніви у відповідності проекту забудови до будівельних норм, замовив новий проект у розробника генплану м. Бровари та детального плану, у ДП ДІПРОМІСТО; прийняв рішення йти за 5-ю категорією складності та експертизою; навіть об’ємне рішення забудови змінилося. Враховуючи вимоги інсоляції та сусідство з садибною забудовою, будинки набули змінної поверховості.

\[caption id="attachment\_69665" align="aligncenter" width="600"\][![](https://mpz.brovary.org/wp-content/uploads/2017/04/Nikitchyna.jpg)](https://mpz.brovary.org/wp-content/uploads/2017/04/Nikitchyna.jpg) Ірина Нікітчина\[/caption\]

Ситуація увійшла до зони уваги міських депутатів ще в листопаді минулого року і потім, коли на 22-гу чергову сесію Броварської міської ради, що відбувалася **15 грудня 2016 року**, було винесено [проект рішення](http://brovary-rada.gov.ua/documents/26215.html) "Про відмову від договорів оренди земельних ділянок". Його ініціатором був депутат міської ради **Юрій Скотніков** (фракція "Самопоміч"). Документ стосувався території в майже 80 га південніше вулиць Анатолія Луценка (Богунської) та Маяковського, де має постати ЖК "Скандія", та пропонував розірвати договір оренди землі між містом та забудовником. Проект рішення винесли на сесію, проте на початку засідання зняли з порядку денного "за рекомендацією профільної комісії та погоджувальної ради".

\[caption id="attachment\_66862" align="aligncenter" width="600"\][![](https://mpz.brovary.org/wp-content/uploads/2017/02/skotnikov.jpg)](https://mpz.brovary.org/wp-content/uploads/2017/02/skotnikov.jpg) Юрій Скотніков\[/caption\]

Було вирішено розробити **Меморандум** за участі трьох сторін: міської ради, забудовника та громади. **2 лютого 2017 року** міський голова своїм [розпорядженням](http://brovary-rada.gov.ua/documents/26680.html) утворив **робочу групу** щодо забудови ІІ житлового мікрорайону в районі вулиць Анатолія Луценка (Богунської) та Маяковського. Список учасників робочої групи можна переглянути [тут](https://onedrive.live.com/view.aspx?resid=76CC13A1B9E773BD!2874&ithint=file%2Cdocx&app=Word&authkey=!AKrRDyCe6lQ6hG0), щоправда він двічі коригувався: [16 лютого](http://brovary-rada.gov.ua/documents/26763.html) та [23 лютого](http://brovary-rada.gov.ua/documents/26814.html).

За весь цей час сторони зустрічалися не раз і не два, устигли напрацювати кілька варіантів Меморандуму, одначе компромісу так і не досягли. На останній зустрічі вже готовий документ так і не підписали остаточно. Щоразу виникають протиріччя, усунути які жодна зі сторін, здається, не здатна (чи то не дуже й охотна). Так, члени робочої групи намагаються отримати від забудовника "по максимуму", аби наділити район соціальною інфраструктурою, місто — рекреаційною зоною, а прилеглі території убезпечити від підтоплень. Натомість, як зазначає компанія-забудовник, виконання всього спектру вимог активістів потягне за собою такі фінансові витрати, що прибутку від продажу квартир просто не вистачить.

Забудовник стверджує, що дослухається до претензій, що всі потрібні документи є, що експертизу проекту проведено вже за 5-ю, а не 3-ю категорією складності, але територія важка для освоювання, квартири й так продаються недорого, і він не може працювати собі в збиток. Але готовий, у разі коригування інвестиційного зобов'язання. Міська ж влада містобудівні умови й ДПТ змінювати не збирається та стоїть на умовах: покласти всі витрати на забудовника. До чого домовляться сторони? Наразі питання зависло в повітрі. Подейкують, що у разі "вигнання" забудовника на його місце вже мітять інші компанії.

Дані щодо основних положень Меморандуму від робочої групи та забудовника (відповідно до Меморандуму, який представники компанії презентували на крайньому засіданні **4 квітня**) ми спробували узагальнити в наведеній нижче інфографіці.

![](https://mpz.brovary.org/wp-content/uploads/2017/04/go.png)

Зазначимо також, що **13 березня 2017 року** набула законної сили [постанова Київського апеляційного адміністративного суду](http://reyestr.court.gov.ua/Review/65439464), якою відкликалися дозвільні документи на продовження робіт у ЖК "Scandia" у зв'язку з невідповідністю проекту будівельних робіт 3-ї категорії складності. Однак після цього забудовник звернувся до Вищого адміністративного суду України. У результаті, **23 березня** було ухвалене [рішення про зупинення виконання попередньої постанови до розгляду Вищим адміністративним судом України цієї касаційної скарги](http://reyestr.court.gov.ua/Review/65516417#).

Не раз підіймалося й питання проведення **громадських слухань** по справі "Скандії", як це, наприклад, відбулося [у випадку з "Альянс Новобуд"](https://mpz.brovary.org/u-brovarah-vidbulysya-gromadski-sluhannya-adminresurs-peremig-foto/). Однак, як вважає **Петро Бабич,** голова робочої групи та секретар міської ради, наразі такої потреби немає. А от фахівець із питань архітектури **Ірина Нікітчина,** яка теж займалася цією справою, взагалі вважає такий формат абсолютно недієвим. _"На прикладі "Альянс Новобуд" ми вже побачили, що таке громадські слухання насправді: забудовник просто використовує свої, переважно фінансові, ресурси, аби якомога більше людей проголосували за вигідний для нього варіант", —_ коментує експерт.

Як бачимо, справа багатостраждального житлового комплексу й досі далека від будь-якого логічного завершення. Зустрічі робочої групи та забудовника, як правило, не несуть у собі жодної результативності. Тим часом, як зазначають у самому ЖК "Скандія", будівництво об'єктів перебуває в активній фазі, адже вже цього року планується введення в експлуатацію першої черги.

[![](https://mpz.brovary.org/wp-content/uploads/2017/04/17629606_744804209026950_5339000099678123460_n.jpg)](https://mpz.brovary.org/wp-content/uploads/2017/04/17629606_744804209026950_5339000099678123460_n.jpg)

На думку мимоволі спадають рядки відомої пісні: "Надейся и жди". Отож, будемо сподіватися, що учасники діалогу таки визначаться зі своїми пріоритетами, встановлять реальні цілі та віднайдуть конструктив, який зможе розв'язати цей скандинавський гордіїв вузол.

**Фото - "Маєш право знати" та з FB-[сторінки](https://www.facebook.com/groups/scandia.for.life) ЖК "Скандія"**
