---
title: "\"Чіткі\" відповіді на компліментарні запитання: мер зустрівся зі своїми журналістами"
date: 2012-07-11
author: 
  username: "Aleechka"
  display_name: "Аліна Дяченко"
categories: 
  - "kolonka-avtora"
tags: 
  - "brovary"
  - "brovaryi"
  - "zhurnalisti"
  - "zakritist"
  - "zmi"
  - "komunalni-zmi"
  - "mer-brovariv"
  - "sapozhko"
  - "tisk-na-zhurnalistiv"
coverImage: "wp-content/uploads/2012/07/Svobodu-slovu.gif"
---

[![](https://mpz.brovary.org/wp-content/uploads/2012/07/Svobodu-slovu-300x261.gif "Свободу слову!")](https://mpz.brovary.org/wp-content/uploads/2012/07/Svobodu-slovu.gif)Днями на сайті Броварської міської ради з’явилась потішна новина – «**[Зустріч міського голови з представниками Броварських комунальних ЗМІ](http://brovary.kiev.ua/zustr%D1%96ch-m%D1%96skogo-golovi-z-predstavnikami-brovarskikh-komunalnikh-zm%D1%96)**». У ній, як завжди, дуже лаконічно розповідається про чергову суспільно важливо подію у житті броварчан: «_5 липня у Броварах, у приміщенні виконавчого комітету міської ради, відбулася зустріч міського голови Ігоря Сапожка з представниками Броварських комунальних ЗМІ. Міський голова ознайомив присутніх з підсумками соціально-економічного та культурно - освітнього розвитку Броварів за 6 місяців поточного року, дав чіткі відповіді на поставлені запитання_».

Здавалося б, таке коротке інформаційне повідомлення, та воно породжує цілу низку запитань, при чому як безпосередньо до міського голови, так і до всієї системи влади, яку він уособлює.

По-перше, чому на зустріч було запрошено лише і виключно журналістів комунальних ЗМІ та повністю проігноровано представників інших міських видань, яких у Броварах не так вже й мало? Чому журналістів газет «**Старий центр**», «**Громадський захист Київщини**», «**Маєш право знати**», «**7 днів**», «**Броварська варта**», «**Громадська думка**», «**Правда Броварщини**», «**Київщина мала Батьківщина**» позбавлено права поспілкуватись напряму з очільником міста?

По-друге, навіщо ознайомлювати з підсумками виконання програми розвитку міста за І півріччя 2012 року тих, хто тільки тим і займається, що висвітлює це виконання щодня? Що нового мер може розповісти тим, хто і так ходить щотижня на його оперативні наради, засідання виконкому, сесії ради та інші муніципальні заходи? Краще б пан міський голова розповів про здобутки влади на зустрічі з тими, хто дійсно не відчуває «позитивної динаміки» у розвитку міста – з простими громадянами, які щосереди вишукуються у чергу до нього на прийом та пишуть численні звернення зі скаргами та пропозиціями.

«По-третє» стосується останньої фрази, яка вже традиційно викликає у мене іронічну посмішку. А хто власне вирішив, що Сапожко дав саме «_чіткі_» відповіді на поставлені запитання? Автор цієї офіційної замітки? І які саме запитання, до речі? Зрештою можна собі уявити, які це були запитання – від повністю контрольованих владою журналістів. Вочевидь, саме тому і були запрошені виключно «ручні» акули пера – щоб не було гострих, несподіваних, незапланованих, незручних запитань, якими б з легкістю засипали мера [журналісти незалежних та опозиційних видань](https://mpz.brovary.org/budni-brovarskih-zhurnalistiv-zhodnih-zruchnostey-i-nezakonni-pereshkodi/).

Та, схоже, міський голова Броварів уникає відкритих зустрічі як з мешканцями, так і з журналістами, кожен раз ретельно відбираючи коло «допущених» осіб. На початку року у такому «режимі» проходило його звітування перед громадою – «[лише перед обраними](https://mpz.brovary.org/miskiy-golova-tishkom-nishkom-vidzvituvav-lishe-pered-veteranami/)». Тепер ця тактика застосовується і до журналістів.

Проте Ігор Васильович, схоже, забуває, що мерське крісло має свою ціну, і називається вона «публічність», що означає не «відкритість для своїх», а «відкритість для кожного». І щоб довести, що він дійсно відповідає займаній посаді, йому слід, керуючись принципом свого відомого однопартійця, нарешті наважитись вийти до людей, які справді мають бути головними для нього.
