---
title: "Бровари у рік Кози. Частина третя: Літо"
date: 2015-12-28
categories: 
  - "rozsliduvannya"
  - "brovary"
tags: 
  - "brovary"
  - "vibir-redaktsiyi"
  - "novini"
  - "rik-kozy"
---

Літо 2015-го обіцяло бути гарячим в багатьох сенсах: на Сході не припинялися активні бойові дії, наше місто несло чергові людські втрати, а водночас вся країна, в т.ч. і Бровари вже вели підготовку до місцевих виборів. Спекотно було у Броварах і від небезпечних пожеж, резонансних вибухів, політичних підпалів, а ще – сенсаційних звинувачень. Ці три місяці для міста були багаті на вражаючі події, котрі неабияк вплинули на його майбутнє.

**Концерт року: BRUTTO**

[![brutto-213-1024x683](https://mpz.brovary.org/wp-content/uploads/2015/12/brutto-213.jpg)](https://mpz.brovary.org/wp-content/uploads/2015/12/brutto-213-1024x683.jpg)

Заряд броварському минулорічному літу уже на початку червня дав легендарний **Сергій Міхалок**, котрий привіз у «Термінал» свій новий проект BRUTTO. Реклама концерту заполонила усе місто, квитки закінчились ще за декілька днів до виступу, на BRUTTO у Бровари їхали навіть з інших країн. Не дивно, що [увечері 5 червня у Концерт Холі був аншлаг.](https://mpz.brovary.org/krov-z-molotkom-brutto-mihalok-porvali-brovari-robochim-pank-rokom/)

<iframe src="https://www.youtube.com/embed/Q8EQbML2EQk" width="560" height="315" frameborder="0" allowfullscreen="allowfullscreen"></iframe>

Екс-«Ляпіс Трубецкой» розпочав без «розкачки», відразу «вальнув» головні хіти всуміш з новими речами. Концерт тривав понад дві години, але на броварських вулицях тієї ночі ще довго лунали «Воины света» у виконанні його відвідувачів.

**Зашквар року: тимчасові "ретро-туалети"**

[![10377548_1451785508470742_6566247333066704512_n](https://mpz.brovary.org/wp-content/uploads/2015/12/10377548_1451785508470742_6566247333066704512_n.jpg)](https://mpz.brovary.org/wp-content/uploads/2015/12/10377548_1451785508470742_6566247333066704512_n.jpg)

На цю позицію хотілося номінувати багатьох претедентів, однак після довгих роздумів історія зі спорудженням комунальних вбиралень у парках та скверах міста все таки перемогла усіх конкурентів. Початок будівництва громадських туалетів спочатку викликав схвальні відгуки городян, адже навіть у найбільшому парку міста не було жодної вбиральні, до якої можна було би безпечно зайти. Проте пізніше виявилося, що йдеться не про звичний - у розумінні мешканця міста 21-століття-  туалет де є, принаймні, водовідведення. А про маленьку цегляну будівлю над… вигрібною ямою, звідки асенізатори мають періодично відкачувати нечистоти. Довершували концепцію об’єкту вхідні двері із вічком, щоб відвідувач вбиральні міг подивитися «хто там?».

[![63](https://mpz.brovary.org/wp-content/uploads/2015/12/63.jpg)](https://mpz.brovary.org/wp-content/uploads/2015/12/63.jpg)

Покращити імідж броварським ретро-туалетам  спробували яскравими графіті на його стінах. І справді, деякий час намальований на вбиральні «українізований» моряк Папай ще міг відволікати увагу від смороду навколо себе. Проте історія інфраструктурного апгрейду завершилася вже за кілька місяців: [туалети закрили «на зимовий період».](https://dostup.pravda.com.ua/news/publications/u-brovarakh-na-tualet-u-miskomu-parku-vytratyly-pivmiliona-hryven-i-zakryly-ioho-na-zymu) Виявилося, що дане санітарне «новаторство» вартістю півмільйони гривень нестабільно працює на морозі.

**Громадські обговорення року: "за" і "проти" дитячих атракціонів**

[![gromadski-sluhannya-atraktsiony-7](https://mpz.brovary.org/wp-content/uploads/2015/12/gromadski-sluhannya-atraktsiony-7.jpg)](https://mpz.brovary.org/wp-content/uploads/2015/12/gromadski-sluhannya-atraktsiony-7.jpg)

Спочатку кілька масових суперечок у фейсбуці, потім – заяви та збір підписів, і зрештою –[реальне публічне обговорення в офлайні.](https://mpz.brovary.org/nedytyachi-prystrasti-cherez-dytyachi-atraktsiony-persha-sproba-publichnyh-debativ-u-brovarah/) Під відкритим небом, за участі понад сотні учасників, усіх сторін конфлікту та представників влади, в режимі «відкритого мікрофону» та під прицілом об’єктивів відбулися неформальні, але перші «правильні» громадські слухання у Броварах. Громадська активістка **Анна Хмуренко** запропонувала усім прихильникам та противникам вуличних дитячих аукціонів, які цього літа заполонили місто і викликали неоднозначне до себе ставлення, зустрітися разом.

[![gromadski-sluhannya-atraktsiony-17 (1)](https://mpz.brovary.org/wp-content/uploads/2015/12/gromadski-sluhannya-atraktsiony-17-1.jpg)](https://mpz.brovary.org/wp-content/uploads/2015/12/gromadski-sluhannya-atraktsiony-17-1.jpg)

[![gromadski-sluhannya-atraktsiony-20](https://mpz.brovary.org/wp-content/uploads/2015/12/gromadski-sluhannya-atraktsiony-20.jpg)](https://mpz.brovary.org/wp-content/uploads/2015/12/gromadski-sluhannya-atraktsiony-20.jpg)

Під час цієї зустрічі пропонувалося обмінятися власними аргументами «за» чи «проти» хаотичного розміщення атракціонів, проконсультуватися в адміністративних питаннях з владою, знайти баланс між інтересами бізнесу і громадою.

<iframe src="https://www.youtube.com/embed/FAeKe9t6cHA" width="560" height="315" frameborder="0" allowfullscreen="allowfullscreen"></iframe>

Передусім завдяки кращій підготовці та мобілізації того вечора перемогли власники дитячих атракціонів та їхні прихильники. Однак за великим рахунком це той випадок, коли сам факт проведення першого такого  публічного обговорення на міській площі більш вагомий, ніж його результат.

**Тренінги року: Пекар і Солонтай на броварській Школі Свідомого Громадянина.**

**Валерій Пекар, Олександр Солонтай Дмитро Шерембей та Анна Валенса** - це прізвища з вищої ліги української молодої громадсько-політичної думки. Провести безцінні – але безкоштовні – бліц-навчання для всіх охочих броварчан ці четверо погодилися на запрошення броварського проекту Brain Event та за сприяння ГП «Нова країна». Тож протягом вихідних 20 та 21 червня у Броварах відбувся тренінг «Школа Свідомого Громадянина».

<iframe src="https://www.youtube.com/embed/0r7AkALfge0" width="560" height="315" frameborder="0" allowfullscreen="allowfullscreen"></iframe>

Під час тренінгу було прочитано п’ять лекцій: “Успішні соціальні проекти. Міф чи реальність?“, “Креативний Активізм” (Дмитро Шерембей), “Психологічний вік людини і громади”  (Анна Валенса), “Як успішно комунікувати з місцевою владою і контролювати її громадою” та “Інтегральна динаміка. Розвиток суспільства” від Валерія Пекара. Наприкінці тренінгу відбулася фасилітаційна сесія фомування запитів громади м. Броварів до кандидатів на посаду мера у жовтні 2015 року. Участь в тренінгу взяли близько 40 осіб, а всі відеозаписи лекцій були [викладені на Ютюб.](https://www.youtube.com/watch?v=Esyn2Qnf8BE&index=3&list=PLlEVmBZxyDaANY4ReI0eqV9nM94EdaK5K) Цим тренінгом тодішня ще позапартійна міська громада розпочала технологічну підготовку до осінніх виборчих перегонів.

**«Стартап» року: HromadskeBro.TV**

[![DSC_1255](https://mpz.brovary.org/wp-content/uploads/2015/12/DSC_1255.jpg)](https://mpz.brovary.org/wp-content/uploads/2015/12/DSC_1255.jpg)

Назву цієї номінації автор не випадково взяв в лапки, адже стартап передбачає собою успішний розвиток, чого в даному випадку не відбулося.  Громадське телебачення Броварів [яскраво стартувало](https://mpz.brovary.org/hromadskebro-narodzhene-u-vogni-nove-brovarske-telebachennya-foto-video/), відразу увірвалося на лідируючі позиції місцевого медіа-простору і дало надію на створення якісного броварського телебачення, яке потрапить в кожен міський телевізор.

<iframe src="https://www.youtube.com/embed/FKb23nfpRdA" width="560" height="315" frameborder="0" allowfullscreen="allowfullscreen"></iframe>

Проте вже за кілька місяців, перебуваючи в стадії активного розвитку, перспективний проект [був закритий по причині відсутності фінансування.](https://mpz.brovary.org/hromadskebro-v-rezhymi-stop-kadru/)

Менш, ніж за півроку Громадське телебачення Броварів випустило в ефір понад сотню сюжетів які переглянули понад 130 тис. разів, канал налагодив виробництво [випусків новин](http://<iframe width="560" height="315" src="https://www.youtube.com/embed/6k-JjqzGa8Q?list=PLlEVmBZxyDaCYQMdKjFi_I9Glqk_ZxVFB" frameborder="0" allowfullscreen></iframe>), д[окументальних короткометражок](https://www.youtube.com/watch?v=OUBvYA0d68U), [соціальних роликів](https://www.youtube.com/watch?v=BUFpUe4c3BA), [студійних інтерв’ю](https://www.youtube.com/watch?v=y0HdNU6aTbY) і провело перші в історії міста дебати кандидатів в мери відразу у прямому ефірі.

<iframe src="https://www.youtube.com/embed/b2NOJRcn1k4" width="560" height="315" frameborder="0" allowfullscreen="allowfullscreen"></iframe>

Однак найвразливішим місцем проекту був його принцип фінансування: романтинчі хлопці і дівчата з Громадського сподівалися, що місто зацінить такий «стартап» і підтримає його розвиток гривнею. Проте броварчани – окрім невеликої групи підприємців, що профінансували проект на початку – проігнорували можливість створення свого незалежного телебачення. У листопаді HromadskeBro мусило повідомити про припинення діяльності через відсутність коштів на рахунку. Тож місто знову лишилось «в обіймах» преси, яка утримується політиками, а якісно новий медіа ресурс взявся до демонтажу щойно збудованої «усім миром» студії.

<iframe src="https://www.youtube.com/embed/p-l1BszqQYE" width="560" height="315" frameborder="0" allowfullscreen="allowfullscreen"></iframe>

Однак попри все Громадське Бровари стало однією з найясркавіших сторінок броварської медіа історії, яка показує: у Броварах можливе якісне, цікаве та незалежне телебачення. Але лише тоді, коли місто буде готове його підтримати.

**Вибух року: чергова жертва зупинки на Розвилці**

[![Vybuh-kiosk-Rozvylka-IMG_7321](https://mpz.brovary.org/wp-content/uploads/2015/12/Vybuh-kiosk-Rozvylka-IMG_7321.jpg)](https://mpz.brovary.org/wp-content/uploads/2015/12/Vybuh-kiosk-Rozvylka-IMG_7321.jpg)

Близько 19:00 сьомого липня у кіоску на автобусній зупинці «Парк Тарас Шевченка», що на Розвилці, [пролунав потужний вибух.](https://mpz.brovary.org/cherez-vybuh-u-kiosku-na-rozvyltsi-zagynula-zhinka-shho-pratsyuvala-u-nomu-prodavtsem/) Жінка-продавець кіоску від отриманих травм загинула на місці, іншу постраждалу забрала «швидка» в лікарню. Вже за кілька хвилин територію навколо розтрощеного кіоску обгородили міліцейськими стрічками, на місце прибуло усе керівництво місцевої міліції, вибухотехніки, пожежні, міські чиновники і журналісти. У натовпі поруч із зупинкою обговорювали дві головні версії пригоди: теракт і кримінальні розборки.

<iframe src="https://www.youtube.com/embed/7lKF0s6T7bs" width="560" height="315" frameborder="0" allowfullscreen="allowfullscreen"></iframe>

Однак пізніше було оголошено офіційні висновки експертів: вибух стався через порушення техніки безпеки при зберіганні та експлуатації вогнегасника. Вогнегасник в спекотні літні дні зберігався в кіоску під прямими сонячними променями і через це, за версією правоохоронців, вибухнув. Багато броварчан скептично поставилися до цієї версії, дехто навіть стверджував, що на власні очі бачив, як невідомий чоловік безпосередньо перед вибухом кинув до кіоску щось схоже на вибухівку. Відкидав версію з вогнегасником і власник злощасного кіоску, де кілька років тому також загинула продавчиня, коли в зупинку врізався автомобіль. Однак на позицію правоохоронців ці аргументи не вплинули. За кілька місяців кіоск знову відновив свою роботу – вже з новим продавцем.

**Підпал року: активістам продовжують палити автомобілі**

[![foto-2](https://mpz.brovary.org/wp-content/uploads/2015/12/foto-2.jpg)](https://mpz.brovary.org/wp-content/uploads/2015/12/foto-2.jpg)

Всередині серпня сталася ще одна гучна подія, пов’язана з вогнем. В ніч на 15 серпня тоді ще громадському активісту **Юрію Сконтікову** прямо під його під’їздом [невідомі підпалили автомобіль](https://mpz.brovary.org/tsiyeyi-nochi-spalyly-avtomobil-aktyvista-yuriya-skotnikova/). Попри намагання місцевих мешканців загасити палаюче авто (позаяк рятувальники довго не могли дістатися місця пожежі), легковик вигорів майже вщент. У коментарях журналістам Юрій Скотніков висловив припущення, що підпал машини могли замовити як власники незаконних гральних автоматів, проти яких саме в цей час боровся Сконтіков, так і місцеві чиновники: громадський активіст «воював» також і з міською владою.

<iframe src="https://www.youtube.com/embed/qTunVHt24QM" width="560" height="315" frameborder="0" allowfullscreen="allowfullscreen"></iframe>

За своєю «стилістикою» підпал автомобіля Скотнікова виявився дуже схожим на інший «політичний» злочин, коли у 2013-му році [підпалили автомобіль міського депутата **Романа Сімутіна.**](https://mpz.brovary.org/sogodni-vnochi-deputatu-romanu-simutinu-spalili-avtomobil-video/) В обох випадках правоохоронці не розкрили злочин, зловмисники лишились на волі, проте Скотніков невдовзі був обраний депутатом міської ради, а Сімутін – Київської обласної ради.

**Компромат року: мер Сапожко розшукувався за бандитизм**

Ефектним завершенням літнього сезону зразка 2015-го року стало сенсаційне розслідування видання «Маєш право знати» про кримінальне минуле міського голови **Ігоря Сапожка**, котрий знову вирішив балотуватися на посаду мера Броварів. В розслідуванні йшлося про [участь Ігоря Васильовича в злочинній банді в 90-ті роки](https://mpz.brovary.org/politychnyj-fenomen-igorya-sapozhka-vid-kyyivskogo-reketyra-do-brovarskogo-mera-chastyna-1-temne-mynule/), котра займалася рекетом та принаймні одного разу «відзначилася» вбивством охоронця столичного магазину. Відтак у 1998-му році громадянин Сапожко Ігор Васильович був оголошений у всеукраїнській розшук за підозрою у співучасті у вбивстві: газета «Факти і коментарі» опублікувала офіційне міліцейське повідомлення із портретом майбутнього броварського мера.

[![](https://mpz.brovary.org/wp-content/uploads/2015/12/Ogoloshennya-pro-rozshuk.jpg)](https://mpz.brovary.org/wp-content/uploads/2015/12/Ogoloshennya-pro-rozshuk.jpg)

Сам Ігор Сапожко довгий час уникав жодних коментарів з приводу оприлюднених результатів розслідування, однак пізніше журналістам Громадського телебачення вдалося запитати мера його думку з цього приводу. Відповідь Сапожка була більш, ніж лаконічною: «Це все маячня».

<iframe src="https://www.youtube.com/embed/qiK1X8ibMU8" width="560" height="315" frameborder="0" allowfullscreen="allowfullscreen"></iframe>

Напередодні осінніх виборів багато партій та політиків-опонентів Сапожка взяли результати даного журналістського розслідування на власне озброєння, по місту з’явилися навіть спеціальні «агітаційні куби» зі збільшеним газетними даним про кримінальне минуле діючого мера. Проте як продемонстрували результати виборів, на рейтинг Ігоря Васильовича не вплинув навіть такий «вбивчий» компромат: йому вдалося максимально мобілізувати власний електорат на тлі розкоординованих дій «демократичної опозиції», що зрештою призвело до другої поспіль перемоги Сапожка на виборах міького голови. Але про це – в наступній нашій публікації про підсумки року. Чекайте незабаром «Бровари у рік Кози. Частина четверта: Осінь».
