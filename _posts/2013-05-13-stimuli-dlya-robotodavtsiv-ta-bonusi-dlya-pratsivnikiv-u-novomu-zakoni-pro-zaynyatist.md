---
title: "Стимули для роботодавців та бонуси для працівників у новому законі про зайнятість"
date: 2013-05-13
author: 
  username: "centrzaynyatosti"
  display_name: "Центр зайнятості"
categories: 
  - "kolonka-avtora"
tags: 
  - "bezrobitni"
  - "zakon-pro-zaynyatist-naselennya"
  - "pratsevlashtuvannya"
  - "robotodavtsi"
  - "tsentr-zaynyatosti"
---

[![Працевлаштування](https://mpz.brovary.org/wp-content/uploads/2013/05/Pratsevlashtuvannya.jpg)](https://mpz.brovary.org/wp-content/uploads/2013/05/Pratsevlashtuvannya.jpg)Що отримають працівники та роботодавці від дії Закону України «Про зайнятість населення»? Які компенсації для підприємців прийшли з новим законом, що набрав чинності 1 січня 2013 року?

**Закон про зайнятість – стимул для підприємців створювати нові робочі місця**

Якщо роботодавець надасть роботу громадянам, які вважаються неконкурентнозданими на ринку праці, не менше ніж на 2 роки, держава компенсуватиме йому щомісячний єдиний соціальний внесок протягом одного року за кожну таку особу. При цьому є лише одна умова - не змінювати розмір зарплати протягом першого року. Така щомісячна компенсація підприємцям фактичних витрат у розмірі єдиного соцвнеску – важливий крок назустріч і роботодавцям і працівникам.

У першу чергу це стосується випускників вузів та профтехучилищ, молоді, якій потрібне перше робоче місце, дітей-сиріт та інвалідів, людей за 50, одиноких батьків з дітьми до 6 років та дітьми-інвалідами, тощо. Насправді, їх доволі багато, і на сьогодні їм важко працевлаштуватися. Ця норма – компроміс між державою та роботодавцями: роботодавці знімають соціальну напругу, а держава їх заохочує за це фінансово.

**Бізнес потрібно підтримувати з перших його кроків**

Закон також пропонує механізм підтримки малого підприємництва на найважчому – першому – етапі розвитку бізнесу. Підприємець, який створює нові робочі місця та працевлаштовує на них безробітних не менше ніж на 2 роки, протягом першого року також зможе щомісяця отримувати компенсацію у розмірі мінімального страхового внеску.

У Законі також прописано механізм для створення високооплачуваних місць. Роботодавці, які протягом року створювали робочі місця та виплачували зарплату у розмірі не нижче 3 мінімальних зарплат, у наступному році отримають право на зменшення розміру єдиного соціального внеску за ці робочі місця на 50%. Це є стимулом для збільшення кількості нових робочих місць з високим та прозорим для бюджету рівнем оплати праці.

**Бонуси для молоді та осіб від 45 років**

Важливим моментом в законі є необхідність зазначати період стажування студентів у трудовій книжці. Це сприятиме працевлаштуванню молоді шляхом підтвердження дійсного досвіду молодої людини, яка часто ще навчається, тобто дозволить стажуватися з відкриттям трудової книжки для студентів денної форми навчання ВНЗ та ПТУ. Не менш важливим є введення «стартових виплат» для молодих працівників, які погодилися працювати у сільській місцевості.

Також ці норми Закону спрямовані і на підвищення конкурентоспроможності громадян на ринку праці. Так, особи віком від 45 років (за умови наявності страхового стажу більше 15 років) зможуть отримати «ваучер» на професійне навчання в розмірі, що не перевищує 10-кратний поточний розмір прожиткового мінімуму для працездатних осіб.

Окремо хочемо звернути увагу на надання права роботодавцю впливати на професійне навчання безробітних, яке передбачено цим Законом.

На сьогодні зовсім по-іншому буде поставлена така робота. Зараз працівник сам шукає «нішу» куди йому піти працювати і навчається для цього. А, відповідно до нового Закону про зайнятість, таку «нішу» пропонує сам роботодавець, він бере людину і відправляє її на навчання за тією спеціалізацією, яка потрібна саме йому. У результаті, роботодавець отримує спеціаліста, який з першого ж дня роботи зможе бути ефективним для підприємства.

Особливу увагу у новому законодавстві приділено питанню реєстрації, перереєстрації безробітних і саме на цьому варто окремо зупинитись.

Введено норми, які спрощують процедури реєстрації безробітних, відповідно до нового закону, людина, яка через відсутність роботи не має заробітку і звернулася до центру зайнятості в пошуках роботи, **отримує статус безробітного з першого дня реєстрації в центрі** за умови відсутності для неї підходящої роботи. При цьому особа може звертатися в будь-який зручний для відвідування центр зайнятості – **незалежно від зареєстрованого місця проживання чи місця перебування особи**. За умови отримання статусу безробітного **допомога по безробіттю призначається з 8-го дня** після реєстрації особи в центрі зайнятості. Крім того, законом обмежується максимальний розмір допомоги по безробіттю. Тобто найбільша виплата, яку може отримати безробітний, становить чотирикратний розмір прожиткового мінімуму для працездатних. На сьогодні ця сума складає **4588** грн. Важливо, що такі виплати не залежать від місця проживання. Раніше ж розмір такої допомоги обмежувався середньою зарплатою по регіону за місцем проживання особи.

Водночас правлінням Фонду загальнообов’язкового державного соціального страхування України на випадок безробіття **збільшено мінімальний розмір допомоги по безробіттю** для окремих категорій **застрахованих осіб** – з 1 січня 2013 року він становить **882 грн**. замість 872 грн. у грудні 2012 року.

Допомогу по безробіттю можуть отримувати і **незастраховані особи** (молодь з числа випускників навчальних закладів). Для них, а також для тих, хто має право на допомогу по безробіттю **без урахування страхового стажу** (особи, які мають тривалу перерву в роботі, та інші), **розмір мінімальної допомоги по безробіттю становить 544 грн**.

Приватні кадрові агентства також не залишилися без уваги.

Законом передбачено, що оплату послуг кадрових агентств буде здійснювати виключно роботодавець. Така норма захистить права громадян-шукачів роботи.

На практиці сьогодні ще рано казати, що норми нового закону вже працюють у повному обсязі. Проте як вони працюють ми розповімо пізніше, коли будуть перші реальні результати, на основі яких можна буде зробити аналіз застосування Закону України «Про зайнятість населення».
