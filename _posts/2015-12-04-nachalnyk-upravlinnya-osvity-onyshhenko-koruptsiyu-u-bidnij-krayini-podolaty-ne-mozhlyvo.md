---
title: "Начальник управління освіти Онищенко: «Корупцію у бідній країні подолати неможливо»"
date: 2015-12-04
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "vibir-redaktsiyi"
  - "novini"
---

**Для повноцінного функціонування броварських закладів освіти потрібно понад 50 мільйонів гривень на рік, однак у міському бюджеті на це є менше 20-ти. Про це 3 грудня повідомив начальник Управління освіти Броварської міської ради, колишній депутат від Партії регіонів Володимир Онищенко під час неформального засідання групи депутатів, котрі планують вступити до комісії з гуманітарних питань у разі відповідного рішення міської ради.**     

Проте відкрити засідання вирішили виступом начальника служби у справах дітей та сім’ї **Лариси Теплюк.** Лариса Миколаївна розпочала з доповіді про виконання програми «З турботою про кожного» і майже відразу її перебили депутати від «Солідарності» **Сергій Батюк та Галина Негода.** Обидва вимагали перейменувати програму, аби в ній не згадувалося ім’я міського голови, адже «це не Сапожко з власної кишені фінансує програму, це кошти платників податків». В контратаку на Батюка пішла депутатка від «Єдності», колишній член фракції Партії регіонів **Оксана Мельник**, яка наголосила, що в офіційних документів в назві програми прізвище Сапожка не вказується взагалі. На це Батюк та Негода зазначили, що по факту на всіх рекламних матеріалах програми – автобусах, вивісках, банерах та навіть новорічних подарунках дітям – назва програми пишеться не інакше як «З турботою про кожного. Ігор Сапожко». Зрештою, присутні погодились, що в подальшому згадувати прізвище мера на людях намагатимуться уникати.

[![12313525_1649422878642454_8456097361671775700_n](https://mpz.brovary.org/wp-content/uploads/2015/12/12313525_1649422878642454_8456097361671775700_n.jpg)](https://mpz.brovary.org/nachalnyk-upravlinnya-osvity-onyshhenko-koruptsiyu-u-bidnij-krayini-podolaty-ne-mozhlyvo/12313525_1649422878642454_8456097361671775700_n/)

Окрім цього учасників засідання цікавили питання надання броварським дітям путівок на оздоровлення, дехто припускав, що путівки за кордон або у висококласні українські санаторії і табори видаються лише «правильним» дітям, а не в порядку живої черги. На це Лариса Миколаївна пообіцяла надати депутатам списки дітей, яких уже відправили на оздоровлення і тих, кого ще збираються. Однак відразу зазначила: фотографувати або жодним іншим чином фіксувати прізвища вона не дозволить. Зауваження присутніх, що йдеться про використання бюджетних коштів, а значить така інформація є публічною, на чиновницю не подіяли. Підтримали в цьому питанні Теплюк і депутатки від «Єдності» посилаючись на ЗУ «Про захист персональних даних».

Другим і останнім доповідачем на засіданні був начальник управління освіти **Володимир Онищенко.** Тональність виступу Володимира Івановича не віщувала нічого хорошого: виявилось, що зі сферою освіти у Броварах все погано, головне що стосується обсягів фінансування, яких катастрофічно не вистачає. Зі слів начальника управління йдеться про дефіцит приблизно у 200%: із необхідних 52 млн. управління проситиме виділити з бюджету на наступний рік хоча би 17 мільйонів, розуміючи, що більше місцевий бюджет не потягне. Проблеми поглиблюються ще й дефіцитом кадрів: все більше вчителів ідуть на пенсію, а молодь на зарплату в 1600 гривень заохотити йти працювати вчителем – нереально. _«Інколи доходить до того, що в деяких дитячих садочках їжу дітям готує сама завідуюча, бо немає кухаря»_, - сказав Онищенко.

\[caption id="attachment\_49150" align="aligncenter" width="600"\][![12341033_1649423111975764_8358862399113164230_n](https://mpz.brovary.org/wp-content/uploads/2015/12/12341033_1649423111975764_8358862399113164230_n.jpg)](https://mpz.brovary.org/nachalnyk-upravlinnya-osvity-onyshhenko-koruptsiyu-u-bidnij-krayini-podolaty-ne-mozhlyvo/12341033_1649423111975764_8358862399113164230_n/) Володимир Онищенко\[/caption\]

Коли розмова зайшла за кадри, слово взяв депутат «Демократичного Альянсу» **Андрій Саук** та переказав начальнику управління скарги мешканців на його підлеглих, зокрема на заввіділу позашкільної освіти **Людмилу Ярич.** Онищенку не потрібно було довго пояснювати, про що йдеться: у соцмережах останнім часом повідомляють про факти вимагання хабарів та хамської поведінки Ярич щодо батьків вихованців дитсадків. На це Онищенко відповів, що планує створити спеціальну комісії з етики, яка даватиме відповідні висновки по таким фактам. А також повідомив, що Ярич вже не працює на посаді заввіділу, а переведена на посаду методиста. _«Та й у жіночому колективі, знаєте, інколи дуже важко комусь, перепрошую, заткнути рота»_, - прокоментував ситуацію Онищенко.  На це відреагував депутат Сергій Батюк, який заявив, що по хорошому потрібно _«розганяти все управління і в першу чергу Вас, Володимир Іванович»_, - звернувся депутат до Онищенка. Останні слова Батюка потонули в емоційних вигуках незгодних з цим жінок-депутатів від «Єдності», а відтак було досить легко зрозуміти, що саме мав на увазі начальник управління, говорячи про «жіночий колектив».

\[caption id="attachment\_49151" align="aligncenter" width="600"\][![12346420_1649422998642442_6088700483474692566_n](https://mpz.brovary.org/wp-content/uploads/2015/12/12346420_1649422998642442_6088700483474692566_n.jpg)](https://mpz.brovary.org/nachalnyk-upravlinnya-osvity-onyshhenko-koruptsiyu-u-bidnij-krayini-podolaty-ne-mozhlyvo/12346420_1649422998642442_6088700483474692566_n/) Тетяна Крилова ("Самопоміч") та Олег Берестовий ("Демократичний Альянс")\[/caption\]

На засіданні також підняли тему впровадження інклюзивної освіти у Броварах: виявилося, що на все місто є лише один молодий педагог, який поки що працює з дітьми, котрі мають обмежені розумові можливості. _«Однак чи не втіче ця дівчина звідси через півроку – немає жодної гарантії»,_ - підсумував Онищенко. Також звучали зауваження щодо неякісного харчування в дитсадках: депутат від «Самопомочі» **Тетяна Крилова** виступила з ініціативою здійснити позапланові перевірки садочків депутатами разом з батьками тамтешніх вихованців. На це знову категорично відреагували депутати від просапожківської «Єдності», одна з яких має безпосередній стосунок до броварських дитсадків: _«Ми на харчоблок, до м’яса, нікого не пустимо!»_. Це питання по причині «відсутності консенсусу» вирішили обговорити пізніше.

[![12341064_1649422881975787_3015814399218292603_n](https://mpz.brovary.org/wp-content/uploads/2015/12/12341064_1649422881975787_3015814399218292603_n.jpg)](https://mpz.brovary.org/nachalnyk-upravlinnya-osvity-onyshhenko-koruptsiyu-u-bidnij-krayini-podolaty-ne-mozhlyvo/12341064_1649422881975787_3015814399218292603_n/)

Наприкінці свого виступу та після ще низки гострих запитань від депутатів (про якість ремонту в школах, вартості реконструкції спортивних майданчиків і т.п.) начальник управління освіти Володимир Онищенко виголосив думку, що «у бідній країні подолати корупцію неможливо».

Наступне засідання вже легітимної комісії з гуманітарних питань планують зібрати **22 грудня** о **14:00**.

**Фото - Бажен Левковец**
