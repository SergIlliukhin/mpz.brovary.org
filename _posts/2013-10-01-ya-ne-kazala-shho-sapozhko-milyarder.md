---
title: "Міс Бровари Таня Лучко: «Я не казала, що мер Сапожко - мільярдер»"
date: 2013-10-01
author: 
  username: "kachor"
  display_name: "Андрій Качор"
categories: 
  - "interview"
tags: 
  - "intervyu"
  - "brovary"
  - "vibir-redaktsiyi"
  - "den-mista"
  - "durnyev"
  - "konkurs-krasi"
  - "mis-brovari"
  - "novini"
  - "skandal"
  - "tetyana-luchko"
coverImage: "wp-content/uploads/2013/10/Image00013.jpg"
---

**Публікація з відео сюжету "Дурнев +1", знятого на День міста в одному з броварських нічних клубів, побила всі рекорди відвідуваності сайту "Маєш право знати". Навіть під час виборчої кампанії цей ресурс не отримував такої уваги читачів, а що вже творилося в цей час в соціальних мережах - годі й казати. Коротеньке інтерв'ю Тані Лучко - новоспеченої Міс Бровари - здійснило фурор серед інтернет-користувачів, розділивши їх на два табори: тих, хто засуджував "відв'язну дівку" та тих, хто ставав на захист "юної дівчини, на яку неочікувано звалилась подібна скандальна слава". Аби дізнатись, як воно було насправді в той доленосний для Тетяни вечір в клубі та як вона сприйняла таку надмірну увагу до своєї персони, ми вирішили поспілкуватися з Міс Бровари 2013.**

> Мешкає в Броварах на бульварі Незалежності, вік – 19 років. В 2012 році закінчила СЗОШ №7, зараз навчається НМУ ім. О.О Богомольця Слухає Phonique, 7 мостов, Jason Mraz. Улюблені фільми: «Джон Такер», «Вічне сяйво чистого розуму», «Гола правда». «Сімейний стан» на сторінці «Вконтакте» – «в активному пошуку».

**«_Ні я, ні на мене, на щастя, ніхто не образився_»**

**– Таню, як відчуття [після всього, що сталося?](https://mpz.brovary.org/sapozhko-milyarder-potoki-pravdi-vid-mis-brovari-2013/)**

**–** Звісно, неприємно, хоч трагедії я й не роблю. Не думала, що все станеться саме так. Здивувало, що жартівливе інтерв’ю в гумористичній програмі люди сприйняли з такою злобою, тим більше, що мої відповіді були перекручені.

**– «Дурнєв+1» зробив такий собі «жорсткий» монтаж? Вони підставили твої слова до інших запитань?**

– Звісно! Про те, що наш мер – мільярдер, я взагалі не казала! Даша (_одна з ведучих проекту «Дурнєв +1» - авт._) запитала в мене, як прізвище броварського мера, я їй відповіла – «Сапожко!». Ну, а що зрештою вийшло в ефір – всі вже бачили...

<iframe src="//player.vimeo.com/video/75378880" width="500" height="375" allowfullscreen="allowfullscreen"></iframe>

**– Але ж відповіді про дівчат-конкурсанток – це вже навряд чи був монтаж?**

– Справа в тому, що запитання ставилися жартівливо, я в подібному дусі й відповідала… Я ж знала, що це за передача, тому й намагалася жартувати.

**– Колеги по сцені після цього не образилися?**

– Жодна з них. Взагалі, друзі та знайомі сприйняли ситуацію з гумором та розумінням, мене ніхто не засуджував, за що я їм вдячна.

[![rUmkTNpdrbY](https://mpz.brovary.org/wp-content/uploads/2013/10/rUmkTNpdrbY.jpg)](https://mpz.brovary.org/wp-content/uploads/2013/10/rUmkTNpdrbY.jpg)

**«_На репетиціях всі дівчата захворіли, бо перемерзли. Перемогу я здобувала з температурою_»**

**– Чому ти вирішила взяти участь в конкурсі?**

– Мені запропонувала моя подруга Ксюша Глазкова, вона в минулому році стала другою віце-міс. Я до останнього вагалась, мені було якось не зручно, бо я не вважаю себе дуже впевненою в собі людиною, але, зрештою, подрузі вдалося мене вмовити і я пішла на кастинг.

**– Як відбуваються ці кастинги?**

– Нічого особливого, я вийшла на сцену, представилася, у мене запитали, чи я бажаю брати участь у конкурсі. Я сказала, що так :) А потім вже почалися ці дефіле, багатогодинні ходіння сценою туди-сюди. Було дуже холодно в «Прометеї», ми всі похворіли тоді, і до самого конкурсу я так і не видужала – на конкурс довелося виходити з високою температурою.

**– Вже на цьому етапі вирізнялися якісь фаворитки?**

– Не те, щоб фаворитки, але видно було, які з дівчат більш впевнено почувалися на сцені. Зрештою, більшість конкурсанток намагалися до останнього приховувати свої «козирі»: вони не говорили ті промови, які лунали вже з центральної сцени, не показували сукні, в котрих мали вийти на День міста. Особисто у мене було кілька таких собі «проколів» під час репетицій, тому я не думала тоді, що переможу. Бо коли відбувалися репетиції, я стояла і так собі думала: ну, хоч би друге місце взяти.)

[![_DSC0316](https://mpz.brovary.org/wp-content/uploads/2013/10/DSC0316.jpg)](https://mpz.brovary.org/wp-content/uploads/2013/10/DSC0316.jpg)

**– Все ж таки багато було розмов і в минулі роки, і цього разу, мовляв, переможниця Міс Бровари завжди відома заздалегідь. Що ти мала на увазі, коли в інтерв’ю сказала, що для перемоги потрібні гроші та зв’язки?**

– Взагалі участь в конкурсі вимагає багато витрат: сукня, зачіска, взуття, прикраси, макіяж – все це коштує недешево. А щодо зв’язків, то я мала на увазі передусім своїх подруг, які допомагали мені з тим же одягом, аби не довелося все це купувати. Я живу з мамою та бабусею, відтак у фінансовому плані мені було би досить складно «потягнути» всі ці витрати.

**– Тобто ти вважаєш, що конкурс відбувається чесно?**

– Я в цьому переконана.

[![Міс Бровари 2](https://mpz.brovary.org/wp-content/uploads/2013/10/Mis-Brovari-2.jpg)](https://mpz.brovary.org/wp-content/uploads/2013/10/Mis-Brovari-2.jpg)

**«_Навіть при бажанні я не змогла би випити в клубі, бо вживала ліки від застуди_»**

**– Давай все ж повернемося до того випадку в клубі. Як ти туди потрапила: тебе запросили власники закладу в якості Міс Бровари, чи ти вирішила туди піти сама?**

– Після конкурсу я була дуже схвильована і неймовірно змерзла: через ту погоду всі конкурсантки абмолютно промокли, в мене було повне взуття води. Ми трохи відзначили з рідними, а потім з друзями пішли в клуб. Мене мама взагалі не хотіла відпускати туди, бо я ще не одужала повністю, та все ж пішла.

**–Ти готувалася якось до того інтерв’ю?**

– Я взагалі не встигла зорієнтуватись, коли прямо на вході Даша мене відразу схопила за руку та почала сипати запитаннями. Але мені вже не зручно було від неї відходити.

**– Але ж ти її впізнала? Зрозуміла, що це за ведуча і що це за проект?**

– Так звісно, але все одно була трохи дезорієнтована і не могла відразу зреагувати адекватно. Плюс до всього в клубі дуже гучно лунала музика, я більшу частину запитань взагалі не могла розчути.

– **Тобто ти навіть не встигла випити до цього? Адже були думки, що ти була не зовсім твереза.**

– Та навіть якби й хотіла – я не могла пити, бо вживала ліки, я ж була застуджена.

[![k_f-tgUrHGI](https://mpz.brovary.org/wp-content/uploads/2013/10/k_f-tgUrHGI.jpg)](https://mpz.brovary.org/wp-content/uploads/2013/10/k_f-tgUrHGI.jpg)

**– Але все ж ти спілкувалася з Дашею якось… дивно, хіба ні?**

– Коли до тебе підходить людина з мікрофоном і відразу каже щось на зразок «ти шо вася каралєва?», то, звісно, співрозмовник теж налаштовується на відповідний лад. Я теж почала жартома їй відповідати, суржиком таким, підіграла їй просто.

**«_Навіть депутати не ображаються на Дурнєва, то чому я маю?»_**

**– Неважаючи на те, що ти здобула дещо скандальну, але все ж неабияку популярність, тобі було неприємно після виходу того сюжету в ефір і коли він потрапив в Інтернет?**

– Звісно, неприємно. Але я, чесно кажучи, не зовсім розумію тих людей, які залишали такі дивні коментарі в соціальних мережах.

**– Чому ти на це ніяк не реагувала, не відповідала нічого?**

– Ну, а що можна відповісти людям, які, не знаючи мене, ніколи зі мною не спілкуючись, таке пишуть? Але нехай, скільки людей – стільки й думок. Зрештою, я не могла би всім відповісти – занадто багато їх було та й це не в моєму характері. Дивно, ці люди мене не знають, не бачили те, як складно тривала ця підготовка, в яких умовах вона відбувалась, як це було важко, і все ж робили такі висновки...

[![_DSC0405](https://mpz.brovary.org/wp-content/uploads/2013/10/DSC04051.jpg)](https://mpz.brovary.org/wp-content/uploads/2013/10/DSC04051.jpg)

**– А що би ти зараз хотіла сказати тим, хто таким чином все це коментував?**

– Навіть не знаю…

**– Ти засуджуєш цих людей?**

– Ні, не засуджую, але мені просто не зрозуміло, як люди можуть робити такі загальні й категоричні висновки по одній програмі та ще й такій, як «Дурнєв +1».

[![Image00013](https://mpz.brovary.org/wp-content/uploads/2013/10/Image00013.jpg)](https://mpz.brovary.org/wp-content/uploads/2013/10/Image00013.jpg)

**– Ти образилась тоді на Олексія Дурнєва і Дашу Ши?**

– Я ж розумію, що це їхня робота, їхній формат. Я після цього передивилася всі їхні випуски… Навіть депутати на них не ображаються, то чому я маю?

**– Якби в тебе була можливість все переграти – ти б погодилася тоді відповідати на запитання Даші?**

– Думаю, що ні. Бо це був просто жах (сміється). Хоча, можливо, якби не перекручували ці мої відповіді, то все було би не так жахливо.

**– Зараз все було би по-іншому, якби не сталося цієї історії з «Дурнєвим»?**

– Думаю, що все було би так само. Люди, вони такі – обговорюють, пліткують. Зрештою - це Бровари, тут завжди так! :-) А досвід, хоч він часом і негативний – це все одно досвід.
