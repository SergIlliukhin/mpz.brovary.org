---
title: "Роботу ОВК заблоковано: керівництво комісії не приймає протоколи з дільниць за вимогою Семеняки - ВІДЕО"
date: 2014-10-27
tags: 
  - "brovary"
  - "vibir-redaktsiyi"
  - "vibori"
  - "vibori-2014"
  - "den-onlayn"
  - "marafon"
  - "novini"
  - "parlamentski-vibori"
  - "parlamentski-vibori-2014"
---

**[![dideskul_suprun1](https://mpz.brovary.org/wp-content/uploads/2014/10/dideskul_suprun1.jpg)](https://mpz.brovary.org/wp-content/uploads/2014/10/dideskul_suprun1.jpg)Загострюється ситуація в роботі Окружної виборчої комісії №97 у Броварах: керівництво комісії заблокувало прийом протоколів з дільниць через заяву кандидата мажоритарника від «Народного фронту» Миколи Семеняки.**

Як повідомив член ОВК **Олексій Скочко,** сьогодні вранці до комісії надійшла заява **Миколи Семеняки,** в якій він вимагає перерахунку бюлетенів по низці дільниць. У своїй заяві Семеняка вказує саме ті дільниці, де абсолютну більшість голосів виборців отримав лідер перегонів, кандидат від Блоку Петра Порошенка **Павло Різаненко**.

<iframe width="600" height="315" src="//www.youtube.com/embed/yAYXyKqZIp8" frameborder="0" allowfullscreen></iframe>

За словами Скочка, комісія винесла на засідання комісії заяву Семеняки, однак вирішила залишати її без розгляду, адже та була складена з порушенням чинного законодавства. Крім того, за словами членів комісій, до заяви були додані акти про начебто порушення на дільницях, текст яких був майже ідентичний в усіх випадках. Однак секретар комісії **Юрій Дідескул** – Представник Партії регіонів, а також заступник голови комісії **Андрій Супрун** (від Партії пенсіонерів України), вирішили з цього моменту припинити прийом протоколів від виборчих дільниць. Як пояснює Дідескул та Супрун, вони вважають за потрібне дати можливість Семеняці переписати власну заяву, а до того часу не приймати протоколи. Таку позицію секретаря та заступника комісії підтримує і голова комісії **Костянтин Кукоз** – представник Комуністичної партії, - який станом на зараз фактично усунувся від процесу.

<iframe src="//www.youtube.com/embed/_u-jyvLydc4" width="640" height="360" frameborder="0" allowfullscreen="allowfullscreen"></iframe>

На переконання багатьох членів комісії, подібні дії керівництва ОВК можна розцінювати виключно як саботаж роботи комісії з метою затягування процесу підрахунку голосів. Фахівці стверджують, що жодних правових підстав не приймати протоколи у комісії немає. Водночас Дідескул та Кукоз заявляють, що не припиняють прийом документів – просто в комісії «триває діалог між учасниками виборчого процесу».

**_Андрій Супрун намагається пояснити, чому не приймають протоколи з дільниць_**

<iframe src="//www.youtube.com/embed/xHZVmb2Kyvo" width="640" height="360" frameborder="0" allowfullscreen="allowfullscreen"></iframe>

Протягом даного «діалогу», що продовжується вже понад три години, члени ДВК змушені чекати на вулиці або за спеціально зведеною для них загородкою в приміщенні ОВК. Люди обурюються, усвідомлюючи, що прийом документів заблокований по надуманим причинам та погрожують покинути ОВК не здавши документи з дільниць.

Після прибуття на місце подій журналістів «Маєш право знати» та довірених осіб кандидата Різаненка, Супрун та начебто погодились відновити прийом документів, однак здійснюють його навмисно повільно, вочевидь очікуючи заяви Семеняки. Сам Семеняка, після поданої до комісії неправильно оформленої заяви, залишив територію ОВК і наразі про його місцеперебування нічого не відомо.

_**P.S.: Вже коли матеріал був опублікований, стало відомо, що Микола Семеняка попросив комісію залишити свою заяву без розгляду. Подробиці та відео - вже незабаром.**_
