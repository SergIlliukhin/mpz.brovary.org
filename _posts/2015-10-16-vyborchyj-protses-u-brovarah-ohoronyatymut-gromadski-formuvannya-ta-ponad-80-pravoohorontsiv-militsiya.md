---
title: "Виборчий процес у Броварах охоронятимуть громадські формування та понад 80 правоохоронців - міліція"
date: 2015-10-16
author: 
  username: "pravoznaty"
  display_name: "Маєш право знати"
categories: 
  - "interview"
  - "novyny"
tags: 
  - "brovarska-militsiya"
  - "vibir-redaktsiyi"
  - "vybory-2015"
  - "militsiya"
  - "mistsevi-vybory-2015"
  - "novini"
coverImage: "wp-content/uploads/2015/10/Otroh_2015_00004.jpg"
---

**В охороні виборчого процесу у Броварах братимуть участь не менше 82-х міліціонерів. Їм допомагатимуть громадські формування, яких під час голосування у місті та районі задіять близько 100 осіб. Вже з 14 жовтня правоохоронці перейшли на посилений режим несення служби у зв’язку із проведенням виборів. Про це журналістам «Маєш право знати» розповів** **начальник сектору охорони громадського порядку броварського міськвідділу міліції** **Руслан Отрох**_**.**_

Як зазначив Отрох, усього у Броварах відкриють 41 виборчу дільницю. Міліція має забезпечити для охорони кожної з них по два правоохоронці. Окрім того, у місті діятимуть служби швидкого реагування, які зможуть терміново виїхати до будь-якого місця у разі потреби.

Зі слів керівника сектора, задіяні на виборах міліціонери пройшли спеціальне навчання. Руслан Отрох продемонстрував відповідний навчальний посібник, виданий департаментом громадської безпеки Міністерства внутрішніх справ України.

[![Отрох_2015_00003](https://mpz.brovary.org/wp-content/uploads/2015/10/Otroh_2015_00003.jpg)](https://mpz.brovary.org/wp-content/uploads/2015/10/Otroh_2015_00003.jpg)

За даними начальника сектору, у Броварах і районі міліціянтам допомагатимуть близько 100 членів громадських формувань. Вони не перебуватимуть безпосередньо на дільницях, але будуть закріплені за конкретними ДВК і патрулюватимуть поблизу них.

[![Отрох_2015_00002](https://mpz.brovary.org/wp-content/uploads/2015/10/Otroh_2015_00002.jpg)](https://mpz.brovary.org/wp-content/uploads/2015/10/Otroh_2015_00002.jpg)

Члени громадських формувань задіять для охорони громадського порядку власні автівки, тому зможуть так само оперативно виїхати до потрібного місця в разі потреби. Зі слів міліціонера, на допомогу правоохоронцям відгукнулись такі громадські формування як «Руєвит», «Конком», «Щит», «Альфа Безпека» та «Галід».

Руслан Отрох також повідомив, що вже з 14 жовтня міліція перейшла до посиленого режиму несення служби у зв’язку із проведенням виборів. Як розповів начальник сектора, вчора вже мали почати завозити бюлетені до виборчих дільниць. Автівки з виборчою документацією супроводжуватимуть ДАІ-шники. А місця, де зберігатимуть бюлетені, охороняютимуть працівники міліції.

[![Отрох_2015_00001](https://mpz.brovary.org/wp-content/uploads/2015/10/Otroh_2015_00001.jpg)](https://mpz.brovary.org/wp-content/uploads/2015/10/Otroh_2015_00001.jpg)

> Начальник сектора охорони громадського порядку закликав громадян бути пильними та у разі порушення передвиборчого законодавства, звертатися до міліції. Для таких випадків броварські міліціонери передбачили декілька спеціальних телефонів оперативного штабу відділку: мобільні **093-087-44-88**, **098-840-55-94** та стаціонарний **5-34-15**. Ще один номер телефону для зв’язку [надає](http://www.mvs.gov.ua/mvs/control/kyivska/uk/publish/article/176449;jsessionid=AAF42C1D44082C200E97A31FFE8CEA64) «главк» Київської області – **044-271-63-44**.

**Фото - Микола Кожемяко**
