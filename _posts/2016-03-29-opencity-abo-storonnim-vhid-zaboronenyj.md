---
title: "OpenCity, або Стороннім вхід заборонений?"
date: 2016-03-29
author: 
  username: "veremchuk"
  display_name: "Ірина Веремчук"
categories: 
  - "kolonka-avtora"
coverImage: "wp-content/uploads/2016/03/top-photo.jpg"
---

Влада Броварів у черговий раз продемонструвала як пропіаритись на бездіяльності. Мало кому з броварчан відомо, що 16 квітня 2015 року місто приєдналося до проекту «Відкрите місто». Цей проект створено за ініціативи Фонду Східна Європа і реалізовується він за фінансової підтримки Фонду Ч.С. Мотта та Агентства США з міжнародного розвитку (USAID), тобто ані керманичам Броварів, ані самим броварчанам він не коштує ні копійки. Суть проекту полягає у можливості подання звернень щодо усіх проблем Броварів, не виходячи з дому. Наразі до проекту приєдналися вже 23 міста України. Але «Відкрите місто» - це не лише привілеї та можливості, а й спільна відповідальність влади та громади за реалізацію проекту. У випадку ж Броварів, можливо, щоб не перевантажувати міських чиновників, про існування OpenCity просто зволіли забути – після запуску не відбувалося жодних популяризацій «Відкритого міста» серед населення.

З дня запуску проекту (а минув майже рік) від броварчан надійшло лише чотири повідомлення з описом проблематики, одне з яких – прийняте до розгляду і жодне не закрито. ЖОДНЕ! Не думаю, що в Броварах немає на що скаржитись. Такий процент звернень вказує на незнання містян про таку технічну можливість – подавати скарги та звернення, не виходячи з дому. Для порівняння – у місті Хмельницький проект працює приблизно з місяць, на сайті при цьому станом на 23 березня 114 звернень, частина з яких вже прийнята до розгляду.

[![ВАП](https://mpz.brovary.org/wp-content/uploads/2016/03/VAP.jpg)](https://mpz.brovary.org/wp-content/uploads/2016/03/VAP.jpg)

«Відкрите місто» - це зручна e-платформа взаємодії місцевих органів влади, громадян та бізнесу для вирішення актуальних проблем громади. Але її ефективність перш за все залежить як від активності громадян, так і від сумлінності та оперативності виконавців. Очікується, що після подання електронної скарги/повідомлення, не пізніше ніж на ТРЕТІЙ робочий день, відповідальний працівник визначеної організації прийме його в роботу, а згодом повідомить або про вирішення проблеми, або «закриє» її, надавши пояснення, чому проблему зараз вирішити неможливо. Якщо автор повідомлення вважає, що проблему не вирішено, або вирішено неякісно, він має можливість повторно її відкрити, обґрунтувавши свої дії.

Анонсуючи проект у місцевих ЗМІ, начальник управління житлово-комунального господарства **Галина Плотнікова** власною персоною пообіцяла: «Зникне бюрократія. Громадський запит не «блукатиме» кілька тижнів кабінетами, а онлайн звернення прирівнюватиметься до письмового. От тільки реагувати ми зможемо швидше». Шановні, так давайте допоможемо комунальникам міста «реагувати швидше»! Немає освітлення на переходах - пишемо на [www.OpenCity.in.ua](https://opencity.in.ua/). Ями на дорогах, не вивезли сміття, не працюють ліфти, вирубують дерева, немає тротуару? – Пишемо на сайт і позначаємо «координати» проблеми. Адже перевага проекту не лише в можливості описати проблему, а й відмітити її на карті та сформувати електронний запит. Також надається можливість перевірити, в якому статусі знаходиться ваш запит: прийнятий до розгляду, вирішений чи не вирішений (з позначенням причини).

Тож не залишайтесь байдужими, реєструйтесь на сайті «Відкрите місто», [пишіть звернення та повідомляйте, як вирішуються ваші питання.](https://opencity.in.ua/issuelist#r=UA32106)
