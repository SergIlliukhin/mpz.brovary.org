---
title: "Ганна Валігура: Нині ми шукаємо активних людей, які готові долучитись до \"Сили людей\" у Броварах"
date: 2013-10-18
author: 
  username: "shako"
  display_name: "Тарас Шако"
tags: 
  - "intervyu"
  - "brovary"
  - "vibir-redaktsiyi"
  - "ganna-valigura"
  - "novini"
  - "sila-lyudey"
---

**[![А.Валігура](https://mpz.brovary.org/wp-content/uploads/2013/10/A.Valigura.jpg)](https://mpz.brovary.org/wp-content/uploads/2013/10/A.Valigura.jpg)У вересні в Броварах було створено осередок нової політичної сили "Сила людей". Головою осередку стала Ганна Валігура. "Маєш право знати" вирішило поцікавитись у новоспечної керівниці, чим планує займатись її політична сила у нашому місті  та чому власне пані Ганна, яка п**рацює приватним нотаріусом в Києві,** вирішила очолити майбутню партію у Броварах.**

**\- З чого почалась "Сила людей" у нашому місті, тобто що передувало створенню осередку? Як ви шукали однодумців?**

**\-** Ми почали з проведення [презентаційної зустрічі зі спеціально запрошеним активом Броварів](https://mpz.brovary.org/brovarska-vlada-sprobuvala-pereshkoditi-prezentatsiyi-shhe-ne-stvorenoyi-politichnoyi-sili/). На зустріч прийшло близько 20 людей. Вже тоді ми стикнулись з протидією влади: мені телефонували правоохоронці, а місце презентації "Сили людей" довелось терміново змінювати. Нам заборонили провести її в міській бібліотеці, хоч попередньо про це було домовлено.

Людей на цю презентацію ми шукали через соцмережі та особисті контакти. Планували дати оголошення в місцеві ЗМІ, але після випадку з перешкоджанням проведенню презентації ми постфактум зрозуміли, що в комунальній пресі нам все одно не вдалося б це зробити. Тим не менш,бБроварський осередок створено, крім мене туди увійшли ще двоє активних та ініціативних дівчат. Вони дуже допомагають мені, адже крім роботи в броварському осередку, я займаюсь кураторством організації осередків у Київській області.

[![Валігура_1](https://mpz.brovary.org/wp-content/uploads/2013/10/Valigura_1.jpg)](https://mpz.brovary.org/wp-content/uploads/2013/10/Valigura_1.jpg)

**\- А чому в осередок не увійшло жодного чоловіка?**

**\-** (_сміється_) Хочу запевнити, що ніякої гендерної дискримінації в "Силі людей" немає. Найближчим часом планується створення ще двох осередків в Броварах, в які точно увійдуть чоловіки. Потім ці осередки об’єднаються в міста, райони. Потім в області з районних і міських осередків створюється національний оргкомітет. Обов’язково знизу догори. І національний оргкомітет проводить установчу конференцію політичної сили. Коли у Київ зійдуться з різних регіонів країни понад тисячу осіб, вони й будуть засновниками політичної сили «Сила людей».

**\- То нинішній осередок "Сили людей" – це складова громадської організації чи політичної партії?**

**\-** Це осередок політичної сили, хоча юридично ми зареєстровані зараз як громадська організація. Однак після установчих зборів політичну силу буде оформлено належним чином згідно з чинним законодавством.

**\- Тобто ви плануєте зареєструвати нову політичну партію?**

\- Так, після того, як в мінімум третині областей буде створено осередки, будуть скликані загальні установчі збори. Там ми й оголосимо про створення політичної партії «Сила людей». Я розумію, що в Україні і так зареєстровано понад 200 політичних партій, проте ефективність більшості з них перебуває на нулі. Наша політична сила – це якісно новий рівень, про що свідчить її масштабність: зараз в більшості регіонів активно створюються осередки, відбувається гуртування людей.

**\- І все ж, що відрізнятиме «Силу людей» від цих 200 партій? У чому полягатиме цей "якісно новий рівень"?**

\- Слід розрізняти поняття політичної партії та політичної сили. Це різні речі. Як правило, українські партії – це партії одного лідера. Структура нашої політичної сили базується на зовсім іншому принципі. Має бути створено стабільний інститут політичної сили. Звісно, в нас буде керівник, але він буде постійно змінюватись шляхом ротації. Це нормальна практика, яка використовується в Європі, в Америці, в інших країнах. Тому всі закиди і критика в бік "Сили людей", яка нібито копіює шаблон іншої  відомої  партії, є безпідставними. Ще раз підкреслюю, масштабність роботи, виконуваної "Силою людей" зараз, свідчить лише про майбутню дієвість і ефективність політичної сили. Отже, політична сила повинна бути створена на базі ідеології людьми знизу в умовах багатолідерної структури. Коли кожен член політичної сили визнаватиметься як потенційний лідер, як особистість. Це одна із частин концепції. В цьому – наша відмінність від інших.

Звісно, мені б дуже не хотілося, аби "Сила людей" перетворилася на чергову зареєстровану на папері партію. Але зараз причин до таких побоювань в мене немає, бо сама концепція структури не дозволить цього зробити, тому я з впевненістю можу говорити, що це має бути грандіозна ініціатива.

[![А.Валігура](https://mpz.brovary.org/wp-content/uploads/2013/10/A.Valigura.jpg)](https://mpz.brovary.org/wp-content/uploads/2013/10/A.Valigura.jpg)

**\- І чим планує займатись "Сила людей"? Які ви ставите перед собою завдання, які напрямки роботи?**

\- Конкретно говорити про напрямки і завдання можна буде говорити лише після загальних установчих зборів. Саме на них будуть розглядатись вектори діяльності. Пропозиції будуть вноситись від усіх делегатів, і лише більшістю буде вирішено про включення того чи іншого пункту в стратегічні плани діяльності "Сили людей".

**\- На якому етапі зараз перебуває процес створення партії та як Ви оцінюєте ці темпи?**

\- Чудово оцінюю! Зараз відбувається створення осередків у всіх регіонах України. Точну кількість створених осередків не можу назвати, бо це число постійно змінюється. Цю інформацію можна знайти на нашому сайті _(на момент публікації_ _зареєстровано_ _77 первинних осередків – Ред.)_

**_\-_ А к****оли мають відбутись загальні установчі збори, на яких "Силу людей" буде оголошено політичною партією?**

**\-** Орієнтовно це має відбутись в листопаді. Попередньо планувалось, що це можна буде зробити влітку, однак створення осередків – теж складна і непроста справа, тому встигнути в ці часові рамки стало неможливо. При чому складно не з фінансової точки зору. Дехто з політиків, оцінивши проведену нами роботу сказав, що організація таких презентаційних зустрічей всією Україною коштувало б приблизно 150 тисяч доларів. Це викликало здивування, бо ми витратили набагато менше. До речі, фінансування відбувалось за рахунок членів "Сили людей". Це все люди середнього класу, які можуть дозволити собі виділяти якусь кількість грошей на розвиток політичної сили.

[![Валігура_4](https://mpz.brovary.org/wp-content/uploads/2013/10/Valigura_4.jpg)](https://mpz.brovary.org/wp-content/uploads/2013/10/Valigura_4.jpg)

**\- Чим планує займатись ваш осередок у Броварах? Що будете робити в місті в першу чергу?**

\- Як я вже казала, ми шукатимемо активних і свідомих людей, які готові долучитись до роботи в "Силі людей" , тих, кому небайдуже своє місто і які хочуть займатись громадською роботою.

**\- В який спосіб ви шукаєте таких людей?**

**\-** Пошук людей ведеться через особисті контакти тих, хто вже долучився до "Сили людей". Також нами проводиться активна робота в соцмережах.

**\- А може, варто було б гуртувати людей довкола якогось конкретного проекту чи справи, аби люди побачили, чим політична сила займається?**

**\-** Дійсно, практика показує, що люди активніше долучаються саме в такий спосіб. Але в тому й відмінність "Сили людей", що саме люди мають визначити стратегію, пріоритетні напрямки роботи, а вже потім діяти.

**\- Тобто конкретного плану дій зараз нема?**

\- Він буде сформований за таким же принципом – тобто члени осередку пропонують, а більшість або ухвалює, або ні.

[![Валігура_3](https://mpz.brovary.org/wp-content/uploads/2013/10/Valigura_3.jpg)](https://mpz.brovary.org/wp-content/uploads/2013/10/Valigura_3.jpg)

**\- Ви працюєте в юридичній сфері. Як фахівець, скажіть, де в Броварах, на Вашу думку,  найбільше корупційних зловживань і як з ними можна ефективно боротися?**

\- Корупція зараз повсюди і на всіх рівнях. Ефективно з нею можна буде боротись лише тоді, коли відбудеться зміна санкцій для тих, хто причетний до корупційних схем. Щоб подолати корупцію або хоча б знизити її рівень, потрібно також боротись з бюрократією, яка неабияк «сприяє» розквіту корупції.

\- **Як броварчани можуть долучитись до "Сили людей"?**

**\- "**Сила людей" має [власний сайт](http://sylalyudey.org/). Все відкрито і прозоро. Кожен, хто заходить на сайт, може обирати собі три опції: «зацікавлені», «прихильники», «члени». Потім цих людей ми запрошуємо стати засновниками політичної сили.

**\- Як Ви самі дізнались про цю ініціативу і чому вирішили не лише долучитись до неї, а й очолити осередок в Броварах?**

**\-** Мене запросив колега на презентацію "Сили людей" в Житомирі і я вирішила туди поїхати. Мене настільки вразила атмосфера, впевненість людей в тому, що вони говорять. Я повірила, що цій організації під силу змінити багато в цій державі на краще. Я виросла у Львові, тому любов до України передалась мені з дитинства. І саме це стала причиною того, чому я зараз цим займаюсь. Хочу запевнити, що не маю ніяких самоцілей в політиці. Так, я очолила осередок в Броварах, бо я тут живу, люблю це місто і хочу щось для нього зробити. Потрібно завжди починати із себе, бо за нас ніхто нічого не зробить.

\- **А Ви давно мешкаєте в Броварах і чому обрали саме це місто?**

**\-** Я проживаю тут з 2007 року. Це дуже симпатичне, затишне і гарне місто для життя. Можна сказати, передмістя мегаполіса. Зручно діставатись на роботу, та й ціни на квартири тут менші, ніж в Києві. Кілька років тому в мене була можливість переїхати в столицю, але покидати Бровари я не захотіла.

**\- Чи маєте якийсь досвід громадської або політичної роботи?**

**\-** Так, звісно. Впродовж певного часу я була помічником депутата Київради, надавала юридичні консультації з питань виборчого права в політичній організації в столиці. Також брала активну участь в громадській організації «Якість життя», яка займалась питаннями дотримання стандартів якості продукції.

**\- Якою Ви бачите "Силу людей" через 1 рік та через 5 років?**

**\-** Ми хочемо успішну країну. Ми хочемо бачити в "Силі людей" успішних людей. Через рік це має бути зареєстрована політична партія, яка має багато прихильників у всій Україні. Через 5 років – політична сила, яка започаткувала якісно нову політичну культуру  та відома тим, що реалізувала безліч корисних, суспільно важливих проектів і, відповідно, має високий рейтинг серед українців. Тому потрібно долучатись і діяти, бо тільки самі громадяни можуть бути творцями майбутнього нашої України, думаю, такий час настав.

> Команда "Маєш право знати" уважно стежитиме за діяльністю нового політичного формування у нашому місті та сподівається, що вже найближчим часом активісти "Сили людей" визначаться з основними напрямками роботи в Броварах, почнуть реалізовувати цікаві проекти та зроблять свій внесок у подолання корупції та інших зловживань з боку місцевих чиновників. Ми відкриті для подібних ініціатив та готові їх оперативно висвітлювати на сторінках нашого інтернет-видання.
> 
> **Фото - Миколи Кожемяко**
