---
title: "Телестудія, якої не було, але яку ми втратили…"
date: 2014-08-06
author: 
  username: "Aleechka"
  display_name: "Аліна Дяченко"
categories: 
  - "kolonka-avtora"
tags: 
  - "brovary"
  - "vibir-redaktsiyi"
  - "gromadske-telebachennya"
  - "ekta"
  - "likvidatsiya"
  - "nashe-misto"
  - "telestudiya"
coverImage: "wp-content/uploads/2014/02/Ekta.jpg"
---

**[![Екта](https://mpz.brovary.org/wp-content/uploads/2014/02/Ekta.jpg)](https://mpz.brovary.org/wp-content/uploads/2014/02/Ekta.jpg)Останнім часом, а особливо - після появи [новини про ліквідацію комунальної телестудії «Наше місто»](https://mpz.brovary.org/operatsiya-likvidatsiya-brovarski-deputati-hochut-lishiti-misto-bez-telebachennya/) мене все частіше запитують: «Що ж ми тепер будемо робити без телебачення? Невже 100-тисячне місто залишиться без свого каналу?» При чому питають усі – просто знайомі, учасники акцій протесту, громадські діячі, депутати, підприємці. Більшість з них не дивились «ЕКТУ», але вони знали, що вона є, а тепер от переполошились – як же ми тепер, без неї?...**

Я розумію, що вони запитують мене не лише тому, що я журналіст. А й тому, що ми разом з іншими броварськими журналістами у розпал революційних подій [пішли брати комунальну телестудію під народний контроль](https://mpz.brovary.org/brovarchani-perezavantazhili-miske-telebachennya/) – тобто створювати громадську редакцію. Та, на жаль, через те, що ми про свій візит завчасно попередили керівництво телестудії (ми запропонували їм об’єднати зусилля та працювати об'єктивно), за день до нашої появи з приміщення зникла деталь, без якої неможливі були прямі ефіри. Ми зробили [кілька спроб «випусків новин»](http://www.ustream.tv/channel/brovary-tv), проте без належного технічного забезпечення й на «чужому» обладнанні важко було продовжувати, крім того, вир тогочасних подій був настільки напруженим, що навіть без роботи у телестудії ми спали по 3-4 години на добу.

> Позитив наших дій полягав на той момент у тому, що принаймні комунальну телестудію, яка фінансувалась з міського бюджету, влада не використовувала для масової дезінформації броварчан. Можна собі лише уявити, який би сюжет працівники «Нашого міста» зробили про Народне Віче, на якому [дві тисячі броварчан проголосували за відставку Сапожка](https://mpz.brovary.org/brovarchani-na-viche-vislovili-nedoviru-miskomu-golovi-sapozhku/). Або про сесію, яка була призначена на 28 лютого, але так і не відбулась, [бо депутати її «прогуляли»](https://mpz.brovary.org/sapozhko-dosi-ne-napisav-zayavi-pro-vidstavku-narodna-rada-viznachilas-iz-svoyim-kandidatom-na-posadu-sekretarya-miskradi/), боячись зустрічі з громадою.

Проте ми не полишали надії таки зробити у місті справжнє й об’єктивне телемовлення. І тому, коли темпи громадської активності трохи стабілізувались, ми повернулись до нашого початкового задуму. Команда, яка стихійно сформувалась у лютому, зібралась у квітні знову й ми почали розробляти _**Концепцію нового формату броварського телебачення**_. Робити новий телепродукт ми планували на базі комунальної студії «Наше місто», оскільки на це була нібито усна згода влади, яка буцімто погодилась на спільний проект двох команд – старої та нової.

[![Концепт ТБ](https://mpz.brovary.org/wp-content/uploads/2014/08/Kontsept-TB.jpg)](https://mpz.brovary.org/wp-content/uploads/2014/08/Kontsept-TB.jpg)

За нашим задумом, щоденний випуск мав складатись з двох частин – _**блоку новин**_ (10 хвилин) та блоку «_**Гість у студії**_» (20 хвилин). Тематика новинних сюжетів планувалась традиційна – міські події, комунальні проблеми, соціальні питання, економіка, культура, спорт, кримінальна хроніка тощо. Головною відмінністю мала бути форма подачі інформації – об’єктивна, збалансована (тобто з представленням різних точок зору), та по-сучасному динамічна. Це мало бути не вихваляння когось з влади чи опозиції, а незаангажований погляд на події та проблеми, коментарі експертів тощо.

Крім того, ми планували кожен будній день запрошувати на діалог у студії різноманітних гостей - чиновників, комунальників, політиків, громадських активістів, правоохоронців, спортсменів, митців тощо. Наш новий формат передбачав можливість ставити гострі запитання, аналізувати міські проблеми, презентувати цікаві громадські ініціативи, шукати ефективні для міста рішення, ініціювати громадські дискусії тощо.

> Для нас принципово важливим було, щоб доступ до телестудії мали всі – і депутати, мер, виконком, і міліціонери, прокурори, і політичні партії, громадські організації, і творчі та мистецькі об’єднання, спортивні та молодіжні спільноти, і підприємці. Адже комунальне телебачення утримується за рахунок нас усіх, значить повинно діяти в інтересах усіх – але професійно та з обов’язковим дотриманням журналістських стандартів.

Також ми планували у подальшому – через кілька місяців після запуску телестудії у новому форматі – зробити низку спецпроектів. Для прикладу – «_**Експертиза нерухомості**_»: журналісти мали «тестувати» житло у броварських новобудовах, разом з експертами досліджувати якість будівництва та інженерних мереж, розміри дитмайданчиків, парковок тощо. Або «_**Будь здоровий**_!» - спецпроект про те, як броварчанину підтримувати себе у хорошій формі – огляди вуличних спортивних майданчиків, стадіонів, спортивних секцій тощо.

Для того, щоб журналісти оновленої телестудії дотримувались професійних стандартів, ми пропонували створити громадську редколегію, яка повинна була здійснювати нагляд за їх роботою та формувати засади редакційної політики.

Ми прорахували загальний бюджет такої телестудії – до наявних витрат з бюджету ми визначили розмір необхідного додаткового фінансування, розробили новий штатний розпис, уже почали обговорювати можливий новий дизайн студії та титрування, хлопці стали наводити порядок у приміщенні телестудії та обладнувати ефірну кімнату. Ми встановили контакт з працівниками телестудії та її директоркою, вели перемовини про механізми подальшої співпраці та пошуки додаткового фінансування. Ми планували запустити оновлену телестудію наприкінці травня – на початку червня…

…Та раптом на початку літа телестудія закрилась «на ремонт». А через півтора місяці на сайті міської ради з’явився [проект рішення про ліквідацію комунального підприємства «Телестудія «Наше місто»](https://mpz.brovary.org/operatsiya-likvidatsiya-brovarski-deputati-hochut-lishiti-misto-bez-telebachennya/) буцімто у зв’язку з неприбутковістю діяльності підприємства та припиненням бюджетного фінансування. З одного боку це стало для нас несподіванкою, з іншого боку ми розуміли, що те, що ми пропонували владі зробили на базі комунальної студії, її навряд чи влаштує. Власне, це рішення розставило все на свої місця й показало, чи готова броварська влада поділитись інформаційною монополією з громадою. Відповідь очевидна.

До речі, днями отримали цікаву відповідь на запит щодо фінансування телестудії «Наше місто» у 2014 році. Прикметно, що поки приміщення кілька місяців пустувало й жодних сюжетів в ефір не виходило, працівники комунального підприємства продовжували отримувати зарплату.

> За інформацією відділу бухгалтерського обліку виконкому фінансування КП «Телестудія «Наше місто» у 2014 році становить **311 753 грн**, з них: Січень 2014 року – **61 299** грн Лютий 2014 року – **43 293** грн Березень 2014 року – **89 244** грн (!) Квітень 2014 року – **27 174** грн Травень 2014 року – **90 742** грн Червень 2014 року – **0** грн
