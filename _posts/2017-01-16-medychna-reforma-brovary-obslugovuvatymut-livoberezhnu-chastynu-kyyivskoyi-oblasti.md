---
title: "Медична реформа: Бровари обслуговуватимуть лівобережну частину Київської області"
date: 2017-01-16
author: 
  username: "ulitenko"
  display_name: "Ірина Улітенко"
categories: 
  - "brovary"
  - "novyny"
tags: 
  - "brovary"
  - "btsrl"
  - "vibir-redaktsiyi"
  - "gospitalni-okrugy"
  - "meditsina"
  - "novini"
  - "reformi"
coverImage: "wp-content/uploads/2017/01/879277-e1484569186152.jpg"
---

**Згідно медичної реформи Мінздрав планує утворити в Київській області 4 госпітальні округи, з центрами в місті Бровари, Біла Церква, Боярка і Вишгород. Наразі відповідні пропозиції від Міністерства охорони здоров’я надіслано до Кабінету Міністрів України. Про це [йдеться](http://koda.gov.ua/news/na-kiivshhini-planuyut-stvoriti-4-gospit/) на сайті Київської державної обласної адміністрації. Результатами реформи буде скорочення мережі лікарень області та збільшення навантаження на ті, що залишаться, розповідає головний лікар БЦРЛ.**

Згідно [нововведень](http://www.kmu.gov.ua/control/uk/cardnpd?docid=249582611), кожен округ матиме мінімум **2** лікарні багатопрофільного лікування першого рівня та **1** лікарню другого рівня.

Як зазначив головний лікар Броварської центральної районної лікарні **Валентин Багнюк**, броварська лікарня матиме другий рівень та обслуговуватиме всю лівобережну частину Київської області, що призведе до більшого навантаження. Зараз лівобережжя області має **6** районних лікарень. Після утворення госпітальних округів, залишаться тільки **3**. Інші планують закрити або перепрофілювати заклади в хоспіси. Ніякого фінансування на будівництво нових лікарень не передбачено.

_«Виникає дуже багато питань щодо формування госпітальних округів. У Броварському районі одна лікарня. Зараз ніяких пояснень медичним працівникам немає, яким чином обслуговувати населення. Я піднімав це питання на обласній комісії по охороні здоров’я. Вони сказали, що скоро будуть роз’яснення. Як все буде діяти на практиці, а не на папері, ще не відомо»,_ - зазначає пан Багнюк.

Як зазначено на сайті КОДА, в рамках впроваждення реформи лікарні інтенсивного лікування (ЛІЛи) 1-го та 2-го рівня матимуть свій лікувальний профільний напрямок та надаватимуть вторинну (спеціалізовану) медичну допомогу пацієнтам, які потребують інтенсивної терапії в умовах стаціонару. Екстрена медична допомога працюватиме на базі ЛІЛів 2-го рівня, де надаватимуть більш широкий спектр допомоги.

Також, існуватиме структура первинної медичної допомоги з лікарів загальної практики. ЛІЛи 1-го та 2-го рівня будуть приймати пацієнтів лише за направленням сімейних лікарів-терапевтів. Для отримання медичних послуг, кожен матиме змогу для себе самостійно вибрати та підписати договір з лікарями, які надаватимуть направлення в ЛІЛи.

Нагадаємо, у Броварах вже функціонує розподіл медицини на первинну та вторинну ланку. До первинної належить мережа амбулаторій [Броварського міського центру медико-санітарної допомоги](http://brovmedcentr.in.ua/), де пацієнтів обслуговують сімейні лікарі, терапевти та педіатри. До вторинної відносять [Броварську центральну районну лікарню](http://brovcrl.in.ua/), що розташована по вул.Шевченка, 14 та ділиться на стаціонар та полікілінку. Вузькі спеціалісти приймають там пацієнтів за направленнями від лікарів сімейних.
