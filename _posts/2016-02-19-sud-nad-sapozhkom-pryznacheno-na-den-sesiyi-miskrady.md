---
title: "Суд над Сапожком призначено на день сесії міськради"
date: 2016-02-19
author: 
  username: "pravoznaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "vibir-redaktsiyi"
  - "dyachenko"
  - "novini"
  - "pozov"
  - "sapozhko"
  - "sud"
coverImage: "wp-content/uploads/2016/02/1434820921_kompaniya-apple-oderzhala-neskolko-pobed-v-sude.jpg"
---

**Броварський міськрайонний суд призначив дату судового розгляду [за позовом](https://mpz.brovary.org/deputat-alina-dyachenko-podala-do-sudu-na-mera-brovariv-igorya-sapozhka/) депутата Аліни Дяченко проти мера Броварів Ігоря Сапожка на 15:00 10 березня. Саме цього дня кількома годинами раніше, о 10:00 [розпочнеться чергова сесія](https://mpz.brovary.org/sapozhko-sklykaye-nastupnu-sesiyu-v-berezni-sekretarya-znovu-ne-obyratymut/) броварської міської ради, на порядок денний якої винесено півсотні питань. Питань щодо кадрових призначень – що і стало причиною позову Дяченко – на цю сесію міський голова знову не виніс.**

Суддею, котрий розглядатиме даний позов, призначено **Володимира Сердинського.** Про це [повідомляється](https://br.ko.court.gov.ua/sud1007/csz/) на офіційному сайті Судової влади України.

Нагадаємо, що тиждень тому депутат Броварської міської ради від «Демократичного Альянсу» **Аліна Дяченко** [подала судовий позов](https://mpz.brovary.org/deputat-alina-dyachenko-podala-do-sudu-na-mera-brovariv-igorya-sapozhka/) проти міського голови Броварів **Ігоря Сапожка.** Дяченко звинувачує мера у невиконанні ним своїх службових повноважень та протиправній діяльності. Ідеться про блокування міським головою процесу обрання секретаря міської ради: з минулого року мер не виносить на розгляд міськради свою кандидатуру секретаря, через що не може відбутися голосування, а відтак міська рада не може висунути на розгляд депутатів іншу кандидатуру. На думку позивача, такі дії Ігоря Сапожка можна вважати як невиконання ним своїх службових обов'язків, порушення прав інших депутатів та порушення ст. 50 ЗУ «Про місцеве самоврядування». Відповідно Аліна Дяченко просить суд визнати дії Ігоря Сапожка неправомірними та примусити його виконати свої службові обов’язки, тобто винести на розгляд депутатського корпусу власну кандидатуру секретаря міськради.

Окрім того, у випадку винесення суддею ухвали на користь позивача по обом позовним вимогам, міська рада отримає [юридичні підстави](https://mpz.brovary.org/sapozhko-porushuye-zakon-blokuyuchy-obrannya-sekretarya-miskrady-yuryst/) для висловлення недовіри меру Ігорю Сапожку що тягне за собою його відставку. Для цього депутати мають прийняти відповідне рішення двома третинами голосів від загального складу ради.
