---
title: "Зицпредседатель Фунт"
date: 2012-09-06
author: 
  username: "sergilliukhin"
  display_name: "Сергій Іллюхін"
categories: 
  - "kolonka-avtora"
tags: 
  - "vibori-2012"
  - "golova-ovk"
  - "gritsay"
  - "logovchenko"
  - "matsanyuk"
  - "ovk"
  - "sidanich"
coverImage: "wp-content/uploads/2012/09/35.jpg"
---

[![](https://mpz.brovary.org/wp-content/uploads/2012/09/35.jpg "Зицпредседатель Фунт")](https://mpz.brovary.org/wp-content/uploads/2012/09/35.jpg)

> Я — зицпредседатель Фунт. Я всегда сидел. Я сидел при Александре Втором «Освободителе», при Александре Третьем «Миротворце», при Николае Втором «Кровавом». \[…\] При Керенском я сидел тоже. При военном коммунизме я, правда, совсем не сидел, исчезла чистая коммерция, не было работы. Но зато как я сидел при НЭПе! Как я сидел при НЭПе! Это были лучшие дни моей жизни! \[...\] Я беру недорого: сто двадцать рублей в месяц на свободе и двести сорок — в тюрьме. Сто процентов прибавки на вредность. **Ильф и Петров, "Золотой телёнок", XV глава**

"Зицпредседатель Фунт" - саме така думка промайнула в моїй голові, коли я побачив рішення ЦВК про призначення головою окружної виборчої комісії №97 **Мацанюка Романа Вікторовича** 1980 р.н. Google першим же результатом видає [повну біографію](https://www.work.ua/resumes/1296021/ "Мацанюк Роман") пана головуючого: менеджер-економіст за освітою, за 9 років він встиг випробувати себе і у продажах автомобілів, і у вендінг-бізнесі, продавав вентиляційне обладнання, формував позитивний імідж компанії Samsung, але зупинився у компанії "Технополіс", де з листопада 2011 року допомогає покупцям обирати телевізійну техніку.

[![](https://mpz.brovary.org/wp-content/uploads/2012/09/grits1.jpg "Грицай Олександр Валерійович")](https://mpz.brovary.org/wp-content/uploads/2012/09/grits1.jpg)Ідеальний кандидат "зицпредседателя", чи не так? Людина, яка особливо не розуміється у тонкощах виборчого процесу в Україні, тому не усвідомлює рівень кримінальної відповідальності за порушення у сфері виборчого законодавства. Але цей рівень чудово усвідомлює інша людина - **Грицай Олександр Валерійович**.

На виборах 2010 року Олександр Грицай особисто очолював (і очолює досі) [Броварську міську територіальну виборчу комісію](https://www.cvk.gov.ua/pls/vm2010/WM028?PID112=31&PID102=1554&PF7691=1554&PT001F01=800&rej=0&pt00_t001f01=800) і саме під його пильним оком відбувалися всі ті махінації, через які вибори-2010 року було названо [найбруднішими](https://brovary.wordpress.com/) за всю історію незалежної України.

[![](https://mpz.brovary.org/wp-content/uploads/2012/09/golova4.jpg "Мацанюк Роман Вікторович")](https://mpz.brovary.org/wp-content/uploads/2012/09/golova4.jpg)На цьогорічних виборах пан Грицай також бере активну участь у роботі виборчої комісії, але цього разу як "рядовий" член комісії. Не ризикнули висунути головою і **Юлію Логовченко**, яка вже кілька років поспіль доводить свою відданість та готовність займатися будь-якою, навіть найбруднішою справою - її вирішили також не наражати на небезпеку.

Та й дійсно - навіщо підводити своїх "під статтю"? Адже ще з часів “зицпредседателя Фунта” є така робота: головувати, підписувати документи та відповідати перед законом. Ось і згадали про "_стресостійкого, неконфліктного - [дж.](https://www.work.ua/resumes/1296021/ "джерело - автобіографія")_" **Романа Мацанюка**, який до того ж зарекомендував себе, [працюючи у ТВК](https://www.cvk.gov.ua/pls/vm2010/WM028?PID112=31&PID102=1554&PF7691=1554&PT001F01=800&rej=0&pt00_t001f01=800) на виборах 2010 року, як людина, що не ставить зайвих запитань.

На засіданнях окружної виборчої комісії стало остаточно зрозуміло, що Роман Мацанюк, по-перше, абсолютно не орієнтується у виборчому законодавстві, по-друге, взагалі не вміє вести засідання. З першою проблемою йому допомагає розібратися Юлія Логовченко, яка постійно йому щось шепче та показує знаками, а з веденням засідання допомагає секретар ОВК **Сіданіч Максим Олександрович**, який регулярно перебирає на себе обов'язки головуючого на засіданні.

**"Командовать парадом буду я!"**

А ось хто тут дійсно "рулить" стає зрозумілим, коли ситуація заходить у глухий кут. В таких найгостріших ситуаціях погляди "трійці" спрямовані на одну людину - Олександра Грицая, який жодним чином не видає свого впливового становища. Просто у найгостріші моменти він скромно підіймає руку і вносить пропозицію: _припинити дискусії_, на яку одразу погоджується і голова, і секретар, і Логовченко, які перед цим протягом 20 хвилин відстоювали дане рішення.

<iframe src="https://www.youtube.com/embed/uzdSdi0TDsc" frameborder="0" width="420" height="315"></iframe>

**Навіщо так складно?**

Виникає логічне запитання: навіщо потрібно робити такі складні комбінації? Чому б одразу не призначити головою Олександра Грицая, а секретарем - Юлію Логовченко? У 2010 році вони чудово працювали на керівних посадах у ТВК.

Причина, думаю, у тому, що і Грицай, і Логовченко чудово розуміють, що фальсифікації та махінації на цих виборах, особливо під таким пильним контролем ЗМІ та спостерігачів, будуть занадто помітними та очевидними, а отже, за них потрібно буде відповідати, можливо навіть кримінально.

А тут ще й одним з кандидатів у народні депутати є **Павло Різаненко**, який вже кілька років своїми діями доводить, що для нього відновлення справедливості, зокрема через суд, є справою принциповою. А тому у разі відвертих порушень виборчого законодавства кара буде неминуча.

> Хоча, звідки ж про це знати голові ОВК? Роман Вікторович Мацанюк склав присягу і приступив до виконання обов'язків. Свій підпис він ставитиме під кожним ухваленим рішенням ЦВК, своїм підписом він буде затверджувати протоколи та результати виборів - ось тільки халепа: думати не можна, не можна і відмовлятися, потрібно підписувати. Такий вже це нелегкий шлях - шлях "зицпредседателя Фунта".

[![](https://mpz.brovary.org/wp-content/uploads/2012/09/44.jpg "Зицпредседатель Фунт")](https://mpz.brovary.org/wp-content/uploads/2012/09/44.jpg)
