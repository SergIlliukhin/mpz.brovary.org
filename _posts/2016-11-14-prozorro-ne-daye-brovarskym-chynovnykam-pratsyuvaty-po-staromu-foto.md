---
title: "Prozorro не дає броварським чиновникам працювати \"по-старому\" - ФОТО"
date: 2016-11-14
author: 
  username: "tatuuum"
  display_name: "Тетяна Панкратьєва"
categories: 
  - "vlada"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "deputati"
  - "kp-brovaryteplovodoenergiya"
  - "novini"
  - "prozoro"
  - "remontni-roboti"
  - "sesiya"
coverImage: "wp-content/uploads/2016/11/sesiya-21-11.jpg"
---

**Закрити аварійні питання, відмінити "незручне" рішення щодо допорогових закупівель через Prozorro, перекласти відповідальність на депутатів - які питання повинна була вирішити остання позачергова сесія міської ради?**

У п'ятницю, **11 листопада**, [відбулася](https://mpz.brovary.org/pozachergova-sesiya-deputaty-dadut-dobro-na-remont-kanalizatsiyi-bez-prozorro/) 21-ша позачергова сесія Броварської міської ради. На розгляд депутатів виносили лише одне [питання](https://brovary-rada.gov.ua/documents/26166.html) - про надання дозволу почати роботи по реконструкції каналізації та асфальтного покриття, що постраждали внаслідок низки [аварій](https://mpz.brovary.org/smerdyuchi-kanalizatsijni-stoky-znovu-zavodnyly-vulytsyu-grushevskogo-foto/), які відбувалися протягом останнього місяця у Броварах. Проте роботи пропонувалося почати без проведення тендерів на електронному майданчику. _"Працювати будемо паралельно з проходженням офіційної процедури. Розробка проекту, проходження експертизи тощо, все це займає певний час, близько двох місяців, а роботи потрібно починати вже зараз,_ - пояснювали депутатам міський голова **Ігор Сапожко** та очільник КП "Броваритепловодоенергія" **Сергій Сафронов**. - _За останні 10 днів маємо 3 пориви, а яму, що [виникла](https://mpz.brovary.org/brovary-na-dobu-lyshylys-bez-vody-ta-opalennya-cherez-proryv-kanalizatsijnogo-kolektora-komunalnyky/) на Незалежності, потрібно засипати піском, це підготовчі роботи, а реконструкцію почнемо вже навесні"._

\[caption id="attachment\_62864" align="aligncenter" width="600"\][![sesiya-21-3](https://mpz.brovary.org/wp-content/uploads/2016/11/sesiya-21-3.jpg)](https://mpz.brovary.org/wp-content/uploads/2016/11/sesiya-21-3.jpg) Сергій Сафронов\[/caption\]

Як вже зазначалося, на всі роботи потрібно **1,4 млн грн**, які депутати вже виділили комунальному підприємству рішенням попередньої чергової сесії.

[![koshtorys-1](https://mpz.brovary.org/wp-content/uploads/2016/11/koshtorys-1.jpg)](https://mpz.brovary.org/wp-content/uploads/2016/11/koshtorys-1.jpg)

[![koshtorys-2](https://mpz.brovary.org/wp-content/uploads/2016/11/koshtorys-2.jpg)](https://mpz.brovary.org/wp-content/uploads/2016/11/koshtorys-2.jpg)

Нагадаємо, міський голова у серпні цього року видав [розпорядження](https://brovary-rada.gov.ua/documents/24297.html) про зниження порогу закупівель через систему Prozorro до **10 000 грн**. Це рішення було прийнято [під тиском громадськості та депутатів](https://www.facebook.com/groups/brovary/permalink/1326632880700008/?match=0L%2FRgNC%2B0LfQvtGA0YDQvg%3D%3D) після того, як на сесії це рішення [провалили](https://mpz.brovary.org/17-ta-sesiya-brovarski-deputaty-ne-pryjnyaly-proekt-prozorro-ta-pryjnyaly-i-brovary/). Зниження порогу закупівель викликає опір у чиновників та міського голови, мовляв, це гальмує процес робіт. У той же час частина депутатів вбачає у проведенні закупівель без тендерів корупційні ризики.

На сесії у п'ятницю проти рішення проводити роботи без проекту та тендеру виступили, зокрема, депутати з фракцій БПП та ДемАльянс. Вони одразу поставили під сумнів: чи у повноваженнях міської ради взагалі приймати подібне рішення? І хто буде відповідати за наслідки, які можуть статися на об'єктах під час виконання робіт без потрібних документів?

\[caption id="attachment\_62875" align="aligncenter" width="600"\][![sesiya-21-14](https://mpz.brovary.org/wp-content/uploads/2016/11/sesiya-21-14.jpg)](https://mpz.brovary.org/wp-content/uploads/2016/11/sesiya-21-14.jpg) Олег Берестовий\[/caption\]

Депутат **Олег Берестовий** запитав голову КП "Броваритепловодоенергія": _"Чому роботи не проводилися раніше, влітку, адже про аварійність колектору було відомо і раніше?"_ Сергій Сафронов заперечив: _"Ми виявили лише зараз, під час ліквідації аварій, що колектор не перезимує"._

Депутатка **Галина Негода** задала питання: _"Хто несе відповідальність за те, що мережі у такому стані?"_ Міський голова дав відповідь, що комунікації передані у комунальну власність у 2010 році, з того часу відремонтувати все було неможливо.

\[caption id="attachment\_62863" align="aligncenter" width="600"\][![sesiya-21-2](https://mpz.brovary.org/wp-content/uploads/2016/11/sesiya-21-2.jpg)](https://mpz.brovary.org/wp-content/uploads/2016/11/sesiya-21-2.jpg) Галина Негода\[/caption\]

Присутній на засіданні **Ігор Романенко**, як експерт у проектуванні, підтвердив, що на проект потрібно близько 3 місяців, і якщо роботи починаються без нього, то відповідальність на себе бере голова комунального підприємства.

\[caption id="attachment\_62874" align="aligncenter" width="600"\][![sesiya-21-13](https://mpz.brovary.org/wp-content/uploads/2016/11/sesiya-21-13.jpg)](https://mpz.brovary.org/wp-content/uploads/2016/11/sesiya-21-13.jpg) Ігор Романенко\[/caption\]

_"То що ви пропонуєте, взагалі нічого не робити? -_ питав депутатів міський голова. - _Проект готується, підрядник є, роботи можна проводити паралельно"._ Депутати відповідали, що робити треба, але правильно, з додержанням процедури, тим більше, що ситуація наразі не є аварійною. Депутат **Андрій Саук** акцентував, що міський голова намагається змусити депутатів порушити закон, а депутат **Вадим Мутило** зазначив додатково, що є питання до кошторису, мовляв, цифри завищені і довіри до них немає.

\[caption id="attachment\_62871" align="aligncenter" width="600"\][![sesiya-21-10](https://mpz.brovary.org/wp-content/uploads/2016/11/sesiya-21-10.jpg)](https://mpz.brovary.org/wp-content/uploads/2016/11/sesiya-21-10.jpg) Андрій Саук\[/caption\]

\[caption id="attachment\_62867" align="aligncenter" width="600"\][![sesiya-21-6](https://mpz.brovary.org/wp-content/uploads/2016/11/sesiya-21-6.jpg)](https://mpz.brovary.org/wp-content/uploads/2016/11/sesiya-21-6.jpg) Вадим Мутило\[/caption\]

На підтримку міського голови виступив депутат **Микола Зінченко** (фракція УКРОП), він також підтвердив, що проходження процедури займає певний час, якого наразі немає. У той же час особисто депутат висловлював нерозуміння, для чого взагалі скликали сесію, якщо питання можна було вирішити і без депутатів.

\[caption id="attachment\_62870" align="aligncenter" width="600"\][![sesiya-21-9](https://mpz.brovary.org/wp-content/uploads/2016/11/sesiya-21-9.jpg)](https://mpz.brovary.org/wp-content/uploads/2016/11/sesiya-21-9.jpg) Микола Зінченко\[/caption\]

Міський голова декілька разів під час засідання згадував своє розпорядження по Prozorro, що створює обмеження у закупівлях, і пропонував його відмінити. Депутати протестували. Зрештою основне питання сесії поставили на голосування... і провалили. Для затвердження дозволу [не вистачило](https://brovary-rada.gov.ua/content/rezultati-poimennogo-golosuvannya.html) пари голосів, зокрема, утрималися або голосували проти фракціїї БПП, ДемАльянс та Самопоміч, також позафракційний Мутило.

[![0006](https://mpz.brovary.org/wp-content/uploads/2016/11/0006.jpg)](https://mpz.brovary.org/wp-content/uploads/2016/11/0006.jpg)

Після голосування міський голова роздратовано підсумував: _"Рішення не прийняте, я вам дякую. Але сьогодні я обов'язково внесу зміни в своє розпорядження, роботи ці ми будемо здійснювати. Я на себе візьму відповідальність, якщо немає в цій залі відповідальних депутаів"._ Подібною була і реакція деяких депутатів, мовляв, політичні амбіції не дали колегам прийняти правильне рішення.

\[caption id="attachment\_62862" align="aligncenter" width="600"\][![sesiya-21-1](https://mpz.brovary.org/wp-content/uploads/2016/11/sesiya-21-1.jpg)](https://mpz.brovary.org/wp-content/uploads/2016/11/sesiya-21-1.jpg) Ігор Сапожко (зліва)\[/caption\]

Іншу думку має депутат Олег Берестовий, ініціатор впровадження Prozorro в Броварах, який прокоментував те, що відбувалося на сесії, так: _"По-перше, це явно була атака на Prozorro і на людей, які намагаються впровадити цю систему і примусити її працювати. Не було ніяких ілюзій, які рішення сьогодні приймуть. Було два варіанти: або депутати беруть на себе відповідальність за завідомо незаконне рішення, і тоді події будуть розвиватися в цьому напрямку. Або рішення не приймають і - "депутати погані". Ігор Васильович сам міг прийняти одноосібне рішення, проте до нього могли б виникнути запитання. Тому він вирішив перекласти відповідальність на депутатів. Скликати сесію було зовсім не обов'язково, головний мотив міського голови - внести зміни в своє розпорядження по Prozorro"._

На сесії депутат також нагадав, що існує можливість запросити у Бровари **Олександра Стародубцева**, експерта, одного з розробників Prozorro, та абсолютно безкоштовно, на волонтерських засадах провести майстер-клас для чиновників, розпорядників бюджетних коштів. _"Ми погодимо дату і найближчим часом це проведемо, хоча на мою думку, цим повинні займатися не депутати, а секретар ради,"_ - заявив депутат.

[![sesiya-21-11](https://mpz.brovary.org/wp-content/uploads/2016/11/sesiya-21-11.jpg)](https://mpz.brovary.org/wp-content/uploads/2016/11/sesiya-21-11.jpg)

За результатами сесії: станом на понеділок, **14 листопада**, нових розпоряджень мера на офіційному [сайті](https://brovary-rada.gov.ua/) Броварської міської ради немає.

**Фото - Катерина Мамайсур-Негода**
