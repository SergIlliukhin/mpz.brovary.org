---
title: "На вимогу громади проект генплану Броварів обговорять на конференції 28 травня"
date: 2014-05-22
author: 
  username: "aleechka"
  display_name: "Аліна Дяченко"
categories: 
  - "announce"
tags: 
  - "brovarska-narodna-rada"
  - "vibir-redaktsiyi"
  - "genplan"
  - "gromadske-obgovorennya"
  - "dostup-do-informatsiyi"
  - "dostup-do-genplanu"
  - "zvernennya-gromadyan"
  - "novini"
  - "obgovorennya"
coverImage: "wp-content/uploads/2014/04/genplan-kartinka.jpg"
---

**[![генплан картинка](https://mpz.brovary.org/wp-content/uploads/2014/04/genplan-kartinka.jpg)](https://mpz.brovary.org/wp-content/uploads/2014/04/genplan-kartinka.jpg)Під тиском громадськості [проект Генерального плану міста Бровари](https://mpz.brovary.org/wp-content/uploads/2014/04/br_pro_plan_a3.jpg) винесено на обговорення у вигляді публічної конференції. Збори громади призначено на наступну середу, 28 травня, о 17:00 у приміщенні актової зали школи № 1 (вул. Київська, 153). Про це сказано у розпорядженні міського голови [№ 89-ОД від 21.05.2014](http://www.brovary.kiev.ua/rozporyadzhennya-mіskogo-golovi-vіd-21052014-№89-od-pro-gromadske-obgovorennya-proektu-mіstobudіvnoї).**

Раніше серед інформаційних заходів з обговорення проекту містобудівної документації "Генеральний план міста Бровари Київської області" [передбачалось](https://mpz.brovary.org/proekt-generalnogo-planu-brovariv-vinesli-na-gromadske-obgovorennya/) лише розміщення проекту на офіційному сайті міськради та на стіні біля управління містобудування та архітектури (4-й поверх адмінбудівлі на вул. Гагаріна, 15). Також проект було опубліковано у газеті "Нове життя".

Однак на думку громадськості цих заходів було явно недостатньо, щоб люди могли належним чином розібратись та зрозуміти, що саме змінюється у генплані міста та який майбутній розвиток Броварам пропонує розробник проекту - ДП "Діпромісто". Відтак активісти Броварської Народної Ради та члени робочої групи з питань підтоплення м. Бровари звернулись до влади з проханням провести «круглий стіл» за участі розробників містобудівного документу, працівників управління містобудування та архітектури, очільників міста, депутатів, компаній-забудовників та громади, щоб люди могли задати уточнюючі запитання та висловити свої пропозиції. Під час "круглого столу" громада попросила презентувати сам проект та розповісти, які зміни вносяться в генплану, з якою метою та на яких підставах.

[![Звернення щодо генплану](https://mpz.brovary.org/wp-content/uploads/2014/05/Zvernennya-shhodo-genplanu.jpg)](https://mpz.brovary.org/wp-content/uploads/2014/05/Zvernennya-shhodo-genplanu.jpg)

Крім того, броварчани висловили прохання продовжити термін громадського обговорення цього важливого для розвитку міста документа, оскільки [період проведення обговорення](https://mpz.brovary.org/proekt-generalnogo-planu-brovariv-vinesli-na-gromadske-obgovorennya/) (з 25 квітня по 26 травня) збігся в часі з позачерговими виборами Президента України та частковою мобілізацією населення через військове вторгнення на територію України іноземних сил. Відповідно громада запропонувала збільшити термін обговорення на 1 місяць – до 26 червня 2014 року. У розпорядженні міського голови щодо публічної конференції нічого не сказано про зміну строків обговорення, однак зазначено, що подані пропозиції до проекту містобудівної документації необхідно долучити до розгляду під час проведення процедури громадського обговорення.

> Завантажити проект **«[Генерального плану міста Бровари Київської області](https://mpz.brovary.org/wp-content/uploads/2014/04/br_pro_plan_a3.jpg)»** можна за цим посиланням, також рекомендуємо озанайомитись з **[пояснювальною запискою](https://onedrive.live.com/view.aspx?resid=72571393D4771099!1751&ithint=file%2c.doc&app=Word&wdo=2&authkey=!AMzEY7Kc-XKucnw)** до проекту генплану.
