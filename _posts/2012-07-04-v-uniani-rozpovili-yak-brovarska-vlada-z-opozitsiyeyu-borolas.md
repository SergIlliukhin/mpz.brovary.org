---
title: "В УНІАНі розповіли, як броварська влада з опозицією боролась"
date: 2012-07-04
tags: 
  - "brovary"
  - "brovaryi"
  - "vibir-redaktsiyi"
  - "vibori"
  - "groza"
  - "zolotarov"
  - "klichko"
  - "miting"
  - "mirne-zibrannya"
  - "novini"
  - "pereshkodzhannya"
  - "pres-konferentsiya"
  - "rizanenko"
  - "udar"
  - "unian"
  - "falshivka"
---

**[![](https://mpz.brovary.org/wp-content/uploads/2012/05/unian1.jpg "уніан")](https://mpz.brovary.org/wp-content/uploads/2012/05/unian1.jpg)Під час прес-конференації в УНІАНі на тему «[Влада проти Кличка](https://mpz.brovary.org/organizatori-vizitu-klichka-do-brovariv-rozkazhut-pro-pereshkodzhannya-z-boku-mistsevoyi-vladi/)» організатори візиту Віталія Кличка в Бровари та Березань розповіли про всі перешкоди, які чинила місцева влада, намагаючись завадити зустрічі броварчан з лідером партії УДАР, та хвилю "чорного піару" проти опозиції після приїзду Кличка.**

За словами Павла Різаненка, голови ГО «Громадський захист Київщини», перешкоджання влади в організації зустрічі з Кличком почались ще напередодні першого запланованого візиту відомого політика та боксера в Бровари. Захід мав відбутись 2 червня і був приурочений до Дня захисту дітей, але Броварська міська рада заборонила проведення акції. Причина відмови, зазначена в офіційному документі – «превентивні заходи з уникнення проявів тероризму». Однак «превентивні заходи» були більше схожі на «техногенний колапс» в місті, ніж на боротьбу з тероризмом, зазначив Павло Різаненко.

Під час прес-конференції журналістам було продемонстроване відео, де чітко видно, як Броварська міська рада бореться з "тероризмом" за допомогою комунальної техніки – кранів, аварійок, а також пожежних машин, що наповнювали фонтани. Прикметно, що [всі одиниці техніки були нагнані](http://www.youtube.com/watch?v=QlvWZm_vOIk&feature=plcp) на центральну площу міста майже в один і той самий час, коли в Бровари мав прибути Віталій Кличко, підкреслили учасники прес-конференції.

<iframe src="http://www.youtube.com/embed/NOUSiu2vqKg" frameborder="0" width="560" height="315"></iframe>

Зустріч з Кличком організатори були змушені перенести на 30 червня. І, попри всі [намагання влади знову перешкодити проведенню зустрічі](https://mpz.brovary.org/naperedodni-vizitu-klichka-brovarska-vlada-znovu-zablokuvala-maydan-svobodi/), кількасот броварчан все ж мали змогу послухати та поспілкуватись з відомим політиком.

Політолог Євген Золотарьов підкреслив, що Бровари вже давно закріпили за собою [статус «столиці чорного піару»](https://mpz.brovary.org/v-den-chornobilya-brovari-ogolosili-zonoyu-brehni/): протягом останніх півроку Броварами розповсюджувались [фальшиві газети](https://mpz.brovary.org/prodovzhennya-falsifikatsiy-u-brovarah-viyshla-falshiva-gazeta-mayesh-pravo-znati/), [листівки](https://mpz.brovary.org/u-zoni-brehni-chergova-falshivka-psevdoplakati-rizanenka/), які дискредитують опозиційних, а відповідно «неугодних» місцевій владі, політиків та діячів. Не обійшлося без «чорнухи» й  на зустрічі з Кличком 30 червня. У всіх чотирьох містах Київщини, які відвідав лідер партії «УДАР», - в Яготині, Згурівці, Березані та Броварах,  невідомими особами було розповсюджено листівки провокаційного змісту. Політолог також зазначив, що такі «чорні» інформаційні акції неможливо проводити без сприяння влади та правоохоронних органів. «_Це початок інформаційної війни в бік опозиції напередодні виборів_», - говорить Золотарьов.

![](https://mpz.brovary.org/wp-content/uploads/2012/07/UNIAN_Klichko_1.jpg "УНІАН_Кличко_1")

Бровари серед згаданих чотирьох міст відзначились спробою створити вже майже традиційний для міста «техногенний колапс», однак зусиллями організаторів захід був проведений без звичного шуму комунальної техніки, повідомили учасники прес-конференції.

Крім того, було повідомлено, що після [оголошення Павла Різаненка майбутнім кандидатом у депутати до Верховної Ради по мажоритарці від «УДАРУ»](https://mpz.brovary.org/klichko-nazvav-im-ya-kandidata-vid-udaru-po-brovarskomu-viborchomu-okrugu-foto/) містом було [розклеєно відфотошоплені фальшиві плакати](https://mpz.brovary.org/u-zoni-brehni-chergova-falshivka-psevdoplakati-rizanenka/) з нібито рекламою газети «Громадський захист Київщини» та зображенням лідера однойменної громадської організації. Павло Різаненко вважає, що броварчани мають адекватно реагувати на фальшиві газети і «липові» провокаційні листівки та розуміти, хто є хто. Основним завданням такої «інфовійни» депутат та громадський діяч вбачає вплив на свідомість людей, аби вони не прийшли на вибори, остаточно розчарувавшись і у чинній владі, й в опозиції. «Однак люди мають прийти на вибори і проголосувати за того, хто їм подобається», - підсумував Різаненко.
