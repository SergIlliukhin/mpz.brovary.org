---
title: "57 сесія міськради: неузаконені «Кулиничі», дитсадок замість лісу та створення нового провулку"
date: 2015-08-12
author: 
  username: "trydence"
  display_name: "Дмитро Карпій"
categories: 
  - "vlada"
  - "aktsiyi-zahodi"
tags: 
  - "bmr"
  - "brovarska-miska-rada"
  - "vibir-redaktsiyi"
  - "vulitsya"
  - "zasidannya"
  - "zemlya"
  - "kiosk"
  - "kulynychi"
  - "novini"
  - "sadok"
  - "sesiya"
  - "titushka"
  - "sheptytskyj"
coverImage: "wp-content/uploads/2015/08/57-sesiya-BMR00006.jpg"
---

**Минулого четверга, 6 серпня, відбулася 57 чергова сесія Броварської міської ради. Близько трьох годин депутати обговорювали та голосували** [**45 питань**](https://mpz.brovary.org/6-serpnya-vidbudetsya-56-a-chergova-sesiya-brovarskoyi-miskoyi-rady/)**, низка з яких викликали жваву реакцію у присутніх на засіданні представників громадськості. Зокрема до таких тем потрапили: виділення земельних ділянок, списання комунального майна, спроби узаконити торговельні кіоски «Кулиничі» та побудувати дитячий садок не на пустирі, а замість лісу. У той час як «легітимізацію» кіосків активістам вдалося зняти з порядку денного, решту сумнівних питань влада переважно спромоглась протягти. Також на цій сесії депутати затвердили створення провулку на честь митрополита Андрея Шептицького та скасували норму, яка зобов’язує присвоювати назви вулиць іменами лише тих осіб, які померли понад 5 років тому. Водночас, обранці не розглянули питання зміни складу комісії, відповідальної за декомунізацію, де досі більшість становлять колишні «регіонали» та комуністи.**

**Кіоски «Кулиничі»**

Найактивніше обговорення на засідання міськради традиційно викликали земельні питання. Першими зачепили тему кіосків «Кулиничі», які відносять до бізнесу сина Миколи Азарова. Як зауважили активісти, малі архітектурні форми вже котрий рік здійснюють свою діяльність незаконно, без укладення жодних договорів оренди міської землі чи інших документів. Варто зазначити, що кіоски на сесіях міськради намагаються узаконити вже не вперше. Цього разу представник влади **Анатолій Сачавський**, голова земельної комісії, запевнив, що планують компенсувати збитки, завдані фірмою, за рахунок встановлення максимальної ставки – у 12% на рік від грошової оцінки.

[![57 сесія БМР00051](https://mpz.brovary.org/wp-content/uploads/2015/08/57-sesiya-BMR00051.jpg)](https://mpz.brovary.org/wp-content/uploads/2015/08/57-sesiya-BMR00051.jpg)

Такий хід думок не сподобався активістам і деяким депутатам, вони висловлювали нерозуміння, чому взагалі намагаються залишити кіоски. Голова ГФ «Правопорядок» **Юрій Скотніков** назвав спробу протягти рішення намаганням узаконити самозахоплення землі.

[![57 сесія БМР00021](https://mpz.brovary.org/wp-content/uploads/2015/08/57-sesiya-BMR00021.jpg)](https://mpz.brovary.org/wp-content/uploads/2015/08/57-sesiya-BMR00021.jpg)

Депутат **Євген Гредунов** запропонував, щоби «Кулиничі» сплатили оренду за всі роки, які вони користуються ділянками, причому з відсотками, як за наданий кредит.

[![57 сесія БМР00023](https://mpz.brovary.org/wp-content/uploads/2015/08/57-sesiya-BMR00023.jpg)](https://mpz.brovary.org/wp-content/uploads/2015/08/57-sesiya-BMR00023.jpg)

А активістка **Ірина Нікітчина** зауважила, що МАФи були встановлені із низкою порушень, адже вони не мають виходити за червоні лінії, не мають стояти поблизу перехресть, не мають перекривати рух тощо.

[![57 сесія БМР00027](https://mpz.brovary.org/wp-content/uploads/2015/08/57-sesiya-BMR00027.jpg)](https://mpz.brovary.org/wp-content/uploads/2015/08/57-sesiya-BMR00027.jpg)

У підсумку міський голова **Ігор Сапожко**, який головував на засіданні, запропонував зняти питання з розгляду, за що і проголосували присутні депутати.

**Дитячий садок поблизу «Купави»**

На засідання сесії міськради винесли питання про надання управлінню освіти і науки земельної ділянки для будівництва та обслуговування дитячого садка. Такий заклад місту нібито необхідний, однак активісти мали свої корективи. Як розповіли присутні на засіданні, садок хочуть будувати на місці зеленої зони, хоча поруч розташований пустир, де... планується створення скверу. Активістка Ірина Нікітчина, яка за фахом є архітектором, також зауважила, що будівництво на території зеленої зони «не проходить» ані за санітарними, ані за будівельними нормами. І хоч проти ідеї активістів прямо ніхто не виступив, депутати вирішили не знімати питання з розгляду та підтримали пункт проекту рішення в його первісному вигляді.

**Інші земельні питання**

Окрім кіосків та дитячого садочка, були й інші питання, які викликали в депутатів чи активістів збурення. Так, пропозиція продовжити термін оренди земельної ділянки для ТОВ «Орієнтир-Буделемент» з 2018 до 2040 року занепокоїла обранця **Романа Сімутіна**.

[![57 сесія БМР00022](https://mpz.brovary.org/wp-content/uploads/2015/08/57-sesiya-BMR00022.jpg)](https://mpz.brovary.org/wp-content/uploads/2015/08/57-sesiya-BMR00022.jpg)

Депутат запідозрив, що таким чином відбувається монополізація ринку та запропонував зняти питання з розгляду. Натомість, Ігор Сапожко зазначив, що компанія є найбільшим платником податків у Броварах, а також запевнив, що орендна плата переглядатиметься відповідно до законодавства. Після цього більшість депутатів підтримала продовження терміну оренди на 25 років.

[![57 сесія БМР00032](https://mpz.brovary.org/wp-content/uploads/2015/08/57-sesiya-BMR00032.jpg)](https://mpz.brovary.org/wp-content/uploads/2015/08/57-sesiya-BMR00032.jpg)

[Проект](http://docs.pravo-znaty.org.ua/p26731/09.07.2015) виділення земельних ділянок громадянам обговорювали не менш жваво, ніж попередні питання. Юрій Скотніков одразу зауважив, що броварці чомусь роками не можуть отримати землю, броварські учасники АТО в тому числі. А іногородні одержують її ледь не одразу. Зі слів активіста, він бачить тут корупційну складову. Питання «Коли у нас буде прозоре виділення землі?» лишилось без відповіді, однак емоційний виступ активіста досяг своєї мети – пункт проекту рішення майже одразу зняли з розгляду.

> Серед питань, які прямо не стосувалися земель Броварів, були внесення змін до різних міських програм, затвердження плану роботи Броварської міської ради тощо. Так, сотні тисяч гривень чиновники додатково [передбачили](http://docs.pravo-znaty.org.ua/p27016/06.08.2015/1506-57-06) на капітальні ремонти та будівництва у місті вулиць і житлово-комунального фонду.

**Інвентаризація земель**

Наостанок розгляду земельних питань присутнім презентували проект, покликаний інвентаризувати землі Броварів. Як роз’яснив міський голова, завдяки втіленню цієї ідеї вдасться побачити чіткі контури ділянок у місті – хто де вийшов за червоні лінії, де зробили самозахоплення земель тощо.

[![57 сесія БМР00035](https://mpz.brovary.org/wp-content/uploads/2015/08/57-sesiya-BMR00035.jpg)](https://mpz.brovary.org/wp-content/uploads/2015/08/57-sesiya-BMR00035.jpg)

Роман Сімутін поцікавився можливістю вільного доступу до створеної карти, зокрема завдяки доступу до її електронного варіанту. Представник розробника – ТОВ «БломІнфо-Юкрейн» – розповів, що його компанія для цього може створити відповідне програмне забезпечення, однак вартість роботи становитиме ще 1,5-2 млн грн.

[![57 сесія БМР00034](https://mpz.brovary.org/wp-content/uploads/2015/08/57-sesiya-BMR00034.jpg)](https://mpz.brovary.org/wp-content/uploads/2015/08/57-sesiya-BMR00034.jpg)

У підсумку, депутати [схвалили](http://docs.pravo-znaty.org.ua/p26975/06.08.2015/1517-57-06) реалізацію запропонованого проекту.

**Провулок Шептицького та підготування до перейменувань вулиць**

На засіданні також ухвалили рішення, пов’язані з перейменуваннями та найменуваннями вулиць. Депутати проголосували за створення провулку на честь митрополита Андрея Шептицького.

[![57 сесія БМР00019](https://mpz.brovary.org/wp-content/uploads/2015/08/57-sesiya-BMR00019.jpg)](https://mpz.brovary.org/wp-content/uploads/2015/08/57-sesiya-BMR00019.jpg)

Це – нинішня безіменна дорога, що починається від бульвару Незалежності між будинками 15 і 17. Як [зазначав](https://mpz.brovary.org/start-dekomunizatsiyi-u-brovarah-krayeznavtsi-ta-istoriki-gotuyut-propozitsiyi-shhodo-pereymenuvannya-vulits/) раніше голова комісії з питань найменувань та пам’ятних знаків **Володимир Онищенко**, створення провулку ініціювали броварські греко-католики, чия церква розташована поруч.

[![57 сесія БМР00100](https://mpz.brovary.org/wp-content/uploads/2015/08/57-sesiya-BMR00100.jpg)](https://mpz.brovary.org/wp-content/uploads/2015/08/57-sesiya-BMR00100.jpg)

До слова, рішень про перейменування вулиць цього разу на сесії не ухвалювали. Однак, готуючись до декомунізації, відповідна робоча група ініціювала зміни до положення профільної комісії. А саме – скасування норми про те, що вулиці можна називати лише іменами осіб, які померли понад 5 років тому. Депутати ухвалили цю пропозицію.

[![57 сесія БМР00033](https://mpz.brovary.org/wp-content/uploads/2015/08/57-sesiya-BMR00033.jpg)](https://mpz.brovary.org/wp-content/uploads/2015/08/57-sesiya-BMR00033.jpg)

Онищенко також озвучив [звернення](https://mpz.brovary.org/brovarski-krayeznavtsi-ta-aktyvisty-predstavlyly-propozytsiyi-shhodo-perejmenuvannya-vulyts-startuvalo-gromadske-obgovorennya/) членів робочої групи з проханням змінити склад комісії. Краєзнавці та активісти, які підписали листа, акцентували на випадках саботажу діяльності комісії, відповідальної за перейменування вулиць. Навівши конкретні докази, саботажниками та/або некомпетентними оголосили 4-х учасників колегіального органу, зокрема і самого Онищенка. Водночас, голова комісії повідомив, що є заяви на долучення до складу органу [**Олега Покляцького**](https://www.facebook.com/groups/brovary/permalink/1051834888179810/) та [**Людмили Бабенко**](https://mpz.brovary.org/vikonkom-rozirvav-dogovir-orendi-z-myuzik-holom-aktivisti-vimagayut-vidstavki-bagmut/). Ігор Сапожко заявив, що розгляд питання зміни складу комісії винесуть на наступну чергову сесію міськради – 24 вересня.

**Тітушки вертаються?**

Ностальгічні відчуття. Саме такими словами деякі активісти та журналісти описали те, що відбулося під час перерви засідання сесії. Як розповів журналіст «Громадського Бровари» **Андрій Качор**, у коридорі до нього підійшов **Олег Єжаков**, який спершу почав емоційну дискусію, а потім вибив знімальну техніку, через яку до того проводилась пряма трансляція сесії. На щастя, техніка вціліла. Міліціонер, присутній на місці подій, не став втручатися в інцидент, але після наполягань присутніх викликав слідчо-оперативну групу.

\[caption id="attachment\_43557" align="aligncenter" width="600"\][![57 сесія БМР00001](https://mpz.brovary.org/wp-content/uploads/2015/08/57-sesiya-BMR00001.jpg)](https://mpz.brovary.org/wp-content/uploads/2015/08/57-sesiya-BMR00001.jpg) Олег Єжаков - по центру\[/caption\]

Варто зазначити, що Єжаков «проявляв» себе і під час засідань останніх сесій, намагаючись [звинуватити](https://mpz.brovary.org/54-sesiya-miskradi-programa-dopomogi-viyskovim-zhitlo-uchasnikam-ato-ta-zemelniy-skandal/) представників громадськості чи-то в розпусті, чи-то в інших гріхах. Після останнього інциденту у групі «Бровари» на Фейсбуку триває [обговорення](https://www.facebook.com/groups/brovary/permalink/1084214908275141/), в якому користувачі не безпідставно підозрюють Єжакова у причетності до тітушок, які нападали на захисників парку «Перемога» у 2012 році. Водночас, сам чоловік називає себе активістом та одним із захисників парку.

**Фото – Микола Кожемяко**
