---
title: "Для громадського контролю у сфері медицини у Броварах створюють консультативну раду"
date: 2014-09-04
author: 
  username: "Aleechka"
  display_name: "Аліна Дяченко"
tags: 
  - "bagnyuk"
  - "brovarskiy-narodniy-kontrol"
  - "btsrl"
  - "vibir-redaktsiyi"
  - "gromadska-rada"
  - "konsultativna-rada"
  - "meditsina"
  - "narodniy-kontrol"
  - "novini"
  - "habar"
  - "habarnitstvo"
coverImage: "wp-content/uploads/2014/09/habari-meditsina.jpg"
---

**[![хабарі медицина](https://mpz.brovary.org/wp-content/uploads/2014/09/habari-meditsina.jpg)](https://mpz.brovary.org/wp-content/uploads/2014/09/habari-meditsina.jpg)За ініціативи активістів ГО "[Броварський народний контроль](http://nk.mybrovary.com)" у нашому місті створюється Громадська консультативна рада для участі громадян в управлінні охороною здоров'я, сприяння діяльності закладів охорони здоров'я та здійснення громадського контролю. Після того, як головний лікар Броварської ЦРЛ відмовився утворити такий орган власним наказом, громадські активісти звернулись до міської влади і незабаром на офіційному веб-сайті з'явилось [оголошення](http://docs.brovary.org/p13020/20.08.2014) про формування складу громадської ради.**

> Нині триває набір до складу громадської консультативної ради. Кінцевий термін подачі заявок на участь - 20 вересня 2014 року. Заявки можна надсилати на електронну скриньку miskrada@brovary.kiev.ua або заносити у каб. 403 (вул. Гагаріна, 15). Контактний телефон: 6-55-95.

Ще на початку літа у рамках напрямку боротьби з корупцією у сфері медицини й охорони здоров'я юристи "**Броварського народного контролю**" [направили](https://mpz.brovary.org/brovarskiy-narodniy-kontrol-virishiv-vikoriniti-koruptsiyu-u-meditsini/) до керівника броварської лікарні низку запитів на інформацію, щоб з'ясувати, як у закладі надаються платні послуги, як здійснюються закупівлі ліків та продуктів харчування та ін. Головний лікар не поспішав надавати відповіді, то ж активісти вирішити сходити до нього на особистий прийом.

Під час першої зустрічі **Валентин Багнюк** охоче погодився надати запитувану інформацію, а також схвально відреагував на пропозицію створити при лікарні громадську раду. Однак уже через тиждень, коли "Народний контроль" знову навідався до нього на прийом, навідріз відмовився формувати орган громадського контролю при лікарні та обурювався, що активісти подають йому письмові запити. Крім того, він був дуже незадоволений розміщенням на території лікарні оголошень громадської організації з телефоном "гарячої лінії" **(096) 192-00-18**, куди пацієнтів закликали повідомляти про випадки вимагання хабарів та інші корупційні дії.

Така поведінка головного лікаря та реакція на спроби громадськості виявити факти корупції у лікарні насторожили "Броварський народний контроль". То ж, не зволікаючи, активісти написали звернення до міського голови з пропозицією створити громадську раду при лікарні, спільно розробити її положення та сформувати персональний склад. [![Звернення НК щодо ради лікарні 1](https://mpz.brovary.org/wp-content/uploads/2014/09/Zvernennya-NK-shhodo-radi-likarni-1.jpg)](https://mpz.brovary.org/wp-content/uploads/2014/09/Zvernennya-NK-shhodo-radi-likarni-1.jpg)[![Звернення НК щодо ради лікарні 2](https://mpz.brovary.org/wp-content/uploads/2014/09/Zvernennya-NK-shhodo-radi-likarni-2.jpg)](https://mpz.brovary.org/wp-content/uploads/2014/09/Zvernennya-NK-shhodo-radi-likarni-2.jpg)

Відповідь незабарилась і на офіційному веб-сайті Броварської міської ради з'явилось оголошення про створення громадської консультативної ради. Як сказано у повідомленні, відповідно до ст. 24 «Основ законодавства України про охорону здоров\`я» та з метою реалізації права громадян на участь в управлінні охороною здоров'я, сприяння діяльності закладів охорони здоров'я, забезпечення інформування населення та здійснення громадського контролю у цій сфері пропонується створити громадську консультативну раду.

До участі запрошуються фахівці за такими напрямками:

> \- лікарі; - фармацевти; - економісти; - фінансисти; - завідуючі господарством; - юристи; - управлінці; - представники громадських, релігійних, профспілкових організацій, благодійних фондів.

Пропозиції щодо кандидатур до складу громадської консультативної ради просять подавати **до 20.09.2014 року** у каб. **403** або надсилати на електрону пошту **miskrada@brovary.kiev.ua**. Контактний телефон: **6-55-95**.

> **Як розповіли "Маєш право знати" особи, відповідальні за прийом пропозицій, заявки подаються у довільній формі. У них бажано зазначити свої контактні дані та інформацію про свій професійний досвід, або можна просто надсилати свої резюме.**
