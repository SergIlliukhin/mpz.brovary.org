---
title: "У броварської ОВК новий голова - уже четвертий: Юліан Волошин"
date: 2012-09-26
author: 
  username: "pravoZnaty"
  display_name: "Маєш право знати"
tags: 
  - "bratstvo"
  - "brovary"
  - "vibir-redaktsiyi"
  - "vibori-2012"
  - "voloshin"
  - "golova-ovk"
  - "novini"
  - "ovk"
  - "okrug-97"
  - "okruzhna-viborcha-komisiya"
  - "syemyeryey"
  - "sityenkov"
coverImage: "wp-content/uploads/2012/09/voloshin1.jpg"
---

[![](https://mpz.brovary.org/wp-content/uploads/2012/09/voloshin1.jpg "волошин1")](https://mpz.brovary.org/wp-content/uploads/2012/09/voloshin1.jpg)Постановою ЦВК [№ 1073 від 25.09.2012](https://www.cvk.gov.ua/pls/acts/ShowCard?id=31773&what=0) було достроково припинено повноваження голови окуржної вибочрої комісії № 97 **Ситєнкова [Максима Миколайовича](https://mpz.brovary.org/tag/sityenkov/)** та призначено нового - **Волошина Юліана Ігоровича**, 1983 року народження. Офіційниа причина - внесення подання про заміну члена виборчої комісії суб’єктом, за поданням якого кандидатуру такого члена було включено до складу виборчої комісії - Всеукраїнської політичної партії  "БРАТСТВО".

Таким чином, попередня інформація, яку "Маєш право знати" вчора поширило на своїх сторінках у соцмережах - "**[ВКонтакті](https://vk.com/pravo.znaty.brovary)**" та "**[Фейсбук](https://www.facebook.com/pravo.znaty.brovary)**" - підтвердилась. Максим Ситєнков протримався на посаді очільника виборчої комісії № 97 трохи більше двох тижнів (з 7 по 25 вересня), що значно більше, ніж його попередник **[Роман Мацанюк](https://mpz.brovary.org/tag/matsanyuk/)**: той пробув головою всього 5 днів (з 3 по 7 вересня). Перша голова комісії, призначена за квотою партії "Братство", **Світлана Сємєрєй** на засідання взагалі [жодного разу не з'явилась](https://mpz.brovary.org/hto-i-navishho-sabotuvav-robotu-okruzhnoyi-viborchoyi-komisiyi-u-brovarah/), присяги не прийняла та у свої повноваження не вступила.

Про нового голову ОВК № 97 Юліана Волошина відомо не багато. Він працює адвокатом в одній зі столичних фірм, а також [захоплюється квестами](http://photo.online.ua/voloshyn_yulian/), [одружений](http://photo.online.ua/voloshyn_yulian/540119/), [має дитину](https://vk.com/id5079325).

**Своє перше засідання пан Волошин має всі шанси провести уже сьогодні. На 16:00 заплановане засідання по утворенню ДВК та затвердженню результатів жеребкування, яке ініціювала третина членів ОВК.**

> Нагадаємо, що починаючи з 30 липня, «Маєш право знати» проводить [громадський моніторинг за всіма етапами виборчої кампанії у виборчому окрузі №97](https://mpz.brovary.org/tag/vibori-2012/), до якого входять міста Бровари та Березань, смт Баришівка, частина Броварського та Баришівський райони. У фокусі нашої уваги – висування кандидатів у народні депутати, процес реєстрації кандидатів, передвиборча агітація, робота виборчих комісій, день голосування, підрахунок голосів та оприлюднення результатів виборів.
