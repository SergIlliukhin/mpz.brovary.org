---
title: "Невідомі вкрали іграшки з приймальні депутатів Іваненків у Броварах"
date: 2017-02-01
categories: 
  - "brovary"
  - "novyny"
tags: 
  - "ivanenko"
  - "avramenko"
  - "brovary"
  - "zlam"
  - "kradizhka"
  - "napad"
  - "novini"
  - "notarius"
  - "ofis"
  - "pograbuvannya"
  - "politsiya"
  - "pronyknennya"
  - "graty"
---

**У ніч на 31 січня стався напад на приміщення приймальні депутата Броварської міської ради Валерія Іваненка та його сина, депутата Київської обласної ради, Олега Іваненка. Невідомі зламали захисні ґрати, винесли мішок із дитячими іграшками та офісний телефон, зчинили всередині розгардіяж. Про це розповів постраждалий Олег Іваненко.**

Як зазначив обласний обранець, проникнення в офіс по вул. Київській, 290-А помітили лише зранку. Зловмисники, ймовірно, шукали гроші, оскільки всередині «все перевернули». **Олег Іваненко** запевняє: хочеться вірити, що цей напад побутовий. Водночас, він вказує, що офісний комп’ютер був увімкнений. Цей факт насторожує і може свідчити про інші мотиви, ніж просто крадіжка майна.

[![](https://mpz.brovary.org/wp-content/uploads/2017/02/Ivanenko-ofis-pryjmalnya-napad.jpg)](https://mpz.brovary.org/wp-content/uploads/2017/02/Ivanenko-ofis-pryjmalnya-napad.jpg)

Олег Іваненко зазначає, що з приміщення приймальні зникли мішок із іграшками, який його помічники збирали для дитячого будинку. Окрім того, вкрали офісний телефон. Решта речей лишилась на місці.

У прес-службі поліції Київської області розповіли, що постраждалі написали заяву про пошкодження майна - щодо зламаних металевих ґрат. Прес-секретар **Микола Жукович** зазначив, що особи зловмисників наразі невідомі, як і їхні мотиви. У цій справі ніхто не затриманий, працює слідство.

Слід зазначити, що Олег Іваненко є приватним нотаріусом. За [повідомленнями](https://www.obozrevatel.com/kiyany/crime/92085-derzkij-nalet-pod-kievom-u-notariusa-zabrali-pochti-4-milliona-griven.htm) ЗМІ, які посилаються на джерела в поліції, днями стався інший напад – на нотаріальну контору. Бізнес нібито пов’язаний із родиною судді [Миколи Авраменка](https://mpz.brovary.org/suddya-apelyatsijnogo-sudu-kyyivshhyny-shovav-vid-podatkiv-mayetok-u-brovarah-video/). Крадії зламали сейф і винесли 4 млн. грн.

**Фото - Анатолій Гаркуша**
