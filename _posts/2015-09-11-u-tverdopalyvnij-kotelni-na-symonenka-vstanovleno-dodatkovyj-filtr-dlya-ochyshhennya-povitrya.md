---
title: "У твердопаливній котельні на Симоненка встановлено додатковий фільтр для очищення повітря"
date: 2015-09-11
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "brovary"
  - "novini"
  - "tverdopalivni-kotelni"
  - "filtry"
  - "feliks-enerdzhi-grup"
---

**У твердопаливній котельні, що розташована у Броварах по вул. Симоненка біля ЖК "Купава", на яку вже рік [скаржилися](https://mpz.brovary.org/brovarchani-napisali-skargu-na-smorid-vid-kotelni-shho-z-tsogo-viyshlo/) місцеві мешканці, встановили додаткові фільтри.**

Нагадаємо, броварчани неодноразово зверталися до влади та представників котельні зі скаргами на сморід. Чиновники та компанія "Фелікс Енерджі", що є власником котельні, [запевняли](https://mpz.brovary.org/tverdopalivni-kotelni-u-brovarah-meshkantsi-skarzhatsya-chinovniki-bachat-perspektivu/), що усі технології дотримані, а санітарні показники у нормі. Проте у результаті тиску громадськості котельня йде на встановлення нового обладнання - запевняють, це все, що вони можуть зробити для громади.

Вчора, 10 вересня, о 9:00 котельню відвідала комісія у складі заступника мера з питань ЖКГ Григорія Голубовського, депутатів Вадима Андрієвського та Петра Базишина, а також громадських активістів Анни Калини та Ірини Нікітчиної. Мета візиту - перевірка встановлення нових фільтрів.

Як повідомив представник компанії "Фелікс Енерджі" пан Гайдай, наразі встановлено один фільтр, інший планується встановити перед опалювальним сезоном. Коштують фільтри 420 тис. грн та являють собою так званий scrubber, засіб, який додатково очищує гази на основі води.
