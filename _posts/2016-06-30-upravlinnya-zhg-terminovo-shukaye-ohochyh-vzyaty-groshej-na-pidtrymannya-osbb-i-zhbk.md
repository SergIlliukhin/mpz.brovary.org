---
title: "Управління ЖКГ терміново шукає охочих взяти грошей на підтримання ОСББ і ЖБК"
date: 2016-06-30
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "byudzhet"
  - "zhbk"
  - "konkurs"
  - "novini"
  - "osbb"
  - "pidtrymannya"
  - "uzhkg"
coverImage: "wp-content/uploads/2016/06/5862_zaika1.jpg"
---

**Вже півроку триває** [**конкурсний відбір**](https://mpz.brovary.org/vidkryto-konkurs-dlya-uchasti-v-programi-pidtrymky-osbb-ta-zhbk-v-brovarah-upravlinnya-zhkg/) **на програму підтримання об’єднань співвласників багатоквартирних будинків та житлово-будівельних кооперативів у Броварах. Власникам житла пропонують взяти грошей на капітальні ремонти ліфтів, дахів, підвалів міжбудинкових проїздів, утеплення фасадів, встановлення загальнобудинкових лічильників тощо. Однак, до цього часу охочих скористатися можливістю обмаль. А час спливає, і вже 14 липня закінчується термін подавання заявок на цьогорічні потреби. Про це «Маєш право знати» розповіла головний спеціаліст управління житлово-комунального господарства Броварської міської ради Ольга Нетеса.**

Як зазначила чиновниця, у 2016 році на програму передбачили близько **2,5 млн грн.** Водночас, пані Нетеса зауважила, що встановлення загальнобудинкових лічильників проходить поза конкурсом – їх поставлять у будь-який багатоквартирник, який подасть заявку. Тому реально конкурсними є лише три категорії робіт, визначені [рішенням](https://docs.brovary.org/p34697/28.01.2016/101-06-07) міськради ще в січні цього року.

_Прогнозоване фінансування програми підтримання ОСББ та ЖБК_

|  |  |   Фінансування  (прогноз),  тис. грн. |  |  |  |  |
| --- | --- | --- | --- | --- | --- | --- |
| № п/п | Напрями використання коштів | 2016 рік | 2017 рік | 2018 рік | 2019 рік | 2020 рік |
| 1. | **_Капітальний ремонт конструктивних елементів житлових будинків та внутрішньо будинкових систем_** | 1500,00 | 1500,0 | 1700,00 | 1900,0 | 2000,00 |
| 2. | **_Встановлення загально будинкових_** **_приладів обліку_** _теплової енергії, гарячої та холодної води, електричної енергії, газу, ІТП_ | 402,04 | 302,89 | 0 | 0 | 0 |
| 3. | **_Капітальний ремонт ліфтів_** | 300,00 | 300,00 | 300,00 | 500,00 | 500,00 |
| 4. | **_Капітальний  ремонт внутрішньоквартальних, міжбудинкових проїздів та тротуарів_** | 300,00 | 300,00 | 300,00 | 500,00 | 500,00 |
|   | **Разом:** | **2502,04** | **2402,89** | **2300,00** | **2900,00** | **3000,00** |

Загальна конкурсна сума – близько **2 млн грн.** Однак, - зазначає Ольга Нетеса, - попиту на ці гроші майже немає. Так, наприклад, протягом півроку на капітальні ремонти конструктивних елементів і внутрішньобудинкових систем поки що запитали аж **20 тис. грн.** Це при тому, що на цю статтю витрат передбачили **1,5 млн грн.**

Пояснюючи, на які саме потреби ОСББ і ЖБК можуть подавати заявки в рамках конкурсу, головний спеціаліст управління зазначила, що мова йде тільки про капітальні ремонти. Однак, тут закладено і ремонти ліфтів, і ремонти підвалів, дахів, різних внутрішніх систем та, навіть, утеплення фасадів і асфальтування прибудинкових проїздів чи тротуарів.

Ольга Нетеса зазначає, що згідно з програмою акцент робитимуть на ремонтах, пов’язаних з енергозбереженням. Однак, - прогнозує головний спеціаліст, - цього року найімовірніше обирати між проектами не доведеться. Адже останній термін подання заявок на конкурс 2016 року спливає вже **14 липня**.

Будь-яких інших обмежень для участі в конкурсі працівниця управління не зазначає. Головне - вчасно подати всі вказані документи: заповнені на відповідному [бланку](https://onedrive.live.com/view.aspx?resid=72571393D4771099!5412&ithint=file%2cdoc&app=Word&authkey=!AHZ6_SpA8QbaYrc) пропозиції щодо фінансування із зазначенням очікуваної вартості; статутні, технічні, проектно-кошторисні документи, які мають бути в ОСББ чи ЖБК; а також - протокол засідання загальних зборів членів ОСББ, в якому має бути інформація про участь у конкурсі.

> Детальніше про те, які саме документи і куди треба подавати охочим узяти участь у конкурсі, написано [ТУТ](https://mpz.brovary.org/vidkryto-konkurs-dlya-uchasti-v-programi-pidtrymky-osbb-ta-zhbk-v-brovarah-upravlinnya-zhkg/).

Ольга Нетеса зазначає, що нині її управління взялося активно рекламувати цьогорічний конкурс через обмежені строки. Однак, програма затверджена аж до 2020 року. І про початок подання заявок на участь у конкурсі 2017 року мають оголосити вже через декілька місяців – у вересні.
