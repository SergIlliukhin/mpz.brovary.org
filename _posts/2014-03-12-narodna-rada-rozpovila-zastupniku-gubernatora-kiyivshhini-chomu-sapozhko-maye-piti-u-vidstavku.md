---
title: "Народна Рада розповіла керівництву Київщини, чому Сапожко має піти у відставку"
date: 2014-03-12
categories: 
  - "video"
tags: 
  - "alina-dyachenko"
  - "vibir-redaktsiyi"
  - "gubernator"
  - "maksimenko"
  - "narodna-rada"
  - "novini"
  - "simutin"
  - "sapozhko"
  - "shandra"
---

**[![максименко нар](https://mpz.brovary.org/wp-content/uploads/2014/03/maksimenko-nar.jpg)](https://mpz.brovary.org/wp-content/uploads/2014/03/maksimenko-nar.jpg)12 березня замість [новопризначеного губернатора Київщини Володимира Шандри](https://mpz.brovary.org/u-seredu-do-brovariv-pribude-novopriznacheniy-ochilnik-kiyivshhini-volodimir-shandra/) до Броварів прибув його заступник Володимир Максименко. У приміщенні відділу роботи зі зверненнями громадян на Незалежності, 2 Максименко за дорученням голови КОДА провів виїзний прийом громадян. До заступника Шандри прийшли і представники Броварської Народної Ради та опозиційні депутати міської ради. Під час розмови Максименку розповіли про напружену суспільно-політичну ситуацію в місті, бездіяльність міського голови та депутатів в умовах загрози військової інтервенції. Також Народна Рада пояснила, чому вимагає відставки міського голови Броварів Ігоря Сапожка.**

Член Народної Ради **Аліна Дяченко** окреслила загальну картину того, що відбувалось в Броварах останні кілька тижнів. Зокрема, вона розповіла про створення Народної Ради та кількатисячне Народному віче, на якому було висловлено недовіру міському голові. Також активістка наголосила на тому, що мер Сапожко до останнього залишався вірним режиму Януковича – систематично «постачав» бюджетників на антимайдан, не засудив криваві дії на Грушевського і лише після сотень жертв на Майдані Незалежності вийшов з лав Партії регіонів. До того ж, упродовж перебування на посаді мера Ігоря Сапожка його неодоразово пов’язували з низкою корупційних схем. Звернення про найрезонансніші з них члени Народної Ради напередодні подали в обласну прокуратуру. Копії цих документів передали Максименку.

<iframe src="//www.youtube.com/embed/WiX_UaF3zKs" height="315" width="560" allowfullscreen frameborder="0"></iframe>

Крім того, Дяченко наголосила, що в такий непростий для міста час [Сапожко знову пішов у відпустку](https://mpz.brovary.org/sapozhko-vtretye-pishov-u-vidpustku-znovu-do-kintsya-tizhnya/). Замість того, щоб вирішувати нагальні питання в Броварах та провести позачергову сесію, міський голова почав інформаційну війну проти Народної Ради. На додачу до використання комунальної преси для розповсюдження оманливої інформації, Сапожко подав заяву міністру МВС Арсену Авакову. В цій заяві він стверджує, що представники Народної Ради є організаторами та керівниками бандитського угруповання, що силоміць намагається тиснути на міського голову та захопити владу в Броварах, розповіла член Народної Ради.

Єдиною актуальною вимогою зараз є проведення позачергової сесії, ухвалення важливих для міста рішень, відставка міського голови та призначення нового секретаря ради, що буде виконувати обов’язки мера до виборів. Це – найважливіший етап у перезавантаженні влади в Броварах, переконані члени Народної Ради. Своє бачення ситуації та шляхи виходу з неї вони виклали у письмовому зверненні на ім'я губернатора Шандри.

[![Звернення до Шандри 1](https://mpz.brovary.org/wp-content/uploads/2014/03/Zvernennya-do-SHandri-1.jpg)](https://mpz.brovary.org/wp-content/uploads/2014/03/Zvernennya-do-SHandri-1.jpg)[![Звернення до Шандри 2](https://mpz.brovary.org/wp-content/uploads/2014/03/Zvernennya-do-SHandri-2.jpg)](https://mpz.brovary.org/wp-content/uploads/2014/03/Zvernennya-do-SHandri-2.jpg)

У свою чергу **Роман Сімутін** передав Максименку звернення від депутатського корпусу. У зверненні зазначається, що сесії міської ради не скликали впродовж 50 днів. Як відомо, на чергове засідання сесії 27 лютого ні депутська більшість, ні градоначальник не з'явились.

[![[Scanned]001 (1)](https://mpz.brovary.org/wp-content/uploads/2014/03/Scanned001-1.jpg)](https://mpz.brovary.org/wp-content/uploads/2014/03/Scanned001-1.jpg)

Сімутін зазначив, що Сапожко свідомо саботує виконання своїх обов’язків. Натомість зараз відбувається збір підписів на підтримку міського голови серед працівників бюджетних сфер, на багатьох з них тиснуть. Також депутат міської ради навів кілька прикладів порушень з боку влади, зокрема, відмову в доступі до містобудівної документації та ухвалення низки рішень про виділення земель за умовами строкових сервітутів. Нагадаємо, що броварський прокурор Гарник [висловив протест проти договорів особистих строкових сервітутів](http://rizanenko.org/nezakonne-rishennya-pro-zemelni-servituty-nareshti-skasovano.html) ще у 2012 році.

Сімутін додав, що важливо проаналізувати використання бюджетних коштів на реконструкцію парку Шевченка, басейну «Купава» та будівництва тролейбусної лінії «Бровари – Київ» на предмет раціональності і корупційних дій.

«Ударівець» попросив нове керівництво КОДА відреагувати на всі наведені факти в межах своїх повноважень.

У час військової загрози з боку Російської Федерації представники Народної Ради вважають, що згуртувати броварчан зможе лише новообраний керівник, а не Ігор Сапожко, що втратив довіру меншканців міста. Також заступнику губернатора повідомили про незрозумілу ситуацію щодо [броварської самооборони](https://mpz.brovary.org/yak-deputat-oksyutenko-brovarsku-samooboronu-koordinuye/).

Екс-мер Броварів **Віктор Антоненко,** який також був присутній на прийомі, згадав про моральні аспекти, що не дозволяють Сапожку надалі обіймати посаду міського голови, а саме про підтримку режиму Януковича в його злочинах проти українців починаючи від побиття студентів в листопаді і аж до кривавих трагічних лютневих подій на Майдані Незалежності.

Вислухавши всю інформацію, Володимир Максименко повідомив, що новий губернатор готовий спілкуватись і з представниками Народної Ради, і з міським головою. Найближчим часом буде проведено зустріч з Володимиром Шандрою, після чого, ймовірно, слід очікувати можливого розв’язання політичного «гордієвого вузла» в Броварах.
