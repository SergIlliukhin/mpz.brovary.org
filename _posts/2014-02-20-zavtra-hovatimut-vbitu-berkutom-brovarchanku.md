---
title: "Сьогодні у Броварах ховатимуть жінку, яку вбили на барикадах"
date: 2014-02-20
author: 
  username: "pravoznaty"
  display_name: "Маєш право знати"
categories: 
  - "announce"
tags: 
  - "antonina-dvoryanets"
  - "brovary"
  - "vbita-zhinka"
  - "vibir-redaktsiyi"
  - "zagibli"
  - "maydan"
  - "novini"
coverImage: "wp-content/uploads/2014/02/svichka.jpg"
---

**[![свічка](https://mpz.brovary.org/wp-content/uploads/2014/02/svichka.jpg)](https://mpz.brovary.org/wp-content/uploads/2014/02/svichka.jpg)Сьогодні о 12:30 відбудеться похорон Антоніни Дворянець – 62-річної мешканки Броварів, котру насмерть забили кийками бійці спецпідрозділів під час масових протестів у центрі Києва 18 лютого. Про це "Маєш право знати" повідомив чоловік загиблої Іван Дворянець.**

Броварські активісти, котрі [щодня збираються на Майдані Свободи о 12:00](https://mpz.brovary.org/brovarchani-domovilis-shhodnya-zbiratis-na-maydani-svobodi-o-12-00/), закликають місцевих мешканців вшанувати пам'ять хороброї жінки, яка брала активну участь у протестах як в Броварах, так і в Києві, та приєднатися до поховальної процесії о 12:30 на _**вул. Короленка, 56а**_. Також на Майдані Свободи активісти проводитимуть збір коштів для матеріальної підтримки родини загиблої.

> Нагадаємо, що 19 лютого броварчани [вирішили щодня збиратись на місцевому Майдані Свободи о 12:00](https://mpz.brovary.org/brovarchani-domovilis-shhodnya-zbiratis-na-maydani-svobodi-o-12-00/), аби обмінюватися інформацією, скоординовувати свої дії та збирати речі й кошти на підтримку Майдану. Вчора після такого зібрання активісти вирішили встановити постійну громадську варту в броварській лікарні, аби контролювати стан потерпілих на Майдані і завадити їхньому викраденню міліцією. Інша частина протестувальників звела барикаду на виїздій з Броварів у бік Києва.
