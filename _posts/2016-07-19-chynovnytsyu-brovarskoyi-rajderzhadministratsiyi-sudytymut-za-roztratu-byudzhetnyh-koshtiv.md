---
title: "Чиновницю Броварської райдержадміністрації судитимуть за розтрату бюджетних коштів"
date: 2016-07-19
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "viddil-osvity"
  - "kryminalni-zlochyny"
  - "novini"
  - "politsiya"
  - "prokuratura"
  - "rajderzhadministratsiya"
  - "remontni-roboti"
  - "roztrata-koshtiv"
  - "sud"
  - "shkoli"
---

**Начальницю відділу освіти Броварської РДА та керівника підрядної організації, що виконувала ремонти у школах району, звинувачують у розтраті бюджетних коштів на суму понад 800 тисяч гривень. Про це [повідомляє](http://brovaru-prokuratura.org.ua/news/sluzhbovtsya-administratsiyi-zavdyaki-prokuraturi-budut-suditi-za-roztratu-byudzhetnih-koshtiv-v-osoblivo-velikomu-rozmiri.html)** **Броварська місцева прокуратура на своєму офіційному сайті. Зловмисникам загрожує конфіскація майна та позбавлення волі на строк від 7 до 12 років - матеріали справи направлені до суду.**

[Прокуратура Київської області](http://kobl.gp.gov.ua/ua/news.html?_m=publications&_c=view&_t=rec&id=189069) і Броварська місцева прокуратура повідомили про направлення до суду обвинувального акту відносно службової особи Броварської райдержадміністрації і керівника одного із товариств, яких звинувачують у розтраті бюджетних коштів в особливо великих розмірах, а саме понад **800 тисяч гривень**, а також видачі завідомо неправдивих документів, що призвело до тяжких наслідків.

Як зазначено в повідомленні, начальник відділу райдержадміністрації без жодних документальних та правових підстав, зловживаючи своїм службовим становищем, затвердила офіційні документи на проведення ремонтних робіт у 4-х школах Броварського району.

В свою чергу, керівник товариства із корисливих мотивів розробив документи щодо виконання своїх договірних зобов’язань, тобто вніс завідомо неправдиві, завищені відомості щодо обсягів фактично виконаних будівельних робіт та використаних будівельних матеріалів. Потім на підставі погоджених дефектних документів була розроблена проектно-кошторисна документація на здійснення будівельних робіт, яка, після проведення експертизи,  була затверджена замовником будівництва.

Такі дії зловмисників спричинили шкоду державному бюджету в особливо великих розмірах. Зазначені особи звинувачуються у вчиненні  правопорушень, передбачених **ч.ч. 4, 5 ст. 191** Кримінального кодексу України ("Розтрата чужого майна в особливо великих розмірах, вчиненого повторно, шляхом зловживання своїм службовим становищем") та **ч.ч. 1, 2 ст. 366** КК України ("Видача службовою особою завідомо неправдивих офіційних документів, що спричинило тяжкі наслідки").

[![Brovarska-mizhrayonna-prokuratura](https://mpz.brovary.org/wp-content/uploads/2016/07/Brovarska-mizhrayonna-prokuratura.jpg)](https://mpz.brovary.org/wp-content/uploads/2016/07/Brovarska-mizhrayonna-prokuratura.jpg)

Ситуацію коментує процесуальний керівник, прокурор Броварської міської прокуратури **Сергій Кіліміченко**: _"Справу було відкрито за зверненням осіб, які повідомили правоохоронні органи про розтрату бюджетних коштів. Справою займалася броварська поліція, зокрема економічний відділ, було відкрито кримінальне провадження, проводилися слідчі дії. Було встановлено, що начальниця відділу освіти Броварської РДА уклала 4 договіри підряду з підрядною організацією з Києва на ремонт санвузлу, дахів у двох школах та фасаду ще в одній школі. Проте для ремонтних робіт не було проведено авторський і технічний нагляд. Підрядник переконав чиновницю, що все буде виконано і нагляд не потрібен. Після відкриття кримінального провадження було проведено експертизу і спеціалісти з'ясували, що роботи було виконано не в повному обсязі, у той час як акт приймання виконаних робіт чиновницею було підписано. Відділ освіти є розпорядником бюджетних кошів, відповідальною є особою є начальниця відділу освіти, вона і підписала договори та акти виконаних робіт. Підприємець у свою чергу заволодів коштами в незаконний спосіб. Тепер зловмисникам загрожує конфіскація майна та позбавлення волі від 7 до 12 років відповідно до санкції статей 191 (ч.1, ч.2) та 366 (ч.4, ч.5) Кримінального кодексу. Здійснене кваліфікується як особиво тяжкий злочин"._

[![чайка](https://mpz.brovary.org/wp-content/uploads/2016/07/chajka.jpg)](https://mpz.brovary.org/wp-content/uploads/2016/07/chajka.jpg)

_"Ніякої розтрати бюджетих коштів не було,_ - каже **Людмила Чайка,** начальниця відділу освіти Броварської РДА. - _24 грудня 2015 року на сесії Броварської райради було виділено такі довгоочікувані кошти на ремонт у школах, а 29 грудня фінвідділ їх перерахував підрядникам, які розпочали роботи, однак грошей не отримували. Підрядники відразу написали мені гарантійні листи (при потребі можу їх надати), де зобов'язувалися до 1 лютого 2016 року завершити усі ремонтні роботи. А вже 10 січня приїхав УБОЗ (Управління по боротьбі з організованною злочинністю) перевіряти виконані роботи. Якби ми ці кошти не перерахували підрядникам 29 грудня, об'єкти залишилися б недобудованими. На сьогодні всі заплановані роботи виконано 100% згідно з виділеною сумою коштів: зроблено фасад школи у селі Шевченково, у Калинівській школі - туалет, у Русанівській - харчоблок, у Калитянській ЗОШ - дах. Зазначу, для того, щоб максимально допомогти кожній школі вирішити нагальні потреби, я спочатку провела моніторинг. Власне, під ці потреби і просила на сесії виділити необхідні кошти. Однак їх виділення затягнулося. У своїх діях не бачу ніякого порушення"._
