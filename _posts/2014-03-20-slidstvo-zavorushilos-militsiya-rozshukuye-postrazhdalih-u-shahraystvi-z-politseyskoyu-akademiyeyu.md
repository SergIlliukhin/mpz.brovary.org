---
title: "Слідство заворушилось? Міліція розшукує постраждалих у шахрайстві з поліцейською академією"
date: 2014-03-20
author: 
  username: "trydence"
  display_name: "Дмитро Карпій"
tags: 
  - "akademiya"
  - "vibir-redaktsiyi"
  - "dosudove"
  - "militsiya"
  - "novini"
  - "pfpa"
  - "slidstvo"
  - "shahraystvo"
---

**[![16912_1](https://mpz.brovary.org/wp-content/uploads/2014/03/16912_1.jpg)](https://mpz.brovary.org/wp-content/uploads/2014/03/16912_1.jpg)Броварський МВ ГУМВС України в Київській області звертається до місцевих мешканців з метою віднайти якомога більшу кількість постраждалих [у справі з обдуреними студентами](https://mpz.brovary.org/politseyska-akademiya-ne-vshhuhaye-vid-skandaliv-zasekrechenist-zakrittya-ta-kidalovo-na-groshi/) колишньої Поліцейської фінансово-правової академії.**

Правоохоронці просять постраждалих прийти до відділення міліції, що розташоване за адресою **вул. Кірова, 24**, та написати заяви про вчинення злочину, додавши всі доказові документи.  «_З метою встановлення фактичних обставин вчиненого правопорушення та виявлення всіх осіб, які є потерпілими внаслідок шахрайських дій службових осіб вказаної академії пропонуємо звертатись до чергової частини Броварського міськвідділу міліції за телефонами **5-34-04** або **102**_», - йдеться у повідомленні, наданому журналісту «Маєш право знати» у прес-службі відділку.

**Суть справи**

_Нагадаємо, що цього навчального року до Поліцейської фінансово-правової академії не подав заявку на вступ жоден абітурієнт. Окрім того, у вересні 2013 року академія не відкрила двері для навчання також і студентам. Молоді люди, які провчилися в ПФПА по декілька років, стали масово забирати свої документи та шукати інші навчальні заклади, де вони могли би продовжити навчання._

[![Image00020](https://mpz.brovary.org/wp-content/uploads/2013/09/Image00020.jpg)](https://mpz.brovary.org/wp-content/uploads/2013/09/Image00020.jpg)

_Поліцейська фінансово-правова академія, вул. Винниченка, 4_

_Водночас, гроші, які студенти заплатили за навчання наперед, їм не повернули. Окрім того, за інформацією різних джерел, керівництво академії не реєструвало студентів у Єдиній державній електронній базі з питань освіти. Через це молоді люди отримували «липові» дипломи, які не підтверджують отримання освіти за спеціальністю._

За словами міліціонерів, нині слідчий відділ проводить досудове розслідування в рамках кримінального провадження за ознаками кримінального правопорушення, передбаченого **ч. 1 ст.190** Кримінального кодексу України, а саме – **«**_заволодіння чужим майном або придбання права на майно шляхом обману чи зловживання довірою (**шахрайство**)_**»**.

Покарання за такий вид злочину, у разі доведення справи у суді, – штраф до 50-ти неоподатковуваних мінімумів доходів громадян (850 грн.) або громадські роботи на строк до 240-ка годин, або виправні роботи на строк до 2-х років, або обмеження волі на строк до 3-х років.

Як розповіла слідча по справі **Яніна Зінченко**, кримінальне провадження порушене за фактом злочину. Факти слідства вказують на ймовірну причентність до порушень громадянки **Нещадим Алла Григорівна**, президента ТОВ «Поліцейська фінансово-правова академія». Працівники відділку повідомляють, що зараз, як і у вересні 2013 року, академія закрита. Її керівництво відсутнє на робочому місці. Однак, місце перебування підозрюваної міліції відоме, фактів спроб втечі зафіксовано не було. Водночас, пані Зінченко зауважує, що поки що Нещадим не викликали на допит, оскільки спочатку необхідно максимально зібрати докази звинувачень, зокрема і свідчення постраждалих.

[![neshadum](https://mpz.brovary.org/wp-content/uploads/2014/03/neshadum.jpg)](https://mpz.brovary.org/wp-content/uploads/2014/03/neshadum.jpg)

_А. Г. Нещадим. Фото: police-academia.com.ua_

Окрім того, Зінченко розповіла, що в ході слідства можуть виникнути деякі питання до Міністерства освіти і науки України та його колишнього керівництва на чолі з **Дмитром Табачником**. Зокрема, правоохоронці мають сумнів, що міністерство могло не знати про порушення у навчальному закладі.

**Хід справи**

Як розповіли працівники відділку, кримінальне провадження було відкрито в грудні 2013 року, а слідчо-оперативна група була створена 10 січня цього року. Той факт, що справа активізувалася лише зараз правоохоронці не пов’язують із останніми подіями, які призвели до зміни влади в Україні. Ймовірною причиною затягування з відкриттям кримінального провадження та можливого затягування розслідування слідча Зінченко вбачає у тому, що справа могла лежати в черзі, і лише зараз до неї «дійшли руки». Однак, вона не виключає, що на швидкість слідства могли впливати й інші фактори, наприклад дії процесуального працівника по справі.

Підставою для порушення кримінального провадження, за словами Яніни Зінченко, була заява бабусі одного зі студентів академії **Ганни Міненко**. Однак, як вказує Зінченко, першочергово слідчі отримали рапорт від Управління по боротьбі з економічною злочинністю. У ньому йдеться, що інформацію про ймовірні порушення слідчі управління отримали із публікації на сайті «Маєш право знати».

Як розповіла Зінченко, наразі потерпілих, які написали заяви до міліції, по справі проходить близько 30-ти осіб. Скільки їх може бути загалом слідча оцінювати не береться. Однак, підозрює, що «багато».

Наразі, за словами працівників відділку, досудове слідство триває. Частину слідчих дій вже проведено.

> _Складається враження, що працівники відділку справді бажають чесно розслідувати справу про шахрайство. На це вказує зокрема той факт, що правоохоронці самі звернулися до редакції «Маєш право знати» з проханням допомогти у висвітленні цієї теми та, таким чином, знайти нових заявників по справі. До того ж, як зазначає керівник прес-служби Броварського відділку міліції **Юлія Барабаш**, міліція зверталася і до інших засобів масової інформації. Пані продемонструвала довідки від броварських комунальних компаній «Телестудія «Наше місто» та Броварської редакції міськрайонного радіомовлення, відповідно до яких повідомлення про пошук можливих потерпілих було висвітлено цими ЗМІ._

**Перешкоджання слідству**

Працівник відділку **Юрій Володимирович** розповів, що слідство наштовхується на перепони у розслідуванні. За словами правоохоронця, вони пов’язані з тим, що Броварська міжрайонна прокуратура в особі процесуального працівника на прізвище Брагін не дає дозвіл на проведення деяких слідчих дій.

Як відомо, Броварську міжрайонну прокуратуру досі очолює **Микола Гарник**. Прокуратура за його керівництва «відзначилась» тим, що масово не реагувала на звернення громадян про відомі факти порушень з боку посадових осіб. Водночас, громадські активісти Броварської народної ради сподіваються та прогнозують, що незабаром керівництво прокуратури буде замінене, тим паче, що не так давно був призначений новий прокурор Київської області.
