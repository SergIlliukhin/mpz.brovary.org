---
title: "Броварський центр адмінпослуг досі не підключено до Держреєстру речових прав та ЄДР"
date: 2015-10-02
categories: 
  - "novyny"
tags: 
  - "brovary"
  - "ministr-yustytsiyi"
  - "novini"
  - "pavlo-petrenko"
  - "tsnap"
---

**З 1 жовтня чиновники не мають права вимагати від заявника довідок, витягів і виписок, - [заявив](https://www.facebook.com/pavlo.petrenko/posts/968907906527545) міністр юстиції Павло Петренко. Представники місцевої влади можуть отримати всю інформацію з Державного реєстру речових прав на нерухоме майно і Єдиного державного реєстру юридичних осіб та фізичних осіб-підприємців.**

Перевірити, чи підключені органи місцевого самоврядування та Центри надання адміністративних послуг (ЦНАП) можна [тут](https://minjust.gov.ua/ua/page/50634). Щодо броварського регіону, то відповідно до даних інтерактивної карти, до **Державного реєстру речових прав** підключено лише місто Бровари (орган місцевого самоврядування), а Броварський район (РДА) та [броварський ЦНАП](http://brovary-rada.gov.ua/tsentr-nadannya-adm%D1%96n%D1%96strativnikh-poslug) досі не підключені. До **Єдиного державного реєстру юридичних осіб та фізичних осіб-підприємців** не підключені ні місто, ні район.

Видання "Маєш право знати" зв'язалося з броварським ЦНАПом та з'ясувало, що, дійсно, Центр наразі не підключено до обох реєстрів. Проте представники Центру стверджують, що заявку на підключення до [ДП "Національні інформаційні системи"](http://nais.gov.ua/) подавали ще у вересні і чекають на отримання паролів протягом наступного тижня.

Міністр юстиції Павло Петренко наголошує, що термін, виділений представникам РДА та ЦНАПів сплив 1 жовтня. _"Станом на вчора до майнового реєстру підключено трохи більше третини центрів надання адміністративних послуг та лише кожна десята РДА. До бізнес реєстру підключилося ще менше – 84 райдержадміністрації, або 17% від усієї кількості, й жодного ЦНАПу."_ В цій затримці міністр звинувачує місцевих чиновників.

[![петренко](https://mpz.brovary.org/wp-content/uploads/2015/10/petrenko.jpg)](https://mpz.brovary.org/wp-content/uploads/2015/10/petrenko.jpg)
