---
title: "Епідемія грипу в Броварах триває, але йде на спад - санстанція"
date: 2016-02-01
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "brovary"
  - "grvi"
  - "gryp"
  - "epidemiya"
  - "zahvoryuvanist"
  - "karantin"
  - "likari"
  - "novini"
coverImage: "wp-content/uploads/2016/02/1425478455_19.jpg"
---

**Протягом останнього тижня кількість хворих на грип та ГРВІ у Броварах була приблизно такою ж, як і у попередні сім днів. Ситуація навколо захворюваності стабілізувалася, а останнім часом навіть пішла на спад. Тим не менше, за останніми даними, епідеміологічний поріг досі перевищений на 33%. Про це під час сьогоднішньої оперативної наради в міського голови повідомила начальник броварської санстанції Олександра Вакарчук.**

За словами очільниці відомства, у період із 21 по 27 січня зареєстрували **1799** випадків захворювань на ГРВІ та грип. Серед них дітей до 17 років – **578** випадків. Вакарчук також зауважила, що завдяки призупиненню навчального процесу кількість хворих дітей за тиждень зменшилась із 42% до 32%.

Головний санлікар зазначила, що нині шпиталізований 51 хворий, в тому числі 44 дитини. Зареєстровані із пневмонією – 31 людина, з яких 15 – діти. Цей показник аналогічний показнику попереднього тижня.

Як повідомила Вакарчук, інтенсивність захворюваності у Броварах становить 152 особи на 10 000 населення, що перевищує на 33% епідеміологічний поріг.

Однак, порівнюючи ситуацію останніх днів, головний санепідеміолог зазначає: ситуація стабілізувалася, а за останні дні захворюваність навіть пішла на спад. Якщо попереднього четверга було 319 випадків захворюваності, то цього – 300. А в неділю зафіксували 64 випадки, серед яких дітей – 25.

Очільниця відомства також зазначила, що за даними лабораторних досліджень встановили грип типу «А» в одного із хворих. Однак який саме це штам грипу – наразі ще досліджують.
