---
title: "Щоб не програти суд, виконком сам скасував своє рішення про обмеження мирних зібрань у Броварах"
date: 2012-11-15
tags: 
  - "illyuhin"
  - "brovary"
  - "vibir-redaktsiyi"
  - "zaborona"
  - "mirni-zibrannya"
  - "novini"
  - "rishennya-vikonkomu"
  - "sud"
  - "suddya-bilik"
---

[![](https://mpz.brovary.org/wp-content/uploads/2012/11/Sud-na-Nezalezhnosti-2-viviska-3.jpg "Суд на Незалежності 2 вивіска 3")](https://mpz.brovary.org/wp-content/uploads/2012/11/Sud-na-Nezalezhnosti-2-viviska-3.jpg)Вчора у Броварському міськрайонному суді мав відбутись розгляд позову **Сергія Іллюхіна** проти місцевого виконкому про визнання дій останнього протиправними та скасування рішення № 394 "[Про визначення місця у місті Бровари для проведення зборів, мітингів, демонстрацій](http://docs.pravo-znaty.org.ua/p3930/21.08.2012/394)".

Ухвалений ще наприкінці серпня, цей нормативно-правовий акт у розпал виборчих перегонів суттєво [обмежив конституційне право громадян на мирні зібрання](https://mpz.brovary.org/rishennyam-vikonkomu-obmezheno-pravo-brovarchan-na-mirni-zbori/), визначивши єдиним місцем на території Броварів, де броварчанам було "дозволено" висловлювати свій протест чи підтримку, невеличку площу біля легкоатлетичного манежу (вул. Гагаріна, 30), в усіх інших місцях проводити збори, мітинги чи демонстрації було суворо заборонено. Громадський активіст вирішив відновити справедливість та конституційні права броварчан через суд. Однак виконавчий комітет вирішив зіграти на випередження та напередодні судового розгляду сам скасував своє рішення на черговому засіданні.

Сергій Іллюхін подав свій адміністративний позов ще у жовтні, невдовзі його було взято у провадження та призначено перше засідання на 14 листопада, суддею по даній справі стала **Г. О. Білик**.

У своєму позові активіст "Маєш право знати" аргументував свою позицію так:

> Вважаю дане рішення протиправним та таким що порушує мої конституційні права: - Це рішення суперечить правовим актам вищої юридичної сили, а саме Конституції України та Європейській конвенції про захист прав людини та основних свобод (надалі - Конвенція). - Оскаржуване Рішення порушує мої конституційні права, оскільки я проживаю на території, підпорядкованій Броварській міській раді Київської області, а також неодноразово користувався і надалі маю намір скористатися гарантованим ст. 39 Конституції України правом на мирні зібрання у своєму місті. - Згідно ст. 92 Конституції України виконком не мав права ухвалювати оскаржуване рішення, оскільки виключно законами визначаються права та свободи людини і громадянина.

Позовні вимоги були наступними:

> 1\. Визнати дії виконкому Броварської міської ради протиправними в частині ухвалення рішення № 394; 2. Скасувати рішення виконкому № 394 від 21.08.2012 р.; 3. Зобов'язати виконком відшкодувати витрати позивача, пов'язані з пред'явленням позову у розмірі 32,19 грн.

Прийшовши вчора до суду, Сергій Іллюхін дізнався, що відповідач у день засідання подав заперечення, у якому головний спеціаліст юридичного відділу **Олемська О. Я.** від імені виконкому попросила суддю відмовити у задоволенні позовних вимог повністю у зв'язку з тим, що... 13 листопада 2012 року виконавчий комітет Броварської міської ради [визнав](http://docs.pravo-znaty.org.ua/p6011/13.11.2012/532) оскаржуване рішення таким, що втратило чинність. "_Це означає, що на сьогоднішній день предмет спору по даній справі відсутній_", - резюмувала юрист виконкому.

[![](https://mpz.brovary.org/wp-content/uploads/2012/11/Zaperechennya-Olemskoyi.jpg "Заперечення Олемської")](https://mpz.brovary.org/wp-content/uploads/2012/11/Zaperechennya-Olemskoyi.jpg)

Причиною скасування власного рішення виконком вказав "_закінчення виборчого процесу з виборів народних депутатів України_". Мовляв, рішення від самого початку ухвалювалось "_у зв’язку з початком виборчого процесу з виборів народних депутатів України та з метою здійснення контролю за дотриманням громадського порядку, забезпечення належного санітарного стану, запобігання скоєнню дорожньо-транспортних пригод у місті Бровари_", то ж коли вибори закінчились, рішення перестало бути актуальним.

Про те, що це рішення загалом було протиправним, незаконним та неконституційним, - ні слова. Саме тому Сергій Іллюхін має намір продовжувати судовий процес та домогтись визнання дій виконавчого комітету протиправними, оскільки і далі переконаний, що виконком не мав права ухвалювати подібні рішення ні на період виборчої кампанії, ні взагалі з будь-якого іншого приводу, оскільки це не входить до його повноважень.
