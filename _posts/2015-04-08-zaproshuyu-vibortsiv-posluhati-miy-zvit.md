---
title: "Запрошую виборців послухати мій звіт"
date: 2015-04-08
author: 
  username: "ivanenko"
  display_name: "Олег Іваненко"
categories: 
  - "kolonka-avtora"
coverImage: "wp-content/uploads/2013/01/Zvituvannya-Ivanenka_1.jpg"
---

**[![Звітування Іваненка_2](https://mpz.brovary.org/wp-content/uploads/2013/01/Zvituvannya-Ivanenka_2.jpg)](https://mpz.brovary.org/wp-content/uploads/2013/01/Zvituvannya-Ivanenka_2.jpg)Минуло лише чотири роки відтоді, як ви довірили мені право представляти вашу волю і правду. Ми з вами спільно складали план розвитку нашого міста, домовилися про співпрацю і встигли зробити багато добрих справ. За ці роки я і моя команда ще більше впевнилися, що будь-яке складне завдання можна виконати, якщо покладатися один на одного, якщо діяти спільно, об’єднуючи зусилля. Навіть найдовший шлях починається з першого кроку, і ми зробили вже немало таких кроків. Це завжди було і буде моєю стратегією.**

Постійне спілкування з вами, відчуття вашої довіри та підтримки дали мені змогу говорити й відстоювати правду у найвищих кабінетах. В країні дуже складна економічна ситуація, постійно скорочуються видатки на соціальні програми,не індексуються пенсії, зарплати. І які б пояснення цьому не надавалися, люди просто не можуть вижити на кошти, що отримують. До моєї громадської приймальні з кожним днем приходить все більше пенсіонерів, людей з обмеженими можливостями, яким потрібно купити ліки, але вони навіть це не можуть собі дозволити. Тому я звернувся з листом до прем'єр-міністра, міністра соціальної політики, до глав профільних комітетів, аби питання по розмір пенсій було переглянуто. Ми вже отримали відповідь, що наразі підготовлено законопроект, яким запропоновано провести індексацію пенсій. Триматимемо це питання на постійному контролі.

Крім того, не менш, нагальним питанням є реабілітація інвалідів. На жаль, після того, як Крим було анексовано, люди не мають можливості відвідувати центр в Саках, який вважається найкращим. Але їм потрібно кожного року за станом здоров’я  проходити обов’язкове санаторно-курортне лікування. З цього приводу планую вже найближчим часом зустрітися з міністром соціальної політики, а за результатами цієї зустрічі обов’язково вам відзвітую.

Ще один напрямок нашої роботи, про який ви знаєте, - це розвиток реабілітаційного центру для дітей. Минулого року його відвідала дружина Президента України Марина Порошенко. Вона підтримала наше прагнення розширити можливості центру до обласного рівня, аби якомога більше дітей могли там отримувати комплексні реабілітаційні послуги.

Якщо ще говорити про дітей,то нам вдалося домогтися того, аби в місті врешті-решт розвивалася інклюзивна освіта. Дітки з особливими потребами вже восени підуть на навчання до школи №9, яку я свого часу закінчував.

Ми також домовилися з педагогами ЗОШ №1 про реконструкцію навчального закладу, щоб створити окремо школу мистецтв.

Як і раніше, підтримую спорт, який, на моє переконання, дуже важливий для розвитку молоді.

Взагалі, основними пріоритетами моєї робити протягом цих років були і залишаються соціальні проекти, питання розвитку інфраструктури міста.

Тому багато уваги приділяю нині Генеральному плану, приймаю активну участь у напрацюваннях пропозицій громади, що дозволять перетворити Бровари на сучасне та комфортне місто для життя людей. Щоб відійшли у минуле, зокрема, такі питання, як підтоплення територій та ремонт доріг.

Багато вже зробив в цьому напрямку, вкладаючи власні кошти, але реконструкція потребує мільйонних коштів, їх мають виділити з місцевого бюджету. Поки що питання рухання повільно, але ми не здаємося.

Недарма говорять, що правда очі коле – мої слова були багатьом не до вподоби, адже правдою є не те, що людина думає саме зараз або почула від сусіда, а те, як воно є насправді. Правда завжди веде до добра. Спілкування з вами, власні роздуми, вивчення тих матеріалів, які були мені доступні як депутату – все це дозволяло мені приймати рішення, за які не соромно дивитися людям у вічі. І постійно відчуваю вашу підтримку і переконаний, що ми багато ще зробимо разом.

**Цього року вкотре хочу детально відзвітувати щодо своєї робити. І запрошую вас на зустріч, яка відбудеться сьогодні, 8 квітня о 18.00 в приміщенні загальноосвітньої школи №1.**
