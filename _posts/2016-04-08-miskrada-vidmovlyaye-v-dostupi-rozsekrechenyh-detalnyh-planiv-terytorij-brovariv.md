---
title: "Міськрада відмовляє в доступі до розсекречених детальних планів територій Броварів"
date: 2016-04-08
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "brovary"
  - "genplan"
  - "gryf"
  - "detplan"
  - "dostup-do-informatsiyi"
  - "dostup-do-genplanu"
  - "dsk"
  - "novini"
---

**Броварська міська рада відмовилась надавати картографічні матеріали детальних планів, з яких нещодавно [зняли гриф «для службового користування»](https://mpz.brovary.org/genplan-brovariv-nareshti-rozsekretyly-ale-ne-povnistyu-dokument/). Своє рішення чиновники [пояснили](http://www.slideshare.net/DmytroKarpiy/ss-60655199) тим, що «перенесення з паперових носіїв у векторну цифрову форму графічної частини потребує значного часу на виконання». Після проведення цих робіт, міськрада обіцяє забезпечити загальний доступ до картографічних матеріалів.**

Як зазначили чиновники, на сьогодні управління містобудування та архітектури проводить опрацювання отриманої інформації. Мета – виключити в матеріалах містобудівної документації відомості з обмеженим доступом, які перебувають під грифом «для службового користування».

_Офіційна відмова Броварської міської ради надавати містобудівну документацію Броварів_

<iframe style="border: 1px solid #CCC; border-width: 1px; margin-bottom: 5px; max-width: 100%;" src="//www.slideshare.net/slideshow/embed_code/key/AobK2CPMlWNeKo" width="668" height="714" frameborder="0" marginwidth="0" marginheight="0" scrolling="no" allowfullscreen="allowfullscreen"></iframe>

У міськраді також вказують, що цього року **на такі роботи передбачили** **300 тис. грн.** З відповіді можна зрозуміти, що ці кошти підуть на перенесення інформації з паперових карт у цифрові. І це дасть можливість відокремити інформацію з відкритим доступом від інформації з обмеженим доступом.

Нагадаємо, що 14 березня цього року більшість містобудівних картографічних документів Броварів [«розсекретили»](https://mpz.brovary.org/genplan-brovariv-nareshti-rozsekretyly-ale-ne-povnistyu-dokument/), знявши із них гриф «для службового користування». Водночас, варто зауважити, що боротьба за доступ до генеральних та детальних планів у нашому місті триває вже декілька років.

Активісти [добивалися](https://mpz.brovary.org/dostup-do-genplanu-za-10-tisyach-griven-chi-pogoditsya-vlada-na-noviy-variant-znyattya-grifu-dsk/) від міських чиновників відкриття цієї інформації для громадськості. Однак потуги лишались переважно безрезультатними. А чиновники, попри вимоги закону, перешкоджали громадянам ознайомлюватись із містобудівною документацією.
