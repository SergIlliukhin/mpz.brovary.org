---
title: "«Київоблгаз» змушує ставити лічильники одного виробника, які нараховують удвічі більше газу?"
date: 2016-09-14
author: 
  username: "trydence"
  display_name: "Дмитро Карпій"
categories: 
  - "hromada"
  - "novyny"
tags: 
  - "vibir-redaktsiyi"
  - "gaz"
  - "lichilnik"
  - "novini"
  - "pat-kiyivoblgaz"
  - "samgaz"
---

**У Броварах у рамках програми зі [встановлення газових лічильників](https://mpz.brovary.org/u-brovarah-15-tisyach-spozhivachiv-gazu-bez-lichilnikiv-koli-do-nih-diyde-cherga/) абонентам монтують прилади лише від однієї фірми - ТОВ «Самгаз». А на спроби користувачів поставити собі інший лічильник, використання якого дозволене, «Київоблгаз» відмовляє. Одна із негласних причин - «самгазівські» прилади нараховують удвічі більше газу, ніж абонент використовує насправді, - так стверджує броварчанка Ірина Гудінова. Проте їй таки вдалося добитися права на встановлення свого повіреного лічильника.**

Про те, що у Броварах протягом останніх років безкоштовно ставлять лічильники саме фірми «Самгаз», підтверджують численні місцеві мешканці. «_Нам усьому під’їзду такі в один момент поставили_», - додають безпосередні користувачі нових приладів обліку.

Як розповідає **Ірина Гудінова**, її боротьба проти газконтори тривала 2,5 роки. Разом із нею права вибору лічильника домоглись іще троє сусідів. Однак, тепер «Київоблгаз» тим самим чином відмовляє наступним семи охочим поставити собі інший прилад обліку.

\[caption id="attachment\_60072" align="aligncenter" width="600"\][![iryna-gudinova](https://mpz.brovary.org/wp-content/uploads/2016/09/Iryna-Gudinova.jpg)](https://mpz.brovary.org/wp-content/uploads/2016/09/Iryna-Gudinova.jpg) Ірина Гудінова, фото із сторінки на Фейсбуку\[/caption\]

Незалежні експерти в галузі енергетики із «DixiGroup» підтверджують: громадяни України мають право придбати лічильники для обліку газу самостійно. Однак, необхідно, щоб марка цього приладу входила до переліку зареєстрованих лічильників, занесених до Державного реєстру засобів вимірювальної техніки.

На сайті ресурсу, на який посилаються експерти, є [перелік таких приладів обліку](http://svoeteplo.org/ask/model-gazovogo-lichilnika-2/). Вказаний Іриною Гудіновою лічильник наявний у списку – роторний, із електронним відліковим пристроєм ЕГЛ У2038-14 ПАТ «Ямпільський приладобудівний завод». Більше того, лічильник повірений у 2014 році, на доказ чого жінка наводить відповідні сертифікати державного зразка. Прилад обліку Ірина хоче встановити для газової плити.

> Нагадаємо, для обліку витрат газу в квартирі, де встановлено лише газову плиту, встановлюється лічильник розміру **Г-1,6**, а там, де є плита та газова колонка, - лічильник **Г-2,5**. Також є лічильники **роторного** та **мембранного** типу.

У «Київоблгазі» звинувачення відкидають і запевняють: звісно, абонент має право ставити собі дозволений для використання лічильник, витримавши процедуру його встановлення. Із відповіді облгазу Ірині Гудіновій можна зрозуміти, що абонент має змогу поставити собі лічильника за власний кошт. Однак, лише той прилад обліку, який передбачений державною програмою.

_Лист "Київоблгазу" Ірині Гудіновій про право вибору лічильника_

<iframe style="border: 1px solid #CCC; border-width: 1px; margin-bottom: 5px; max-width: 100%;" src="//www.slideshare.net/slideshow/embed_code/key/6CxqBugZH3ChSs" width="668" height="714" frameborder="0" marginwidth="0" marginheight="0" scrolling="no" allowfullscreen="allowfullscreen"></iframe>

_"Лічильники роторного типу мають мінімальний типорозмір Г-2,5, тому в будинках та квартирах, в яких встановлено тільки одну газову плиту або газоспоживаючу поверхню, дані лічильники не встановлюються"__,_ - однак пише в одному з листів пані Гудіновій "Київоблгаз".

В іншому листі зазначає: _"Лічильники роторного типу не в змозі обрахувати витрату газоспоживаючого обладнання за умови малого споживання (наприклад, плита газова), з необхідними характеристиками похибок, як того вимагає Закон України "Про метрологію та метрологічную діяльність"._

Проте у відповіді Національної комісії, що здійснює державне регулювання у сферах енергетики та комунальних послуг, яка посилається зокрема на інформацію «Київоблгазу», мова йде про роторний лічильник типорозміру саме Г-1,6. Мовляв, саме такий прилад обліку хочуть поставити собі мешканці. Тому експерти нацкомісії резюмують, що газконтора не має права відмовляти споживачеві у встановленні цього лічильника.

_Лист НКРЕКП Ірині Гудіновій про право вибору лічильника_

<iframe style="border: 1px solid #CCC; border-width: 1px; margin-bottom: 5px; max-width: 100%;" src="//www.slideshare.net/slideshow/embed_code/key/x5RKcgoWfFgi15" width="668" height="714" frameborder="0" marginwidth="0" marginheight="0" scrolling="no" allowfullscreen="allowfullscreen"></iframe>

Ірина Гудінова називає декілька причин, чому «Київоблгаз» прагне встановлювати саме «свої» лічильники від ТОВ «Самгаз». По-перше, фірма-виробник приладів нібито належить Дмитру Фірташу. І таким чином лобіюють бізнес олігарха-втікача. По-друге, за негласною інформацією, лічильники «намотують» удвічі більше газу, ніж використовується насправді.

Чи дійсно це так, наразі достеменно невідомо. Водночас, і незалежні експерти, і «Київоблгаз» спільні в іншому. Лічильники роторного типу [мають значно більше недоліків](https://kr.104.ua/ua/for-clients/do-uvagi-klijentiv/id/jakij-lichilnik-pridbati-rotornij-chi-membrannij-10676), ніж прилади обліку мембранного типу. Вони чутливі до «чистоти» газу, швидше зношуються, їх треба частіше обслуговувати. Окрім того, вони вибухонебезпечні. Однак – менш габаритні. Тому, попри право споживача на вибір виробника та марки приладу обліку, газовики й енергетики рекомендують встановлювати лічильники мембранного типу, називаючи роторні вчорашнім днем.
