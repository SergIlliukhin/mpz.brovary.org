---
title: "БМР знову формує списки присяжних для міськрайонного суду"
date: 2016-10-27
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "novini"
  - "prysyazhni"
---

**Броварська міська рада шукає кандидатів у присяжні: заяви приймають до 8 листопада включно. Про це йдеться у [повідомленні](http://brovary-rada.gov.ua/news/14432.html) на офіційному сайті міськради. Нагадаємо, нещодавно міськрада вже [публікувала](https://mpz.brovary.org/6-veresnya-v-brovarah-shukatymut-kandydativ-u-prysyazhni-dlya-miskrajsudu/) оголошення про пошук присяжних, а на [18-й сесії](https://mpz.brovary.org/18-ta-sesiya-brovarskoyi-miskoyi-rady-rishennya-pryjmaye-sformovana-bilshist-hto-proty/) було прийнято списки з трьох присяжних, проте [такої кількості недостатньо](https://mpz.brovary.org/u-brovarah-ne-vystachaye-prysyazhnyh-sudyty-kryminalni-spravy/).**

Присяжним може бути громадянин України, який досяг тридцятирічного віку і постійно проживає на території, на яку поширюється юрисдикція відповідного окружного суду, якщо інше не визначено законом. **Не підлягають** включенню до списків присяжних громадяни:

1. визнані судом обмежено дієздатними або недієздатними;
2. які мають хронічні психічні чи інші захворювання, що перешкоджають виконанню обов’язків присяжного;
3. які мають незняту чи непогашену судимість;
4. народні депутати України, члени Кабінету Міністрів України, судді, прокурори, працівники правоохоронних органів (органів правопорядку), військовослужбовці, працівники апаратів судів, інші державні службовці, посадові особи органів місцевого самоврядування, адвокати, нотаріуси, члени Вищої кваліфікаційної комісії суддів України, Вищої ради правосуддя;
5. особи, на яких протягом останнього року накладалося адміністративне стягнення за вчинення корупційного правопорушення;
6. громадяни, які досягли шістдесяти п’яти років;
7. особи, які не володіють державною мовою.

Присяжні отримують грошову винагороду, також під час виконання своїх обов'язків на них поширюються гарантії незалежності та недоторканності суддів. Час, витрачений на розгляд справ, зараховується у трудовий стаж.

Заяви ([зразок заяви](https://onedrive.live.com/view.aspx?resid=76CC13A1B9E773BD!963&ithint=file%2cdocx&app=Word&authkey=!AHvNC3Yh9b-3gHU)) выд бажаючих приймаються до **8 листопада** 2016 року включно у відділі роботи із зверненнями громадян, який знаходиться за адресою: **м. Бровари вул. Незалежності, 2, тел: (04459) 5-32-47**.

До заяви треба додати:

- копію паспорту;
- довідку з місця роботи (копію трудової книжки);
- медичну довідку про проходження обов’язкового психіатричного огляду;
- довідку про несудимість;
- копію ідентифікаційного коду.
