---
title: "Вночі броварчани не пропустили до Києва автобуси з силовиками, а міліціянти потрапили до лікарні"
date: 2014-02-20
author: 
  username: "aleechka"
  display_name: "Аліна Дяченко"
tags: 
  - "barikada"
  - "brovary"
  - "vibir-redaktsiyi"
  - "militsiya"
  - "novini"
  - "siloviki"
  - "shvidka"
coverImage: "wp-content/uploads/2014/02/Barikada-09.jpg"
---

**[![Барикада 09](https://mpz.brovary.org/wp-content/uploads/2014/02/Barikada-09.jpg)](https://mpz.brovary.org/wp-content/uploads/2014/02/Barikada-09.jpg)Цієї ночі, 20 лютого, у революційних Броварах майже одночасно відбулось дві події: до приймального відділення броварської лікарні привезли 6 поранених правоохоронців, а незабаром на територію міста в'їхало 6 автобусів з силовиками, які їхали на Київ, однак громадський блок-пост на виїзді з міста змусив їх змінити плани.**

Десь опів на першу ночі броварська медична варта, яка [цілодобово чергує біля центральної районної лікарні](https://mpz.brovary.org/brovarsku-likarnyu-vzyali-pid-gromadsku-vartu-shhob-pilnuvati-poranenih/), повідомила "Маєш право знати", що до приймального відділення приїхала карета швидкої допомоги у супроводі міліцейської машини. Спершу волонтери подумали, що то привезли поранених мітингувальників з Майдану, однак згодом з'ясувалось, що для надання медичної допомоги доставили 6 працівників Броварського міськвідділу міліції. Дізнатись, з якої "гарячої точки" прибули міліціянти, нашим журналістам так і не вдалось, оскільки працівники приймального відділення при появі преси перейшли на шепіт, та й самі постраждалі були небагатослівними.

Усіх правоохоронців оглянули чергові лікарі, їм поміряли тиск, перевірили на наявність алкоголю в крові. Судячи з травм та скарг чоловіків, можна зробити висновок, що вони були в гущі масових протестів: один отримав ураження від світлошумової гранати, іншому зламали руку, в кількох на обличчях помітні сліди побоїв. Після перевірки стану здоров'я постраждалих одного з них було вирішено госпіталузвати, іншим видали довідку та відпустили. Журналістам "Маєш право знати" вдалось упізнати серед травмованих міліціянтів дільничних Броварського МВ.

Тим часом на телефони активістів та журналістів стали надходити тривожні новини, що по місту Бровари з боку Калинівки у напрямку Києва рухається колонна з автобусів та вантажівок, у яких сидять силовики. Проїхавши центр міста, колона зупинилась на дорозі неподалік від зупинки "Пекарня", та потім знову відновила рух. На [громадському блок-пості](https://mpz.brovary.org/na-trasi-brovari-kiyiv-aktivisti-stvorili-blok-post-dlya-avtobusiv-titushkiv-ta-berkutu/) біля військової частини на них вже чекали кілька сотень активістів з належними засобами оборони та захисту. Помітивши барикаду біля мосту колона з силовиками різко звернула ліворуч на об'їзну дорогу та зупинилась через 500 метрів. Ще кілька хвилин машини постояли, тримаючи в тонусі господарів блок-посту, але потім поїхали у бік Борисполя.

[![Барикада 02](https://mpz.brovary.org/wp-content/uploads/2014/02/Barikada-02.jpg)](https://mpz.brovary.org/wp-content/uploads/2014/02/Barikada-02.jpg)

[![Барикада 11](https://mpz.brovary.org/wp-content/uploads/2014/02/Barikada-11.jpg)](https://mpz.brovary.org/wp-content/uploads/2014/02/Barikada-11.jpg)

[![Барикада 06](https://mpz.brovary.org/wp-content/uploads/2014/02/Barikada-06.jpg)](https://mpz.brovary.org/wp-content/uploads/2014/02/Barikada-06.jpg)

[![Барикада 09](https://mpz.brovary.org/wp-content/uploads/2014/02/Barikada-09.jpg)](https://mpz.brovary.org/wp-content/uploads/2014/02/Barikada-09.jpg)

[![Барикада 10](https://mpz.brovary.org/wp-content/uploads/2014/02/Barikada-10.jpg)](https://mpz.brovary.org/wp-content/uploads/2014/02/Barikada-10.jpg)

[![Барикада 03](https://mpz.brovary.org/wp-content/uploads/2014/02/Barikada-03.jpg)](https://mpz.brovary.org/wp-content/uploads/2014/02/Barikada-03.jpg)

[![Барикада 08](https://mpz.brovary.org/wp-content/uploads/2014/02/Barikada-08.jpg)](https://mpz.brovary.org/wp-content/uploads/2014/02/Barikada-08.jpg)

**Фото - Марії Придьми**
