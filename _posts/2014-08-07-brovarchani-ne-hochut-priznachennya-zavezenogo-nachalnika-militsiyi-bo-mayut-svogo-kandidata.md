---
title: "Броварчани не хочуть призначення «завезеного» начальника міліції, бо мають свого кандидата"
date: 2014-08-07
author: 
  username: "shako"
  display_name: "Тарас Шако"
categories: 
  - "video"
tags: 
  - "alina-dyachenko"
  - "boris-pisarenko"
  - "vibir-redaktsiyi"
  - "grigoriy-rozum"
  - "gu-mvs-ukrayini-u-kiyivskiy-oblasti"
  - "mikola-klimenko"
  - "narodna-rada"
  - "nachalnik-militsiyi"
  - "novini"
  - "plaksya"
  - "roman-simutin"
  - "samooborona"
coverImage: "wp-content/uploads/2014/08/obgovorennya08.jpg"
---

**![обговорення03](https://mpz.brovary.org/wp-content/uploads/2014/08/obgovorennya03.jpg)Після кількамісячної «тиші» Київське обласне ГУ МВС України врешті відреагувало на вимогу броварської громади провести [громадські слухання](https://mpz.brovary.org/brovarchani-vimagayut-uzgoditi-z-gromadoyu-kandidaturu-na-posadu-nachalnika-militsiyi/) стосовно кандидатур на посаду начальника міліції. Заступник начальника обласного главку Григорій Розум приїхав до Броварів, аби почути думку громадськості про кандидатів, які претендують очолювати правоохоронну структуру 100-тисячного міста.**

Слід нагадати, що Бровари понад 5 місяців залишаються без начальника міліції. Поки [обезглавленим міськвідділом](https://mpz.brovary.org/nachalnik-brovarskoyi-militsiyi-napisav-raport-na-zvilnennya-cherez-nedoviru-samooboroni/) тимчасово керував Олег Алешко, громадськість почала активну кампанію з визначення нової достойної кандидатури на головну міліцейську посаду в місті. Впродовж цього часу активісти проаналізували діяльність кількох потенційних претендентів на це крісло, написали безліч звернень та пропозицій провести громадське обговорення кандидатур в обласний главк та профільне міністерство, однак крім відповідей, що [«думку громади буде враховано»](https://mpz.brovary.org/mvs-kiyivshhini-raditimetsya-z-gromadskistyu-shhodo-novogo-kerivnitstva-brovarskoyi-militsiyi/), реакції з боку вищого начальства довго не було.

Врешті-решт несподівано для всіх представник області Григорій Розум вранці 5 серпня повідомив, що о 14:00 збирається приїхати в Бровари, щоб поговорити про кандидатів у начальники броварської міліції.

Громадське обговорення ніде не анонсувалось, проте протягом кількох годин активістка Народної Ради та член громадського формування з охорони громадського порядку **Оксана Савоста** обдзвонила багатьох активних броварчан. Тому в адмінбудинок на Гагаріна, 18, де мав відбуватись круглий  стіл, прийшло близько більше двох десятків представників різних громадських організацій та об’єднань, депутати міськради та журналісти. Вочевидь, Григорій Розум не очікував такої кількості людей.

[![обговорення16](https://mpz.brovary.org/wp-content/uploads/2014/08/obgovorennya16.jpg)](https://mpz.brovary.org/wp-content/uploads/2014/08/obgovorennya16.jpg)

На зустріч з броварчанами представник обласного главку приїхав разом з претендентом на посаду начальника міліції **Борисом Писаренком**. Нині він керує відділком міліції в місті Яготин.

\[caption id="attachment\_27987" align="aligncenter" width="600"\][![обговорення14](https://mpz.brovary.org/wp-content/uploads/2014/08/obgovorennya14.jpg)](https://mpz.brovary.org/wp-content/uploads/2014/08/obgovorennya14.jpg) Борис Писаренко та Григорій Розум\[/caption\]

Другий кандидат, **Микола Клименко**, приїхав на обговорення пізніше – прямо з робочого місця. Зараз він працює начальником штабу Броварського міськвідділу.

Спершу активістка **Аліна Дяченко** коротко оповіла передісторію намагань громадськості від обласного ГУ МВС провести громадське обговорення кандидатів на посаду начальника броварської міліції, аби таке важливе призначення не відбувалось «підкилимно», як було раніше.

<iframe src="//www.youtube.com/embed/0aj9S7rXxz0" width="600" height="315" frameborder="0" allowfullscreen="allowfullscreen"></iframe>

На думку Дяченко, організоване за три години обговорення з точки зору формату не можна назвати «громадськими слуханнями», а скоріше круглим столом. Активістка вважає, що ця зустріч може стати можливим трампліном в повторне, з уже підготовленими всіма учасниками процесу, форматне громадське обговорення кандидатів на посаду начальника міліції.

У вступному слові заступник начальника київського обласного главку Розум зазначив, що впродовж цього часу в область отримали кілька пропозицій від громадських середовищ стосовно кандидатур. Він підтвердив слова представника ветеранської організації колишніх працівників органів МВС, що зайняти крісло претендували, зокрема, **Микола Македон**, **Анатолій Половко**, **Борис Писаренко** та **Микола Клименко.**

<iframe src="//www.youtube.com/embed/ZzZRseE6lhs" width="600" height="315" frameborder="0" allowfullscreen="allowfullscreen"></iframe>

Перших двох зняли з обговорення через те, що до них «були питання», повідомив Розум, вочевидь, маючи на увазі їх сумнівну репутацію за час роботи в органах внутрішніх справ.

Клименка, як сказав заступник начальника ГУ МВС Київщини, помітили в главку, але там хочуть, щоб він працював на оперативній роботі.

[![обговорення08](https://mpz.brovary.org/wp-content/uploads/2014/08/obgovorennya08.jpg)](https://mpz.brovary.org/wp-content/uploads/2014/08/obgovorennya08.jpg)

Про кандидатуру Писаренка Розум сказав тільки те, що вона також розглядалась обласним міліцейським керівництвом. При цьому він зазначив, що призначення на такі посади мають відбуватись прозоро, через що й приїхав поспілкуватись з броварською громадою на цю тему.

Депутат міської ради **Роман Сімутін**, який також колись працював в міліції, підкреслив, що головним критерієм для призначення на посаду начальника міліції має бути переш за все довіра громади до цієї людини. Сімутін згадав досвід Грузії в реформі МВС і зазначив, що для ефективності роботи міліції керівні посади потрібно давати для молодих професіоналів, які через рік-два зможуть показати хороший результат.

[![обговорення01](https://mpz.brovary.org/wp-content/uploads/2014/08/obgovorennya01.jpg)](https://mpz.brovary.org/wp-content/uploads/2014/08/obgovorennya01.jpg)

**Ірина Нілова** з ГО «Громадські активісти» озвучила дещо іншу думку. На її переконання, за часи правління Януковича багато професіоналів з МВС пішли з роботи, але ще не досягли пенсійного віку. Тому начальника міліції потрібно обирати серед досвідчених фахівців, які сумлінно рухались професійною драбиною від найнижчого до найвищого щабля. Відтак Нілова вважає, що потрібно оновити кадровий резерв і постійно його відслідковувати.

\[caption id="attachment\_27978" align="aligncenter" width="600"\][![обговорення05](https://mpz.brovary.org/wp-content/uploads/2014/08/obgovorennya05.jpg)](https://mpz.brovary.org/wp-content/uploads/2014/08/obgovorennya05.jpg) Ірина Нілова\[/caption\]

_«Зараз всі відкрито говорять, що посади та офіцерські звання купуються та продаються»,_ – сказав представник броварської самооборони, який патрулював місто разом з працівниками міліції в буремні часи революції. На його думку, так не повинно бути, тому він ще раз підкреслив – довіра громади до кандидата має бути визначальним критерієм в питанні призначення начальника міліції.

**Юрій Плакся**, депутат міськради, висловив конструктивне побажання для обласного керівництва: опублікувати на офіційних сайтах МВС та міської ради Броварів інформацію про кандидатів на посаду начальника міліції, щоб люди могли їх обговорити в онлайн-режимі. На думку депутата, так можна уникнути різного роду маніпуляцій та отримати більш повну картину про того чи іншого кандидата. Також Плакся зазначив, що участь громади в призначенні начальника броварської міліції яскраво демонструватиме, що обіцяна децентралізація влади не пусті передвиборчі гасла.

\[caption id="attachment\_27979" align="aligncenter" width="600"\][![обговорення06](https://mpz.brovary.org/wp-content/uploads/2014/08/obgovorennya06.jpg)](https://mpz.brovary.org/wp-content/uploads/2014/08/obgovorennya06.jpg) Юрій Плакся\[/caption\]

Крім того, депутат повідомив, що ознайомився з характеристикою Бориса Писаренка, який претендує сісти в крісло головного міліціонера міста. "_Вона негарна"_, - коротко описав її Плакся.

Далі виступали пенсіонери, колишні працівники міліції. Вони висловили підтримку Миколі Клименку, адже знають його як порядну людину та професіонала, що більше 20 років працює в міліції. "_Я не розумію, навіщо нам когось привозять, якщо в нас є своя броварська достойна кандидатура?"_, –  дещо риторично сказав колишній міліціонер Степан Моренко.

\[caption id="attachment\_27980" align="aligncenter" width="600"\][![Степан Моренко](https://mpz.brovary.org/wp-content/uploads/2014/08/obgovorennya07.jpg)](https://mpz.brovary.org/wp-content/uploads/2014/08/obgovorennya07.jpg) Степан Моренко\[/caption\]

Загалом більшість присутніх – громадські активісти, представники місцевої самооборони та ветеранських організацій працівників міліції, підприємці, депутати – надалі висловлювалась на підтримку нинішнього начальника штабу Броварського міськвідділу Клименка. Раніше активісти Народної Ради, Броварської самооборони вже надсилали в область письмові звернення на його підтримку.

\[caption id="attachment\_27983" align="aligncenter" width="600"\][![Підприємець та голова "Народного Контролю" висловив підтримку Клименку](https://mpz.brovary.org/wp-content/uploads/2014/08/obgovorennya10.jpg)](https://mpz.brovary.org/wp-content/uploads/2014/08/obgovorennya10.jpg) Підприємець та активіст "Народного Контролю" Леонід Черепейник висловив підтримку Клименку\[/caption\]

Згодом перейшли безпосередньо до промов кандидатів та запитань-відповідей. Першим про себе почав розповідати Борис Писаренко, якого в залі підтримували дехто з представників ветеранських організацій колишніх міліціонерів.

<iframe src="//www.youtube.com/embed/3npdCACPp9Q" width="600" height="315" frameborder="0" allowfullscreen="allowfullscreen"></iframe>

Стосовно кандидата Бориса Писаренка броварчани мали неоднозначну думку. Кілька місяців тому, коли його прізвище опинилось в списку кандидатів, броварські активісти Оксана Савоста, Олена Сіверська та Володимир Жадан завбачливо поїхали в Яготин, щоб дізнатись про роботу Писаренка на посаді начальника місцевого відділку міліції.

\[caption id="attachment\_27990" align="aligncenter" width="600"\][![обговорення17](https://mpz.brovary.org/wp-content/uploads/2014/08/obgovorennya17.jpg)](https://mpz.brovary.org/wp-content/uploads/2014/08/obgovorennya17.jpg) Активістки Олена Сіверська та Оксна Савоста\[/caption\]

Броварчани звернули увагу на те, що прямо на дорозі кілька легкових автівок "на розлив" продавали дизельне пальне. Згадали Писаренку і ситуацію в селі Заріччя, де міліція закрила очі на дві купи ламп денного світла з вмістом небезпечної ртуті в сільських садах з 2013 року.

Також в кандидата поцікавились про білі плями в біографії, а саме про причини звільнення Писаренка з посади начальника Бориспільського міськвідділу у 2007 році. На більшість питань кандидат відповідав плутано і намагався пояснити проблемні питання процедурними моментами, мовляв, ртутні лампи – це «парафія» екологічних служб, а не міліції. На це Писаренку зауважили, що міліція мала б відкрити провадження за фактом службової халатності тих, хто не утилізував небезпечні лампи. "_Ну це ж не важкий злочин_", - вступився за кандидата Григорій Розум.

[![обговорення09](https://mpz.brovary.org/wp-content/uploads/2014/08/obgovorennya09.jpg)](https://mpz.brovary.org/wp-content/uploads/2014/08/obgovorennya09.jpg)

Микола Клименко виступав значно впевненіше за свого опонента. На відміну від Писаренка, який головним козирем вважав підняття Яготинської міліції в рейтингу міськвідділів Київщини з 25 на "п’яте чи сьоме місце", нинішній начальник штабу Броварського МВ ГУ МВС зазначив, що потрібно, перш за все, налагодити новий підхід до роботи правоохоронців – міліція для людей. Правоохоронна система неабияк деформована, вважає Клименко. Тому першим етапом у відновлення довіри до міліції має стати прозора робота правоохоронців. Як символічний перший крок Клименко пропонує прибрати грати з першого поверху міськвідділу. "_Хіба пересічному громадянину важливі відсоткові показники? Важливо, щоб міліціонер належно прийняв заяву і вчасно приїхав на допомогу_", - підкреслив Клименко.

![обговорення11](https://mpz.brovary.org/wp-content/uploads/2014/08/obgovorennya11.jpg)

Проте Клименку також вказали на проблеми роботи міліціонерів, зокрема чергової частини: викликати слідчо-оперативну групу за номером «102» дуже проблематично - лінія постійно зайнята. Кандидат пояснив це тим, що територію в 180 тисяч населення обслуговує 1 наряд чергової частини і одна телефонна лінія.

<iframe src="//www.youtube.com/embed/10SQSUTiwC8" width="600" height="315" frameborder="0" allowfullscreen="allowfullscreen"></iframe>

Представник області уважно слухав обговорення і насамкінець повідомив, що думку громадськості донесе до керівництва главку і, можливо, наступні, вже підготовлені, громадські слухання на цю тему влаштують знову. Втім, незалежно до подальшого розвитку подій, слід підкреслити, що така подія - безпрецедентний випадок для Київщини, адже обласне управління МВС чи не вперше вирішило поговорити з місцевою громадою на таку важливу тему.

Важливо, що у Броварах цього дня вкотре підкреслили – думка людей відіграє одну з визначальних ролей в суспільному житті міста. Призначення начальника міліції – своєрідний тест на «жити по-новому» для обласного керівництва МВС. І тепер активісти чекають на результати цього тесту.

**Фото Миколи Кожемяка**
