---
title: "23 березня броварчани захищатимуть осередок культури на Торгмаші"
date: 2013-03-21
author: 
  username: "pravoznaty"
  display_name: "Маєш право знати"
categories: 
  - "announce"
tags: 
  - "aktsiya"
  - "aktsiya-protestu"
  - "brovary"
  - "entuziast"
  - "klub-entuziast"
  - "novini"
  - "torgmash"
coverImage: "wp-content/uploads/2013/03/oseredok-kulturi2.jpg"
---

**[![Листівка по Ентузіасту](https://mpz.brovary.org/wp-content/uploads/2013/03/Listivka-po-Entuziastu.jpg)](https://mpz.brovary.org/wp-content/uploads/2013/03/Listivka-po-Entuziastu.jpg)Цієї суботи, 23 березня, на площі неподалік від супермаркету «Форум» відбудеться акція на захист клубу "Ентузіаст", який довгий час був по суті центром культури та творчості для мешкаців Торгмашу. Про це "Маєш право знати" повідомили організатори заходу.**

Дійство проходитиме у форматі ігор та розваг для дітлахів та їх батьків. "_Проте це будуть не просто розваги та ігри. У такий спосіб вихованці та колишні педагоги-організатори клубу «Ентузіаст» хочуть привернути увагу людей до загрози, яка нависла над єдиним на Торгмаші центром дозвілля дітей та дорослих_", - сказано у листівках, якими броварчан запрошують на акцію.

За словами організаторів акції, міські чиновники хочуть перетворити клуб «Ентузіаст» на звичайні платні гуртки. Проте громада міста переконана, що кожен мікрорайон має право на свій міський клуб, де можуть розвивати свої таланти і діти, і дорослі, де мають проходити творчі зустрічі та тематичні вечори, диспути та ігротеки, вікторини та святкові програми. І все це має бути безкоштовно. Тому усіх, хто також так вважає, запрошують **у суботу, 23 березня, о 14:00 на площу біля перехрестя вулиць Красовського та Енгельса** висловити свою громадянську позицію стосовно центру дозвілля на Торгмаші.

> Також організатори повідомили "Маєш право знати", що протягом двох тижнів збирають підписи під зверненням до міського голови, у якому просять надати клубу «Ентузіаст» статус міського клубу, підпорядкувати його відділу культури, сформувати штат працівників, залишити приміщення клубу за адресою: вул. Енгельса, 10. Станом на сьогодні уже зібрано близько тисячі підписів жителів Торгмашу.

[![Звернення до Сапожка по Ентузіасту](https://mpz.brovary.org/wp-content/uploads/2013/03/Zvernennya-do-Sapozhka-po-Entuziastu.jpg)](https://mpz.brovary.org/wp-content/uploads/2013/03/Zvernennya-do-Sapozhka-po-Entuziastu.jpg)
