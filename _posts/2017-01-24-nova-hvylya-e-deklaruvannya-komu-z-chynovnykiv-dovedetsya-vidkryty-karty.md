---
title: "Нова хвиля e-декларування: кому з чиновників доведеться відкрити карти?"
date: 2017-01-24
author: 
  username: "mizina"
  display_name: "Дарина Мізіна"
categories: 
  - "vlada"
  - "novyny"
tags: 
  - "brovary"
  - "e-deklaratsiyi"
  - "e-deklaruvannya"
  - "nazk"
  - "novini"
  - "finansy"
coverImage: "wp-content/uploads/2017/01/dekl.jpg"
---

**Із 1 січня по 1 квітня 2017 року в Україні триває [друга хвиля е-декларацій](http://www.pravda.com.ua/articles/2017/01/25/7133354/), цього разу подати їх доведеться значно ширшому колу суб'єктів. Про це [повідомляє](https://nazk.gov.ua/news/nazk-z-1-sichnya-2017-roku-znachno-rozshyrytsya-kolo-subyektiv-e-deklaruvannya) Національне агентство з питань запобігання корупції_._ У той же час, за [даними](https://nazk.gov.ua/news/ruslan-radeckyy-rozpochalas-druga-hvylya-e-deklaruvannya) НАЗК, деякі посадові особи наразі звільнені від подання декларацій, зокрема директори шкіл. Нагадаємо, строк подання декларацій першої хвилі закінчився 31 жовтня 2016 року. Тоді свої декларації за 2015 рік оприлюднили: міський голова Броварів [Ігор Сапожко](https://mpz.brovary.org/e-deklaratsiya-sapozhka-groshi-zhytlo-zemelni-dilyanky-majzhe-vse-vlasnist-druzhyny/), броварські [судді](https://mpz.brovary.org/e-deklaratsiyi-11-brovarskyh-sudej/) та [прокурори](https://mpz.brovary.org/e-deklaratsiyi-brovarskyh-prokuroriv-svoyi-pomeshkannya-j-avtivky-mayut-ne-vsi/).**

У першому кварталі 2017 відзвітувати про свої фінанси повинні особи, уповноважені на виконання функцій держави або місцевого самоврядування. _«Суб’єкти публічного права також будуть подавати декларації, але вони будуть подавати в другому етапі. Це директори державних підприємств, керівники державних установ, комунальних підприємств»_, — заявив заступник голови Національного агентства з питань запобігання корупції Руслан Радецький.

У той же час він зазначив, що із набуттям чинності Закону України “Про Вищу раду правосуддя” 5 січня 2017 року, яким внесено зміни до Закону України “Про запобігання корупції”, змінено коло осіб, які мають подавати е-декларації. Отже, дія антикорупційного закону в частині фінансового контролю **не поширюється** на певні категорії посад, а саме:

- посадових осіб закладів, установ та організацій, які здійснюють основну діяльність у сфері соціального обслуговування населення, соціальної та професійної реабілітації інвалідів і дітей-інвалідів, соціального захисту ветеранів війни та учасників АТО;
- охорони здоров’я (окрім керівників закладів охорони здоров’я центрального, обласного, районного, міського (міст обласного значення, міст Києва та Севастополя) рівня);
- освіти (крім керівників ВНЗ та їх заступників);
- науки (крім президентів, перших віце-президентів, віце-президентів та головних учених секретарів, інших членів Президії Національної академії наук України та національних галузевих академій наук, обраних загальними зборами, керівників НДІ та інших наукових установ);
- культури;
- мистецтв;
- відновлення та збереження національної пам’яті;
- фізичної культури, спорту, національно-патріотичного виховання.

Чиновники, які заповнювали е-декларації за 2015 рік, повинні будуть зробити це ще раз. Зазначимо також, якщо працівник наділений повноваженнями керівника тимчасово, він не зобов’язаний подавати е-декларацію.

**У Броварах** серед суб’єктів другої хвилі електронного декларування опиняться депутати Броварської міської ради, посадові особи органів місцевого самоврядування, керівники комунальних підприємств, працівники Нацполіції, керівник Броварської центральної районної лікарні.

_"Дійсно, під дію закону про електронні декларації підпадають усі наші працівники, аж до сержанта,_ - розповідає **Олег Янчинський**, очільник Броварського відділу поліції ГУ НП. - _Електронні ключі ми отримали, а от коли оформлять всі декларації - це справа і відповідальність кожного окремого працівника"._ Декларація самого Олега Янчинського за 2015 рік [розміщена](https://public.nazk.gov.ua/declaration/88a87d58-a78a-49dc-97e8-57a92b34b3df) на сайті НАЗК. За 2016 рік декларації ще немає.

Головний лікар БЦРЛ **Валентин Багнюк** зазначає, що чітких інструкцій щодо другої хвилі декларування не надходило і в будь-якому разі він ще має час до квітня. Також додає, що у минулому році подавав декларацію в паперовому вигляді.

_Повний список суб’єктів другої хвилі електронного звітування НАЗК показало в інфографіці:_

![](https://mpz.brovary.org/wp-content/uploads/2017/01/deklaraciyi_osoby5.png)
