---
title: "Кругообіг грошей в природі, або «Чорна дірка» міського бюджету"
date: 2017-03-16
author: 
  username: "sauk"
  display_name: "Андрій Саук"
categories: 
  - "kolonka-avtora"
---

За час роботи в **комунальній комісії** протягом останніх 1,5 років я зрозумів, що ми дивним чином проходимо певні етапи такого собі кола безглуздого витрачання бюджетних коштів. Я згадую про це тому, що на останньому засіданні комісії одразу відбулося проходження усіх цих етапів, про що хочу розповісти детальніше.

**Етап номер один:** В певний час виникає потреба… створити комунальне підприємство. В даному випадку депутатам було запропоновано створити КП «Броварипарксервіс», яке мало би опікуватися двома основними напрямками: впорядкуванням паркування в місті та утриманням штрафмайданчику. Але щось пішло не так. По-перше, з самого початку депутати висловили сумнів щодо нагальності цього питання, в сенсі того, що в місті є проблеми більш актуальні.

По-друге, усіх цікавило: які саме земельні ділянки будуть надані цьому новоствореному підприємству і звідки вони раптово взялися, ці вільні ділянки? Також досить переконливо звучала думка, що штрафмайданчик – непоганий приватний бізнес, в місті вже працює чимало приватних евакуаторів, чому це підприємство обов’язково має бути саме комунальним? Чому не у формі ТОВ чи ФОП? Чи є в майбутнього підприємства фінансовий план? Гадаю, що ніхто з депутатів навіть формально не припускає думки, що на посаду керівника КП може потрапити випадкова людина, яка «прийшла і чесно виграла конкурс», тобто є цілком зрозуміле припущення, що «майбутній керівник» вже відомий, а бажання підтримувати чийсь бізнес ні в кого не виникло.

Особисто в мене виникли запитання. З численних відповідей на запити мені відомо, що в місті з 2013 року(!) шукають вільну ділянку під центр стерилізації та ідентифікації тварин (по простому – притулок для тварин). Також не вщухають дискусії про те, що місту вкрай потрібна територія для зберігання опалого листя з метою перетворення його на компост (місто задихається від спалювання листя), але «нема куди». Хто може посперечатися з тим, що ці теми в 100 разів більш актуальні для міста?! Але ж ні, штрафмайданчик – реальна крута бізнес-тема «для своїх». А тварини? А отруйний дим? – поки зачекають. Одним словом, невідомо, чи захочуть депутати дати старт ще одному КП, але такі «ідеї» чомусь регулярно приходять у чиїсь «світлі голови»!

**Етап номер два:** Після того, як комунальне підприємство створено і пропрацювало деякій час, як правило, з’ясовується, що в нього…. не сходиться дебет з кредитом. Ця ситуація є для Броварів не просто звичною, а навіть банальною, майже усі КП – постійні реципієнти міського бюджету, а безкінечні «поповнення статутного фонду» на мільйони гривень значаться в повістці практично кожної сесії БМР. Остання комісія також не стала винятком – на додаток до видатків на капітальний ремонт будинків "комунальної власності" в розмірі близько 20 млн грн.(!) чиновники попросили ще по 100 тисяч на «поточний ремонт» для кожного із ЖЕКів. Сума мізерна - близько 1,5-2 грн на квартиру в місяць. І піде вона, скоріш за все, не на ремонти, а традиційно – на покриття збитків цих ЖЕКів. Цікавим є те, що 5 з 6 послуг, які надають ЖЕКи, насправді виконують приватні підприємства: обслуговування ліфтів здійснює ПП «Ліфтмеханік», вивіз відходів – ТОВ «Комунтранс-Бровари», обслуговування електрообладнання – ТОВ «Тера-Енерго» тощо, не говорячи вже про те, що численні ремонти житлового фонду роблять виключно приватні ТОВи і ФОПи. Тобто, комунальний статус ЖЕКів існує виключно для того, щоб вони могли безкінечно покривати свої збитки грошима бюджету.

Крім того, такі постійні «грошові вливання» в комунальні ЖЕКи створюють, м’яко кажучи, нерівні умови між ними та ОСББ або приватними жеками, що призвело до повного провалу реформи ЖКГ в нашому місті. На сьогодняшній день в жодному "комунальному" будинку так і не створено ОСББ! Якщо профільні чиновники не розуміють цього «нюансу» – це кричущий непрофесіоналізм, якщо розуміють, і все одно роблять – зухвалий цинізм. Але, скільки би в Броварах не створювалось КП, усі вони проходять один й той же шлях: безкінечні «поповнення статутного фонду» і… безславний кінець з купою боргів.

**Етап номер три:** Скільки би це не продовжувалося, скільки би грошей не було «вбухано» в наші комунальні підприємства, жодне з них так й не стало ефективним. Та яка там ефективність! Одиницям з них вдалося закритися без суцільної ганьби і розлючених кредиторів. От і на цю останню комісію було винесено питання про ліквідацію аж трьох КП: «Аптека матері і дитини», «Бровариводоканал» і «Служба замовника», на процедуру ліквідації яких запросили… 541 тис. грн. Півмільйона (!) за те, щоб тільки їх позбутися. І сума не остаточна! Скільки всього комунальних підприємств було закрито за останні роки? Відразу пригадується «Телестудія «Наше місто» (яка безсоромно брехала броварчанам, а потім попросила… погасити борги по зарплаті на 300 тисяч грн.), «Бровариінвестбуд» (яке відмовилось навіть відзвітуватись за свою «роботу»), «Бровари-Флору» (після закриття якого в місті зникли пристойні клумби, а дерева «кронують» під нуль), але вони не йдуть в жодне порівняння із таким монстром, як «Служба замовника».

 КП «Служба замовника» працювало з 2002-го по 2012 рік і за цей час в нього було вкладено не менше, ніж 100 млн грн (!) через поповнення статутного фонду, придбання різноманітної техніки, передачу іншого майна, земельних ділянок. Про кількість техніки, якою володіло це підприємство, свідчить той факт, що підприємства немає вже 4(!) роки, але до цих пір на кожній сесії ми списуємо по декілька одиниць. Вдумайтесь в цю цифру – 100 млн грн! і це в той час, як з батьків вимагали «вступні внески» при вступі до дитячого садку, а в школах майже усі ремонти здійснювались за рахунок тих же батьків! Це відбувалося в один і той же час в одному й тому же місті! Це просто паралельна реальність за межею добра і зла!

Але й ці нереальні вливання – зовсім прогнозовано! – не змогли врятувати підприємство. Мало того, що було знищено, «розукомлектовано» велику кількість техніки, очільники умудрились нагромадити величезну кількість кредиторів, яким нічого віддавати не збирались. В цій черзі як приватні, так і комунальні підприємства, ФОПи і навіть просто мешканці приватного сектору, які мали необережність заплатити за послуги наперед!

Цікавий факт: далеко не кожне місто може собі фінансово дозволити такі завідомо безперспективні вливання в КП, по курсу долара – це більш, ніж 10 млн дол! А Бровари – запросто! Ба більше: за доведення підприємства до такого стану ніхто навіть премії не був позбавлений! Так чого тут дивуватися, що ця гра в «поповнення статутного фонду і його розтринькування» відбувається знову і знову, без всякого покарання і без жодної відповідальності?!

От ми і пройшли протягом однієї комунальної комісії усі три етапи, через які з бюджету Броварів було «вимито» десятки, якщо не сотні мільйонів гривень: створення КП – накачування його бюджетними грошима – ліквідація із сплатою боргів за рахунок бюджету. А ви кажете, що немає «вічного двигуна»! Є, і добре працює, принаймні в Броварах.

Враховуючи викладене, у мене декілька запитань:

1. Доведення **КП «Служба замовника»** (враховуючі масштаб цього підприємства) до банкрутства – «злочин десятиріччя». Просте запитання: які ПРИЧИНИ цього гучного банкрутства і хто саме був покараний за доведення підприємства до цього
2. Найбільшу тривогу в мене наразі викликає **КП «Бровари-Благоустрій»**. Не дивлячись на значний обсяг фінансування, якість утримання доріг і тротуарів в осінньо-зимовий період була… спірною. Які були зроблені висновки? Чому не вистачає персоналу (низька ЗП, стара техніка, неадекватний менеджмент?) Якої саме техніки не вистачило саме для розчистки доріг і тротуарів? Який складений план закупок необхідної техніки? Чому 50% вулиць приватного сектору, промзони не чистяться взагалі?
3. Коли наші **комунальні ЖЕКи** будуть працювати якщо не прибутково, то хоча би беззбитково? Навіщо місту підприємства, де навіть лампочки, віники і совки закуповуються за рахунок БЮДЖЕТУ?
