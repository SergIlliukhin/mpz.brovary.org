---
title: "Під донецьким аеропортом зник броварчанин Іван Марченко"
date: 2015-02-11
author: 
  username: "pravoznaty"
  display_name: "Маєш право знати"
tags: 
  - "90-batalyon"
  - "95-aeromobilna-brigada"
  - "ivan-marchenko"
  - "brovary"
  - "vibir-redaktsiyi"
  - "donetskiy-aeroport"
  - "znikliy-brovarchanin"
  - "novini"
coverImage: "wp-content/uploads/2015/02/image.jpeg"
---

**[![image](https://mpz.brovary.org/wp-content/uploads/2015/02/image.jpeg)](https://mpz.brovary.org/wp-content/uploads/2015/02/image.jpeg)Після боїв за Донецький аеропорт в зоні АТО безвісти зник броварчанин Марченко Іван Миколайович, 1984 року народження. Востаннє на зв’язок з родичами боєць виходив 17 січня. Про це "Маєш право знати" повідомила сестра зниклого солдата Альона Марченко.**

За її словами, Іван воював в складі 90 батальйону 95 аеромобільної бригади, що виконувала бойові завдання в районі Донецького аеропорту. Жінка вже звернулась із заявами в СБУ, в міліцію, шукала ім’я брата в списках полонених, але намагання знайти родича поки безуспішні.

В АТО Івана Марченка востаннє бачили його бойові товариші 20 січня. З їх слів, того дня броварчанин отримав поранення. Разом з пораненими побратимами під аеропортом залишався комбат бійців Олег Кузьміних, який з іншими українськими солдатами потрапив в полон до терористів. Після цього зв’язок із Іваном Марченком зник і його місце перебування невідоме.

[![марченко](https://mpz.brovary.org/wp-content/uploads/2015/02/marchenko.jpg)](https://mpz.brovary.org/wp-content/uploads/2015/02/marchenko.jpg)

Сестра зниклого солдата також повідомила, що зі сторінки її брата в соціальній мережі "Однокласники" хтось регулярно виходив в "онлайн", але на численні повідомлення сестри ніхто не відповідав.

На сайті гуманітарної місії [«Чорний Тюльпан»](https://naidy.org.ua/?p=2499), що займається пошуком загиблих та зниклих в зоні АТО, також розмістили інформацію про броварчанина Івана Марченка.

Прохання до всіх розповсюдити інформацію, можливо хтось хто знає про місце перебування Івана Марченка. Будь-яку інформацію про зниклого броварчанина можна повідомити за телефоном **097 685 05 84 Альона**, сестра зниклого солдата, або до правоохоронних органів.
