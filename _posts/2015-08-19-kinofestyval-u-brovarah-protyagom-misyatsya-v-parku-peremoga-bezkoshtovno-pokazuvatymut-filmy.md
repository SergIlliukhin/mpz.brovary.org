---
title: "Кінофестиваль у Броварах: протягом місяця в парку \"Перемога\" безкоштовно показуватимуть короткометражки"
date: 2015-08-19
categories: 
  - "announce"
tags: 
  - "bugaj"
  - "bulava-prodakshn"
  - "kino"
  - "novini"
  - "peremoga"
  - "prometey"
  - "festival"
---

**З 14 серпня по 4 вересня у Броварах триває кінофестиваль "[Короткий метр](https://www.facebook.com/groups/kometr/)", метою якого є зокрема популяризація українського кіно. В рамках заходу** **в парку "Перемога"** **щосереди та щоп'ятниці з 20:30 до 22:00 відбуватимуться безкоштовні покази фільмів. Місце - літній театр "Ракушка". А вже 5 вересня в кінотеатрі "Прометей" визначать стрічки-переможці фестивалю. Про це на сторінці "Булава Продакшн" у Фейсбуку [розповів](https://www.facebook.com/groups/bulprod/permalink/1051789294834135/) актор театру та кіно Володимир Бугай.**

Як зазначають організатори, кінофестиваль відбувається з метою популяризації молодого українського кіно, створення стартового майданчика для талановитих режисерів, акторів та інших представників цієї професії.

[![1493359_943424892376287_4362159931778592995_o](https://mpz.brovary.org/wp-content/uploads/2015/08/1493359_943424892376287_4362159931778592995_o.jpg)](https://mpz.brovary.org/wp-content/uploads/2015/08/1493359_943424892376287_4362159931778592995_o.jpg)

Окрім охочих просто подивитись фільми до конкурсу запрошують долучатися учасників кіноіндустрії. Свої стрічки на фестивалі можна представити так само безкоштовно, - вказує Володимир Бугай. Для цього потенційному учаснику потрібно надіслати кінороботу та заповнити **[анкету](https://docs.google.com/forms/d/15E0kfQbEEPxo_FLlH6FeTsHCjUlZVKlOqiASAGcFrZE/viewform?c=0&w=1)**. Вимоги до кіноробіт можна переглянути за **[цим посиланням](https://www.facebook.com/groups/kometr/permalink/1623447907895372/)**.

Показ фільмів відбувається у парку "Перемога" з 20:30 до 22:00 кожної середи та п'ятниці. Як зазначають організатори, глядач, переглянувши кінороботи, може негайно на місці проголосувати за стрічку, яка сподобалась. Після цього фільми, які наберуть найбільше схвальних голосів, потрапляють до фіналу конкурсу.

Вже сьогодні організатори запрошують броварчан на перший кінопоказ.

> **Анонс [19 серпня](https://www.facebook.com/groups/kometr/permalink/1625508184356011/):**
> 
> 1\. «Не менше 50 кг». 2. «Зупинка». 3. «Д 46». 4. «Ваня». 5. «Коханий спиш? А як без нас Париж?» 6. «The Wall». 7. «Атлантида – Маятник часу».
> 
> Початок о **20:30**. Місце: "Ракушка" у парку "Перемога".

Фінал конкурсу відбудеться 5 вересня у кінозалі кінотеатру "Прометей" по бульв. Незалежності, 4. Організатори сформують журі, яке має визначити переможців, йдеться у повідомленні організаторів.

Варто зазначити, що кінофестиваль короткометражного українського молодого кіно у Броварах Володимир Бугай [анонсував](https://www.youtube.com/watch?v=yQpUy_QZcvw) ще у травні цього року, під час відзначення [Дня Героїв](https://mpz.brovary.org/patriotichni-vihidni-u-brovarah-parad-vishivanok-kinopokaz-pro-dobrovoltsiv-ta-marsh-geroyiv/). Однак тоді актор не назвав точних дат і місць проведення.

**Зображення - зі [сторінки](https://www.facebook.com/groups/kometr/) на Фейсбуку.**
