---
title: "Перший етап: у Броварах оновлять концепцію центрального парку разом із громадою"
date: 2016-06-13
author: 
  username: "yschenko"
  display_name: "Ірина Ющенко"
categories: 
  - "hromada"
  - "novyny"
tags: 
  - "brovary"
  - "vibir-redaktsiyi"
  - "novini"
  - "park-peremoga"
  - "publichni-obgovorennya"
  - "robocha-grupa"
coverImage: "wp-content/uploads/2016/06/PARK.jpg"
---

**Що насправді хочуть бачити броварчани на 32 га парку "Перемога" - до сьогодні так і не зрозуміло, адже, як з'ясувалося, ідей не напрацьовано і жодного публічного обговорення не проведено. Однак проект реконструкції парку вже є. Під тиском активістів міський голова нарешті розпорядився про створення робочої групи по обговоренню нової концепції реконструкції "Перемоги". Про рішення, які було прийнято під час засідання, та чи, нарешті, відбудуться громадські обговорення нової концепції реконструкції, - читайте далі.**

_«Історія з парком «Перемога» почалася 2 роки тому»,_ - пише [в своєму блозі](https://mpz.brovary.org/park-yak-rubikon-abo-chyya-peremoga-mera-chy-gromady) на «Маєш право знати» голова броварського осередку «ДемАльянс» **Аліна Дяченко.** Тоді їхня команда взялася до розробки оновленої концепції парку.  До співпраці було залучено як експертів-урбаністів, так і просто небайдужих мешканців міста. Активісти провели низку відкритих зустрічей, випрацювали алгоритм дій, провели громадське опитування: яким броварчани бачать парк «Перемога», і пішли до міського голови з пропозицією об’єднати зусилля. А щоб процес оновлення парку зробити прозорим, запропонували долучити  до нього активістів. Мер тему модернізації парку підхопив. Але як саме - активісти дізналися лише тоді, коли Ігор Сапожко  оголосив тендер на проведення ремонту парку.

**Нова концепція парку «Перемога». Дубль 2.**

Це було минулого літа. Тоді піднявся весь громадський актив міста і [дерибан](https://mpz.brovary.org/obureni-brovarchany-zirvaly-torgy-shhodo-18-miljoniv-gryven-na-kapremont-parku-peremoga) вдалося зупинити, адже за **18 млн грн** [заплановано](https://mpz.brovary.org/shho-hochut-zrobyty-z-parkom-peremoga-oprylyudneno-plan-rekonstruktsiyi-2) лише перекласти плитку, відремонтувати деякі паркові доріжки, встановити систему поливу та освітлення. Така реконструкція зовсім не передбачала ремонтів майданчиків, естрад, площ, туалетів, очищення озера і т.д. Окрім того, частина депутатів та громадськості наполягала, що ці гроші варто витратити на [інші нагальні потреби](https://mpz.brovary.org/chy-nadavaty-8-miljoniv-na-park-peremoga-vyrishyt-komitet-vru-z-pytan-byudzhetu) - будівництво  шкіл, садочків та ін.

Що ж насправді хочуть бачити броварчани на 32 га парку за ці 18 млн грн - до сьогодні не зрозуміло. Під тиском громади у середині травня мер запросив усіх охочих на засідання «круглого» столу для обговорення модернізації парку. Із 120-тисячного міста прийшло близько півсотні броварчан, переважно – працівники міськвиконкому, депутати, представники громадських організацій. Можливо, охочих долучитися до важливого обговорення було б значно більше, якби «круглий» стіл не призначили на ранок робочого дня та в сесійній залі міськвиконкому. Під час засідання Аліна Дяченко наполягала на проведенні публічного обговорення у самому парку «Перемога» у дійсно зручний для броварчан час: 4 червня, у суботу. Для цього пропонувала попередньо створити робочу групу. _«Наша мета єдина - зробити процес максимально прозорим та організувати максимальне залучення громадськості до розробки нової концепції парку»,_ - каже депутатка.

Тоді всі погодилися. Та чи то мер забув про свою обіцянку, чи то зробив вигляд, однак тільки розпорядження про утворення нової робочої групи видав у самий переддень призначеного обговорення. Зрозуміло, 4 червня ніяких обговорень у парку не відбулося, а перше засідання робочої групи було призначено на 9 червня.

**Нова концепція парку «Перемога». Дубль 3.**

І ось 9 червня.  Із **27**  членів робочої групи - представників управлінь міськвиконкому, броварських депутатів різних фракцій, активістів та місцевих мешканців на засідання прийшла лише половина.

[![5Робоча група](https://mpz.brovary.org/wp-content/uploads/2016/06/5-4.jpg)](https://mpz.brovary.org/wp-content/uploads/2016/06/5-4.jpg)

Як і сам головуючий – заступник міського голови Григорій Голубовський, так і члени робочої групи не дуже розуміли, навіщо взагалі створена ця група, і що, власне, вони мають сьогодні  робити. Тим більше, головний предмет обговорення – схему парку, ніхто не приніс.

\[caption id="attachment\_57267" align="aligncenter" width="600"\][![IMG_0463Робоча група](https://mpz.brovary.org/wp-content/uploads/2016/06/IMG_0463.jpg)](https://mpz.brovary.org/wp-content/uploads/2016/06/IMG_0463.jpg) Григорій Голубовський: «Проект парку «Перемога» ще не затверджений і кошти  на його реконструкцію ніхто ще не виділяв»\[/caption\]

Не було і ніякого порядку денного. Тож щоб «балаканині» надати хоча б якогось конструктивного русла, одні пропонували вийти в парк і на місці розробляти його нову концепцію, інші були за напрацювання пропозицій без виходу «на природу». Власне, зупинилися на останньому.

[![3Робоча група](https://mpz.brovary.org/wp-content/uploads/2016/06/3-4.jpg)](https://mpz.brovary.org/wp-content/uploads/2016/06/3-4.jpg)

\[caption id="attachment\_57260" align="aligncenter" width="600"\][![8Робоча група](https://mpz.brovary.org/wp-content/uploads/2016/06/8-4.jpg)](https://mpz.brovary.org/wp-content/uploads/2016/06/8-4.jpg) Елеонард Дадамухамедов, голова Громадської ради при міськвиконкомі\[/caption\]

Основні розбіжності в поглядах членів робочої групи на майбутнє парку були в принциповому питанні: 32 га мають стати місцем культури і відпочинку чи бути парком у «чистому» вигляді? Голова БМО «Всеукраїнське об’єднання ветеранів», член ГР при міськвиконкомі **Елеонард Дадамухамедов** озвучив низку пропозицій, які базувалися на тому, що парк має залишатися парком. Для того, щоб зелена зона охоплювала не менше 60% всієї території, на думку голови БМО, потрібно її межі розширити: перенести в інше місце ринок «Нива», винести за межі парку нові спортивні споруди, велосипедні доріжки та заборонити проектувати нові заклади торгівлі й харчування. Також ветеран запропонував засадити парк цінними породами кущів і дерев, встановити при вході карту-схему та відгородити від парку адмінбудівлю.

\[caption id="attachment\_57265" align="aligncenter" width="600"\][![14Робоча група](https://mpz.brovary.org/wp-content/uploads/2016/06/14-3.jpg)](https://mpz.brovary.org/wp-content/uploads/2016/06/14-3.jpg) Василь Троценко, голова ради старійшин міста. У 1984-87 рр. очолював броварський відділ освіти: «Першочергово парк задумували як парк культури і відпочинку, у першу чергу, дітей. Близько 80% чорнових робіт у парку було виконано школярами міста. Оскільки парк розташований у житловому масиві, думаю, він має відповідати своїй першочерговій концепції»\[/caption\]

Інше бачення майбутнього парку було в представників середнього покоління та молоді міста: щоб парк міг задовольняти потреби всіх вікових категорій населення, він має бути місцем культури і відпочинку.

\[caption id="attachment\_57254" align="aligncenter" width="600"\][![2Робоча група](https://mpz.brovary.org/wp-content/uploads/2016/06/2-4.jpg)](https://mpz.brovary.org/wp-content/uploads/2016/06/2-4.jpg) Вадим Мутило, депутат міської ради: «Зонування парку, яке запропоновано в проекті, логічне і не підлягає значній корекції. Окрім двох моментів: дитячі зони відпочинку, які сконцентровані в двох місцях, варто по парку «рознести». Також я  за те, щоб у парк «зайшов» бізнес для створення культурних  закладів харчування. Варто закласти і можливість опорного пункту для патрулювання парку»\[/caption\]

\[caption id="attachment\_57266" align="aligncenter" width="450"\][![15Робоча група](https://mpz.brovary.org/wp-content/uploads/2016/06/15-3.jpg)](https://mpz.brovary.org/wp-content/uploads/2016/06/15-3.jpg) Андрій Рижак, помічник депутата: «У парку «Перемога» можна зробити, як у німецькому місті Трір, де по всій його території розміщені невеличкі скульптури, зроблені місцевими майстрами. Це могло б привернути увагу туристів»\[/caption\]

\[caption id="attachment\_57258" align="aligncenter" width="600"\][![6Робоча група](https://mpz.brovary.org/wp-content/uploads/2016/06/6-4.jpg)](https://mpz.brovary.org/wp-content/uploads/2016/06/6-4.jpg) Дмитро Рожков, начальник відділу фізкультури і спорту: «Запасне поле в парку необхідне, його тільки потрібно привести в порядок: зробити на ньому штучне покриття. Також варто заасфальтувати доріжки, зробити на майданчиках освітлення, а біля них - фонтанчики для пиття води»\[/caption\]

\[caption id="attachment\_57264" align="aligncenter" width="450"\][![13Робоча група](https://mpz.brovary.org/wp-content/uploads/2016/06/13-3.jpg)](https://mpz.brovary.org/wp-content/uploads/2016/06/13-3.jpg) Михайло Кожин: «Ми за те, щоб  із  майданчика «Шайба» зробити  міні-ботанічний сад під куполом, де розмістяться екзотичні  рослини і скелети динозаврів. Відвідування саду  буде безкоштовним. Спонсори є»\[/caption\]

Безперечно, пропозиції були цікавими, тож Григорій Голубовський пообіцяв винести їх на [сайт міста](https://brovary.kiev.ua/) для обговорення. Та після того, як усі бажаючі висловили свої пропозиці, Аліна Дяченко нагадала присутнім власне мету створення робочої групи: побачити вже узагальнені пропозиції громади, які, за словами мера, надійшли в міськраду,  і накреслити план подальших дій.  І резюмувала: 18 членів робочої групи не мають вирішувати за всіх  мешканців міста, яким має бути головне місце відпочинку броварчан.

\[caption id="attachment\_57262" align="aligncenter" width="600"\][![11Робоча група](https://mpz.brovary.org/wp-content/uploads/2016/06/11-4.jpg)](https://mpz.brovary.org/wp-content/uploads/2016/06/11-4.jpg) Аліна Дяченко\[/caption\]

Депутатка підкреслила, що важливі стратегічні рішення приймаються виважено і через тривалі дискусії та обговорення, тож черговий раз запропонувала провести громадське обговорення в парку. Наприклад, на святкових вихідних - **25 чи 26 червня**. Однак спочатку підготуватися: розробити презентацію - виготовити стенди із елементами візуалізації того, що планується зробити в паркових зонах, та підготувати листки для опитування. Присутні підтримали пропозицію Дяченко. Для реалізації кінцевої мети - проведення громадського обговорення, було створено оргкомітет, який і працюватиме над підготовкою важливої події. Перше засідання оргкомітету призначено на **14 червня, вівторок, 17:00.**

**_P.S._** Чим закінчиться третя спроба активістів провести публічні обговорення нової концепції реконструкції парку - дізнаємося вже за два тижні.

 **Фото - Катерина Мамайсур-Негода**
