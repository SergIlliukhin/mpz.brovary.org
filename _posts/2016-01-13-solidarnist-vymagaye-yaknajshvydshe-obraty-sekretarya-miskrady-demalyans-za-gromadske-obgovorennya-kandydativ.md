---
title: "«Солідарність» вимагає негайно обрати секретаря міськради, «ДемАльянс» - за публічне обговорення кандидатів"
date: 2016-01-13
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "batyuk"
  - "vykonkom"
  - "dyachenko"
  - "miska-rada"
  - "novini"
  - "sapozhko"
  - "sekretar"
  - "sesiya"
coverImage: "wp-content/uploads/2016/01/bt3.jpg"
---

**Депутат Броварської міської ради Сергій Батюк, обраний за списками партії «Солідарність» (Блок Петра Порошенка), звернувся до міського голови Ігоря Сапожка з вимогою скликати позачергову сесію міськради. На ній депутат пропонує обрати нового секретаря міської ради, нових заступників міського голови та новий склад виконкому. Про це Батюк заявив під час 5-годинної позачергової сесії міської ради 12 січня.**

Із зустрічною пропозицією виступила лідер фракції «ДемАльянсу» **Аліна Дяченко**, яка закликала депутатський корпус погодитися на громадське обговорення кандидатів на посаду секретаря, під час якого бажаючі зайняти вакантну посаду могли би представити власні програми. По жодній з пропозицій голосування не відбувалось, позаяк вони були озвучені в пункті «Різне». Міський голова **Ігор Сапожко** по суті не відреагував на вимогу скликати позачергову сесію, відповідного розпорядження на сайті міськради станом на 12:00 13 січня не оприлюднено. Наразі відомо лише про [скликання 6-ї чергової сесії,](http://www.brovary.kiev.ua/rozporyadzhennya-m%D1%96skogo-golovi-v%D1%96d-29122015%E2%84%96232-odpro-sklikannya-shosto%D1%97-chergovo%D1%97-ses%D1%96%D1%97-brovarsko%D1%97) запланованої на 28 січня, однак в її порядку денному відсутні питання обрання секретаря, нового складу виконавчого комітету та заступників міського голови.

Нагадаємо, що попередні дві спроби обрати секретаря міськради закінчилися невдало: під час [сесії 22 грудня](https://mpz.brovary.org/kryza-u-miskradi-zagostryuyetsya-deputaty-i-mer-uvijshly-v-zhorstkyj-klinch/) депутати таємним голосуванням «провалили» кандидатуру **Петра Бабича** від УКРОПу, подану мером Ігорем Сапожком. На тій же сесії необхідної кількості голосів не набрав і висуванець депутатського корпусу **Вадим Мутило**, депутат від «Батьківщини». Слід зазначити, що сама «Батьківщина» не погоджувала кандидатуру Мутила та пізніше не включила його до своєї фракції.

Наразі пріорітетне право висунення кандидата на посаду секретаря знову перейшло до міського голови, котрий згідно із законом мусить використати його протягом 30-ти днів з моменту попереднього голосування. У випадку, якщо кандидатуру мера міська рада знову не підтримає, право на висування свого кандидата перейде до депутатів. Станом на сьогодні в якості кандидата на посаду секретаря від депутатського корпусу публічно оголошується лише прізвище Ірини Веремчук, депутата від «Солідарності». Інші фракції від моменту останнього голосування досі офіційно не заявили про власні кандидатури.
