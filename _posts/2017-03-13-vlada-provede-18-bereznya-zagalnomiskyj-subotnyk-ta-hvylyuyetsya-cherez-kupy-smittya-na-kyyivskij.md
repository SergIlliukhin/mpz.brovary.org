---
title: "Влада проведе 18 березня загальноміський суботник та хвилюється через купи сміття на Київській"
date: 2017-03-13
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "komuntrans-brovari"
  - "novini"
  - "smittya"
  - "subotnik"
---

**На оперативній нараді 13 березня міський голова дав доручення відділам і управлінням подати спецвідділу контролю за станом благоустрою список працівників, які візьмуть участь у загальноміському суботнику 18 березня. Також чиновники обговорювали купи сміття вздовж головної вулиці міста - Київської: мер висловив невдоволення ТОВ "Комунтранс-Бровари" та запропонував організувати на вулиці цілодобове чергування.**

За розпорядженням мера **Ігоря Сапожка**, вийти на суботник **18 березня** працівники міськвиконкому мають у повному складі. За кожним відділом та управлінням спецвідділ закріпить відповідну територію для прибирання.

Як повідомив нашим журналістам заступник начальника спецвідділу контролю за станом благоустрою і зовнішнім дизайном міста **Михайло Черняк,** рукавичками, граблями, лопатами, мішками для сміття працівників міськвиконкому забезпечить КП «Бровари-Благоустрій» та ЖЕКи. А от броварчани, які забажають приєднатися до прибирання, про знаряддя праці мають подбати самостійно. Прибирання міста заплановано розпочати з вул. Малокиївської, парку «Перемога» та території п'яти ЖЕКів, повідомив заступник начальника. Якщо ж комунальники за тиждень самостійно встигнуть причепурити названі території, працівникам міськвиконкому для прибирання визначать інші місця.

Найбільше занепокоєння викликали в керівництва міста гори сміття, які щодня лежать уздовж центральної магістралі міста – вулиці Київська. А з початком весняних робіт кількість пакетів тільки збільшується.

[![](https://mpz.brovary.org/wp-content/uploads/2017/03/1-vul.-Kyyivska.jpg)](https://mpz.brovary.org/wp-content/uploads/2017/03/1-vul.-Kyyivska.jpg)

[![](https://mpz.brovary.org/wp-content/uploads/2017/03/2vul-Kyyivska.jpg)](https://mpz.brovary.org/wp-content/uploads/2017/03/2vul-Kyyivska.jpg)

[![](https://mpz.brovary.org/wp-content/uploads/2017/03/vul.-Kyyivska.jpg)](https://mpz.brovary.org/wp-content/uploads/2017/03/vul.-Kyyivska.jpg)

За словами мера, це говорить про людську невихованість. Головний лікар Броварського міського центру первинної медико-санітарної допомоги **Ігор Кравцов**, який мешкає в районі вул. Київська, запропонував вирішити цю проблему шляхом збільшення кількості днів із вивозу сміття. Нині ж сміття вивозять лише раз на тиждень, у вівторок. У свою чергу заступник міського голови **Григорій Голубовський** зауважив, що договори на вивіз сміття із підприємством _(ТОВ «Комунтранс-Бровари» - прим.авт.)_ заключили далеко не всі мешканці, тож питання про дво чи триразове вивезення нині не актуальне. Однак, за твердженням Ігоря Кравцова, сміття люди виставляють у [спеціальних пакетах](https://mpz.brovary.org/tov-komuntrans-brovari-zhittya-ta-smittya/), куди закладено і тариф і на вивіз сміття. Враховуючи ціну за один пакет - **6,50 грн**,  на тиждень таке прибирання відходів броварчанам обходиться  у **65 грн**, зазначив Ігор Кравцов.

Мер підтримав доцільність збільшення кількості днів для вивозу сміття і водночас поцікавився у начальниці УЖКГ **Галини Плотнікової**: _«Скільки ще ми будемо [терпіти підприємство](https://mpz.brovary.org/komuntrans-brovari-hto-ostanniy-toy-i-vinniy/) ТОВ «Комунтранс-Бровари?»._ Чиновниця повідомила, що вже завтра, **14 березня**, на виконкомі розглянуть питання щодо розірвання з підприємством угоди.

Щоб запобігти викиданню людьми сміття уздовж дороги, Ігор Сапожко запропонував організувати на вулиці цілодобове чергування. Тільки хто це робитиме та як саме відбуватиметься це «запобігання» – не  уточнив.

**Фото - із групи "Бровари" на FB**
