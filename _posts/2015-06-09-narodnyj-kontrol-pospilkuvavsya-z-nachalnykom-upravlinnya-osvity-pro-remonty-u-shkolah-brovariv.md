---
title: "\"Народний контроль\" розпитали начальника управління освіти про ремонти у школах Броварів"
date: 2015-06-09
categories: 
  - "novyny"
tags: 
  - "brovary"
  - "brovarskiy-narodniy-kontrol"
  - "novini"
  - "onyshhenko"
  - "upravlinnya-osviti"
---

**Після ревізій усіх броварських шкіл активісти [ГО "Броварський народний контроль"](http://nk.mybrovary.com/) вирушили до начальника управління освіти Броварської міської ради Володимира Івановича Онищенка. Поспілкувалися і з'ясували, що рішення про ремонтні роботи у навчальних закладах, про обсяги коштів, виділених на це, про вибір підрядника і ще низку важливих питань - приймає особисто пан Онищенко. Чи не забагато відповідальності на одній людині, питає "Народний контроль" та сподівається, що до вирішення цих питань нарешті долучиться громада, в тому числі через новостворену Громадську раду при броварському управлінні освіти і науки.**

Як повідомив пан Онищенко, [пише "Народний контроль"](http://nk.mybrovary.com/v-i-onishhenko-pro-protseduru-zaluchennya-koshtiv-na-remontni-roboti-v-shkolah/), все починається з програми дошкілля, позашкілля та середньої загальної освіти, яка в управлінні освіти і науки розроблена до 2017 року. Відповідно до неї визначається, що повинно бути відремонтоване чи закуплене. Також керівники закладів освіти подають свої пропозиції. Ці документи аналізує бухгалтерія управління освіти і за приблизними цінами складає план витрат.

[![Онищенко](https://mpz.brovary.org/wp-content/uploads/2015/06/Onyshhenko.jpg)](https://mpz.brovary.org/wp-content/uploads/2015/06/Onyshhenko.jpg)

Потім на сесії Броварської міської ради формується загальна сума бюджету міста - а вже з неї виділяються кошти на освіту. Наприклад, в цьому році на проведення закупівель та ремонтів у навчальних закладах управлінню освіти було виділено більше 8 млн грн. Наступним етапом цього процесу є робота комісії, яка визначає, що саме буде робитись у певному навчальному закладі.

Комісія офіційно не затверджена, до її складу входять представники усіх управлінь: і фінансового управління, і управління освіти і науки, і ЖКГ, і капітального будівництва тощо. Вона загальна, на ній розглядаються проблеми міста та кошти, неохідні для їх вирішення, потім - те ж саме обговорюється на бюджетній комісії, і вже після цього всі рішення виносяться на сесію Броварської міської ради.

На питання щодо того, як встановлюються пріоритети у ремонтах навчальних закладів, пан Онищенко відповів: _«Ну ось, наприклад, одна зі шкіл просить посприяти ремонту в їдальні. Ми знаємо, що ремонт їдальні у цій школі проходив приблизно сім років тому, то навіщо її зараз ремонтувати? Далі - наступний заклад просить замінити лічильник тепла. І от зіставляємо, що важливіше – лічильник тепла, коли потрібно економити кожну копійку за енергоносії, чи міняти плитку на стінах у їдальні? Звичайно, ми обираємо теплолічильник. Це звісно, приклад, але комісія саме таким чином обирає варіанти того чи іншого ремонту»._

Після того, як на сесії Броварської міської ради прийнято рішення щодо фінансування освітян, починаються кроки по ремонтних роботах. Для цього управління освіти обирає певних підрядників, які будуть проводити ремонтні роботи.

Як такого, спеціального конкурсу підрядників немає, каже пан Онищенко. _«У зв’язку з тим, що інформація про заплановані ремонтні роботи виставлені на сайті тендерного комітету, то до нас можуть звертатися різні будівельні організації, які пропонують свої послуги. Наше завдання запропонувати роботу, а їх подумати та вирішити – беруться вони за роботу чи ні. Адже є такі об’єкти, за які не береться жодна будівельна організація без експертного висновку науково-дослідного інституту._ _У випадку з великими обсягами робіт (більше ніж 1 млн грн) проводиться тендерна процедура, під час якої ми керуємось вже такими критеріями як якість і ціна._ _Якщо ж вартість ремонту менша ніж мільйон – то ніякого тендеру не проводиться._

_Рішення щодо конкретного підрядника, який хоче робити ремонт у закладі освіти приймає управління освіти, зокрема я особисто: спочатку сам спілкуюсь з підрядником, обов’язково доводжу до відома міського голови, який і погоджує ту чи іншу кандидатуру підрядника. Відповідаю за роботи підрядника я особисто. Сьогодні ми зупинились на співпраці з такими підприємствами як **ТОВ «Промбудсервіс», ТОВ «Тех-Буд-Проект», ТОВ «Енергосервіс», ПП «Зінченко»**. Ці підприємства, на мою думку, роблять свою роботу якісно, дуже багато допомагають у плані додаткового навантаження місту, а також вони зареєстровані в Броварах, тож усі їх податки йдуть у міський бюджет»._

Далі представники підрядника виїжджають на місце, оцінюють реальний стан того, що потрібно відремонтувати, і роблять кошторис. З цим кошторисом вони їдуть у Державну експертизу, яка протягом місяця його перевіряє і дає експертний висновок. За межі суми, зазначеної у цьому висновку, підрядник вийти не може.

Після того, як усе погоджено, управління освіти укладає договір з підрядником. Далі потрібно дочекатись коштів на проведення ремонтних робіт з казначейства, з яких 30% від загальної вартості будівельних робіт перераховується підряднику для закупівлі необхідних матеріалів. І тільки після цього розпочинаються ремонтні роботи.

Про приймання готових робіт: _«Якщо говорити про будівництво малого об’єкту, то збирається комісія, яка приймає новозбудований об’єкт. Є господарська група, в яку входить інженер з обладнання, інженер з будівництва, які приймають саме нові об’єкти і підписують акти. Якщо ж це капітальний ремонт, то по закінченню підрядники здають його, я і підрядник підписуємо акти виконаних робіт і тоді підряднику перераховується решта коштів (70%). Як такої, комісії, яка приймає капітальні ремонти в управлінні освіти немає»._

_«Я думав і про конкурс для підрядників, -_ додає пан Онищенко, _- і навіть планував його проведення, але потрібно все спланувати так, щоб і кошти на роботи було виділено, і з цим конкурсом не був втрачений час та усі необхідні роботи були виконані у потрібний термін. І про комісію, яка приймає виконані роботи, теж думав, і взагалі про проведення робіт. На мою думку, найоптимальніший варіант, щоб усі роботи виконував відділ капітального будівництва, але по розрахункам з ними це влаштувати дуже скадно – роботу вони виконають, а розрахуватись з ними ми не зможемо — адже і так на все потрібне не вистачає»._

**Повну версію інтерв'ю ви можете прочитати на сайті ["Народного контролю"](http://nk.mybrovary.com/v-i-onishhenko-pro-protseduru-zaluchennya-koshtiv-na-remontni-roboti-v-shkolah/).**

> Результати громадських ревізій ремонтних робіт, проведених у броварських ЗОШ:
> 
> [Школа №1](http://nk.mybrovary.com/perevirka-provedenogo-remontu-v-zosh-1/)
> 
> [Школа №2](http://nk.mybrovary.com/sekreti-vedennya-gospodarstva-vid-direktora-shkoli-2/)
> 
> [Школа №3](http://nk.mybrovary.com/pereglyad-stanu-shkoli-3/)
> 
> [Школа №5](http://nk.mybrovary.com/nashi-vrazhennya-vid-remontu-v-shkoli-5/)
> 
> [Школа №6](http://nk.mybrovary.com/shkola-6-nu-duzhe-bagato-pitan/)
> 
> [Школа №7](http://nk.mybrovary.com/shkola-7-abo-yak-treba-vikoristovuvati-usi-mozhlivi-shlyahi-virishennya-problem/)
> 
> [Школа №8 (НВК)](http://nk.mybrovary.com/yakiy-remont-bude-provedeniy-u-shkoli-8/)
> 
> [Школа №9](http://nk.mybrovary.com/remont-v-shkoli-9-abo-shho-krashhe-robiti-spochatku-dumati-chi-robiti/)
> 
> [Школа №10](http://nk.mybrovary.com/pro-remont-u-shkoli-10/)
> 
> [Гімназія імені Олійника](http://nk.mybrovary.com/gimnaziya-im-oliynika-pro-horoshe-i-problemi/)
