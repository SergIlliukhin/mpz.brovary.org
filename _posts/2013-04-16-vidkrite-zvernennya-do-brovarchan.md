---
title: "Відкрите звернення до броварчан"
date: 2013-04-16
categories: 
  - "kolonka-avtora"
tags: 
  - "brovary"
  - "zvernennya"
  - "klichko"
  - "udar"
---

**[](https://mpz.brovary.org/wp-content/uploads/2013/04/234.jpg)[![234](https://mpz.brovary.org/wp-content/uploads/2013/04/2341.jpg)](https://mpz.brovary.org/wp-content/uploads/2013/04/2341.jpg)ВІДКРИТЕ ЗВЕРНЕННЯ**

**Броварської міської організації партії УДАР Віталія Кличка до місцевих політичних сил та активної громадськості міста.**

Шановні броварчани, громадяни та політики! Звертаємось до вас із закликом приєднатись до ініціативи УДАРу та долучитись до акції 18 квітня проти незаконного підвищення тарифів на ЖКГ та за негайне припинення розгулу «мажорського» свавілля у Броварах!

[Нахабне рішення](https://mpz.brovary.org/brovarska-vlada-tayemno-pidvishhila-tarifi-na-zhkg/) місцевої влади підняти тарифи всупереч протестам людей та навіть розпорядженням уряду – це плювок на броварчан та гарна демонстрація справжнього обличчя Сапожка і Ко: міські чиновники не ставлять нас, мешканців - справжніх господарів міста – абсолютно ні уві що.

Особливого цинізму ситуації надає те, що в розпал «комунальної реформи» та в час, коли місто [потерпало від снігопадів й підтоплень](http://www.youtube.com/watch?v=SvRWMVRsfnc&feature=player_embedded), мер Сапожко [утік з Броварів у відпустку!](https://mpz.brovary.org/kudi-vtik-supermer-sapozhko/) Тим самим кинувши господарство напризволяще та змусивши підписати скандальне рішення про підвищення тарифів свого заступника Андрєєва, зробивши з нього банального цапа-відбувайла.

Водночас [дика подія,](https://mpz.brovary.org/18-kvitnya-deputati-vimagatimut-zakrittya-myuzik-holu-video/) яка сталась в кафе «Мюзік Хол», що належить «депутатському синку» Роману Багмуту чітко вказує, до чого міська влада довела Бровари. Мажорський притон, де споюють молодь, де відбуваються гучні попоїща ночами, що не дають спати мешканцям кількох прилеглих багатоповерхівок постійно «кришується» владою та міліцією. [Численні скарги](https://mpz.brovary.org/krik-dushi-meshkantsiv-budinkiv-kotri-poterpayut-vid-susidstva-z-myuzik-holom/) мешканців до правоохоронців та чиновників призводять лише до того, що сімейству Багмутів лише покращують умови оренди «Прометею»: з кожним днем «регіоналівський мажор» захоплює все більше комунальної власності, а в міській бюджет платить все менше. Саме ця безкарність сьогодні призвела до того, що в центрі міста дебелі охоронці можуть запросто ламати руки беззахисним жінкам, уникаючи при цьому покарання.

Вже сьогодні ми спостерігаємо спроби влади зірвати акцію та навіть перешкодити участі в протесті головних її учасників: міліція вимагає від потерпілої в «Мюзік Холі» Вікторії Заєць в примусовому порядку явитись на допит саме… 18 квітня о 13:00 – в час, коли має відбутись протест. Це робиться виключно для того, аби завадити жінці виступити на мітингу та розповісти людям свою історію про жорстокість місцевих «мажорів» та злочинну бездіяльність міліції.

Ми усвідомлюємо, що це лише початок тиску місцевої влади на активних громадян. Саме тому ми переконані, що в наявних умовах в один кулак мають об'єднатися всі притомні сили, що є в Броварах та спільними зусиллями боротися проти владного свавілля. Броварський УДАР відкритий до співпраці та впевнений в здатності броварчан відвоювати собі місто!
