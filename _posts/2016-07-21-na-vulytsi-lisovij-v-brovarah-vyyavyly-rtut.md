---
title: "На вулиці Лісовій в Броварах виявили ртуть"
date: 2016-07-21
categories: 
  - "brovary"
  - "novyny"
tags: 
  - "brovary"
  - "dsns"
  - "novini"
  - "rtut"
  - "ryatuvalnyky"
  - "utylizatsiya"
---

**Вчора фахівці 5-го Державного пожежно-рятувального загону ГУ ДСНС України в Київській області вилучили по вулиці Лісовій в Броварах близько 40-50 грамів ртуті, про що було [повідомлено](http://www.kyivobl.mns.gov.ua/news/8858.html) на офіційному сайті управління. Зібрана ртуть передана відповідним службам для подальшої утилізації.**

![image-0-02-01-2aa49f495d0f0eff8c7d2bf47181be80b339cb535fff97976861b93b58755a66-V](https://mpz.brovary.org/wp-content/uploads/2016/07/image-0-02-01-2aa49f495d0f0eff8c7d2bf47181be80b339cb535fff97976861b93b58755a66-V.jpg)

Як ідеться у повідомленні, до оперативно-рятувальної служби 21-ї Державної пожежно-рятувальної служби м. Бровари вчора, **20 липня 2016 року**, о 12-й годині звернувся місцевий житель із повідомленням, що на узбіччі дороги по вулиці Лісовій виявлена рідина, схожа на ртуть. На місце події виїхали троє фахівців 5-го Державного пожежно-рятувального загону ГУ ДСНС України у Київській області. Ними було встановлено, що рідина, про яку повідомив мешканець, дійсно виявилась ртуттю. Ртуть зібрали, а на місці, де вона була розлита, рятувальниками  проведені роботи по демеркуризації ртуті (тобто усуненні ртутного забруднення) на площі **0,5 кв.м**. Зібрана ртуть була передана до органів місцевого самоврядування для подальшої утилізації.

Як видно із повідомлення рятувальників, ними було вилучено **40-50 грамів** ртуті. Шляхи походження ртуті ДСНС-ники не повідомляють. Для порівняння: в одному ртутному градуснику знаходиться 2 грами ртуті. Цієї кількості вистачить для того, аби  створити  у закритому приміщенні площею 20 кв.м концентрацію парів ртуті, що в тисячі разів перевищує допустиму норму. Що саме незаконно утилізували в межах міста та небезпечній близкості до помешкань броварчан, мають тепер з'ясовувати правоохоронні органи.

![image-0-02-01-b0c724910b109429fd684b8aaa62930e3fd89207183a37a31ea008b492818a12-V](https://mpz.brovary.org/wp-content/uploads/2016/07/image-0-02-01-b0c724910b109429fd684b8aaa62930e3fd89207183a37a31ea008b492818a12-V.jpg)

**Фото - з сайту ГУ  ДСНС України у Київській області**
