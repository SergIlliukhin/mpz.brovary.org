---
title: "50 сесія Броварської міської ради. Що планується?"
date: 2014-12-23
categories: 
  - "kolonka-avtora"
tags: 
  - "brovary"
  - "genplan"
  - "deputati"
  - "zemelna-komisiya"
  - "simutin"
---

25 грудня має відбутись чергова сесія Броварської міської ради, на яку виноситься [більше трьох десятків питань](http://docs.pravo-znaty.org.ua/p14366/27.11.2014/212). Хочу звернути окрему увагу громадськості на окремі з них.

**Комунальні питання: Як зрубати 1500 дерев і зробити вигляд що все нормально?**

Одним з додатків [проекту рішення № 6](http://docs.pravo-znaty.org.ua/p14512/27.11.2014) затверджується перелік майна, яке підлягає списанню, а це: **1267** дерев по вул. Київській (причина – аварійний стан, розміщення торгівельного комплексу), **339** дерев по вул. Симоненка та **137** дерев по вул. Козацькій (причина – будівництво дороги).

От тільки одна незадача: дерева вже зрубані і комплекс стоїть. А що буде, якщо депутати не проголосують за таке рішення, адже по факту вони зрізані незаконно ще 8 місяців тому? Чи вистачить міським обранцям мужності? Чи поважають вони себе та громаду?

Незалежно від ухваленого депутатами рішення мною буде подана заява до правоохоронних органів з вимогою притягнути винних до кримінальної відповідальності за незаконну вирубку дерев. Між іншим, у 2001 році, коли я ще працював слідчим, у мене була подібна справа, головною фігуранткою проходила голова Княжицької сільської ради Касьян Ольга. Останній вдалось уникнути відповідальності лише завдяки тому, що дану справу забрали до природоохоронної прокуратури і там закрили.

Продовження буде…

**Земельні тістечка для «Кулиничів»**

Дубль два! На позаминулій 48 сесії депутатам вистачило розуму не затвердити проекти відведення земельних ділянок ТОВ «Кегичівське» (в народі «Кулиничі») по вул. Незалежності, 17 та Гагаріна, 11. Цього разу власники «Кулиничів» повторюють спробу. Відповідний проект рішення винесений на сесію [під 24 номером](http://docs.pravo-znaty.org.ua/p14515/27.11.2014) (пункти 4.1 та 4.2). На земельній комісії чиновниками був запропонований такий варіант: якщо підприємці сплатять оренду за користування ділянкою, яку займали незаконно протягом двох років, проекти варто затвердити.  Все ніби нічого, але викликає подив така поблажливість до бізнесу «Азірова». Чому броварські підприємці, які отримували земельні ділянки під свої кіоски через незаконні сервітути, бодай укладали договори і сплачували орендну плату від самого початку, а окрема каста «Азіровських» - ні? Як ви думаєте, чи це справедливо і чи повинна громада пробачити останніх, чи все ж таки маємо наполягати на демонтажу торгових павільйонів?  Думаю, це буде певним тестом для наших колишніх «регіоналів», які до останнього намагаються покривати діяльність бізнесу «Азірова».

**Арештоване майно як підстава для оренди?**

Ще одне незрозуміле рішення намагаються протягнути на цій сесії, яке стосується надання земельної ділянки в користування на умовах оренди :

> 6\. Затвердити технічну документацію із землеустрою щодо встановлення меж земельної ділянки в натурі (на місцевості) та надати в користування на умовах оренди для обслуговування майна, що являється власністю:
> 
> 6.2. Приватному акціонерному товариству «Люмен» земельну ділянку площею 1,9493га, з них 0,4084га – землі  обмеженого використання – охоронна зона навколо інженерних комунікацій, для розміщення та експлуатації основних, підсобних і допоміжних будівель та споруд підприємств переробної, машинобудівної та іншої промисловості (обслуговування існуючих споруд) – землі промисловості, по вул. Чкалова, 5 терміном до 25.12.2019 року. Кадастровий номер земельної ділянки 3210600000:01:050:0016;

От тільки нерухоме майно, про яке йдеться у проекті рішення, відповідно до системи електронних торгів є арештованим, і було продано 08.12.2014 року. Отже, на час проведення 50-ї чергової сесії Броварської міської ради 25 грудня 2014 року ПрАТ «Люмен» втратив право власності на нерухоме майно, для обслуговування якого відповідно до закону має право оренди без проведення земельних торгів. Чи можуть депутати гарантувати, що це рішення не стане потім приводом для маніпуляцій з новим власником, покаже їх голосування на сесії.

**Генеральний план міста: знову кіт у мішку?**

Проект рішення "[Про затвердження містобудівної документації «Генеральний план міста Бровари Київської області»](http://docs.pravo-znaty.org.ua/p14358/27.11.2014)"  хоча і був вчасно опублікований на сайті Броварської міської ради, але в очі його ніхто не бачив. Навіть вчора на засіданні депутатської комісії головний архітектор Рибакова Л.Є., не маючи на руках відповідних документів, намагалася пояснити, що то за документ і з чим його «їдять».

Давно не відчував такого дискомфорту, коли нібито поважна людина починає розповідати про генеральний план міста на «пальцях» з упевненістю, що робить все правильно. Сперечалися довго, врешті чотири члена земельної комісії  - депутати Сачавський А.М., Гайворонський Є.А., Крат А.В. та Кужим Ю.С. - проголосували за пропозицію рекомендувати депутатам **не затверджувати** генеральний план, а після повернення проекту з експертизи опублікувати його та провести обговорення відповідно до законодавства. Потрібно віддати цим депутатам належне, і якщо так вчинить більшість у міській раді, ми отримаємо можливість належним чином ознайомитись з документом, проаналізувати зміни, які в нього внесено та у підсумку отримати якісний генеральний план міста.

До речі, цього хоче й громадськість міста, яка минулого тижня зустрілась з міським головою та передала йому колективне звернення:

[![Звернення по генплану 1](https://mpz.brovary.org/wp-content/uploads/2014/12/Zvernennya-po-genplanu-1.png)](https://mpz.brovary.org/wp-content/uploads/2014/12/Zvernennya-po-genplanu-1.png)[![Звернення по генплану 2](https://mpz.brovary.org/wp-content/uploads/2014/12/Zvernennya-po-genplanu-2.png)](https://mpz.brovary.org/wp-content/uploads/2014/12/Zvernennya-po-genplanu-2.png)

Хочеться також зазначити ще один нюанс, важливий для історії з затвердженням генплану. Фінансування розробки по суті нового генерального плану Броварів відбувалося не за кошти з міського бюджету, а за рахунок приватної компанії - ТОВ «Інтер-Профіт». Нагадаю, це компанія, яка причетна до скандальної схеми щодо вилучення з державної власності 95 га землі в районі "Радіопередавального центру", яка, на щастя, була [зупинена рішенням вищого адміністративного суду](https://mpz.brovary.org/imenem-ukrayini-sud-vchergove-pidtverdiv-nezakonnist-vidchudzhennya-95-gektariv-u-brovarah/) за позовом народного депутата України Різаненка П.О.

**Слава Україні!**
