---
title: "Броварська влада перешкоджає проведенню конкурсу з англійської мови серед школярів"
date: 2012-09-05
tags: 
  - "brovary-challenge"
  - "konkurs"
  - "livoberezhna-kiyivshhina"
  - "novini"
  - "onyshhenko"
  - "rizanenko"
  - "upravlinnya-osviti"
---

[![](https://mpz.brovary.org/wp-content/uploads/2012/09/Konkurs-z-angliyskoyi.jpg "Конкурс з англійської")](https://mpz.brovary.org/wp-content/uploads/2012/09/Konkurs-z-angliyskoyi.jpg)Очільники освітянської галузі Броварів забороняють директорам шкіл сприяти у проведенні конкурсу з англійської мови серед учнів 10-11-х класів «**[Brovary Challenge](http://www.livoberezhna.org/2-uncategorised/1491-kraschi-poyidutt-do-angliyi)**» та відмовляють організаторам у наданні приміщення для його проведення. Про це «Маєш право знати» повідомили представники фонду розвитку громад «**Лівобережна Київщина**».

З власних джерел працівникам фонду стало відомо, що днями на нараді з директорами броварських шкіл з боку керівників освітянської галузі міста пролунала пряма заборона директорам шкіл у будь-якому вигляді сприяти проведенню конкурсу «Brovary Challenge». Більше того, після цієї наради директорка школи № 7 відмовилась взяти для розповсюдження інформаційні матеріали про умови проведення конкурсу.

Окрім того, на лист голови правління благодійного фонду з проханням надати приміщення для проведення конкурсу  начальник управління освіти Броварської міськради **Володимир Онищенко** відповів відмовою з наступним формулюванням: «_Даний конкурс не є запланованим Міністерством освіти і науки, молоді та спорту України чи іншими органами управління освітою, а отже, брати відповідальність чи сприяти проведенню даного конкурсу навчальні установи та заклади міста не можуть. Крім того, надання шкільних приміщень передбачає залучення персоналу школи до роботи, що не передбачено умовами роботи обслуговуючого персоналу та тарифікацією учителів»_.

[![](https://mpz.brovary.org/wp-content/uploads/2012/09/List-Livoberezhnoyi-Kiyivshhini.jpg "Лист Лівобережної Київщини")](https://mpz.brovary.org/wp-content/uploads/2012/09/List-Livoberezhnoyi-Kiyivshhini.jpg)[![](https://mpz.brovary.org/wp-content/uploads/2012/09/Vidpovid-Onishhenka-Livoberezhniy-Kiyivshhini.jpg "Відповідь Онищенка Лівобережній Київщині")](https://mpz.brovary.org/wp-content/uploads/2012/09/Vidpovid-Onishhenka-Livoberezhniy-Kiyivshhini.jpg)

«_Таке обгрунтування відмови було б переконливим, якби даний конкурс не проводився у Броварах уже четвертий рік поспіль і жодного разу проблем з приміщенням не виникало_», - розповідають організатори конкурсу та додають: «_Три роки найкращі знавці англійської мови серед учнів ЗОШ № 2 їздили на навчання до Англії та покращували свої знання іноземної мови. Цього року ми вирішили розширити географію конкурсу та провести його не лише серед учнів 2-ої школи, а серед старшокласників усіх шкіл міста та Броварського району. Мета конкурсу проста та благородна  - виявляти талановитих дітей та заохочувати їх до вивчення англійської мови. За підсумками інтелектуальних змагань три переможці під час осінніх канікул відвідають Англію, де зможуть вдосконалии свої знання мови у міжнародній школі за кошт Фонду. Тому ми щиро здивовані такою поведінкою освітніх очільників і не виключаємо, що це може бути пов'язано з тим, що засновником Фонду є **Павло Різаненко** - опозиційний депутат Броварської міської ради та нині кандидат у народні депуати, і в такий спосіб влада намагається йому завадити. Однак насправді вони перешкоджають усім броварським дітям, які через такі дії влади можуть не дізнатись про цей конкурс та втратити можливість поїхати до Англії, і це прикро_».

Реєстрація учнів 10-11-х класів з Броварів та Броварського району для участі у конкурсі «Brovary Challenge» проводиться **до 15 вересня** на офіційному сайті фонду «[Лівобережна Київщина](http://www.livoberezhna.org/)».
