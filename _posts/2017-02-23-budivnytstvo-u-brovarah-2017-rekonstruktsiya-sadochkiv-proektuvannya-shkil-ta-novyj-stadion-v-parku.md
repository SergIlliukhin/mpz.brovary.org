---
title: "Будівництво у Броварах-2017: реконструкція садочків, проектування шкіл та новий стадіон в парку"
date: 2017-02-23
categories: 
  - "rozsliduvannya"
  - "vlada"
tags: 
  - "prozorro"
  - "brovary"
  - "brovarski-shkoly"
  - "brovarska-miska-rada"
  - "budivnitstvo"
  - "vibir-redaktsiyi"
  - "dytyachi-sadochky"
  - "dnz-zirochka"
  - "miska-programa"
  - "novini"
  - "sesiya"
  - "stadion"
---

**На останній черговій сесії Броварської міськради [9 лютого](https://mpz.brovary.org/anons-9-lyutogo-vidbudetsya-chergova-sesiya-brovarskoyi-miskrady/) депутати прийняли низку змін до однієї з головних [містобудівних програм](http://brovary-rada.gov.ua/documents/26709.html). Згідно неї, в цьому році у Броварах може розпочатися будівництво футбольного стадіону в парку "Перемога", реконструкція садочків "Оленка" та "Зірочка", а також будуть зроблені проекти для двох нових шкіл.**

Зміни до **“Міської програми по будівництву та реконструкції об’єктів соціального призначення на 2016-2020 роки"** розглядали ще наприкінці минулого року в рамках [бюджетних слухань](https://mpz.brovary.org/byudzhetni-sluhannya-pochalysya-zvitom-viddilu-kapbudivnytstva/). Тоді начальниця відділу капітального будівництва **Людмила Павлик** представила перелік об’єктів, по яких вже готові проекти. А на останній сесії **9 лютого** міські депутати ухвалили деякі зміни до Програми: з **11** об'єктів вирішили фінансувати **7** на загальну суму **20 млн 786 тис грн**.

**1.** Згідно [документу](https://onedrive.live.com/view.aspx?resid=76CC13A1B9E773BD!3011&ithint=file%2cdocx&app=Word&authkey=!AI4PKfznkC3gZNg), найбільшу суму в цьому році виділяють на реконструкцію дошкільного навчального закладу комбінованого типу **"Оленка"** по вул. Лагунової Марії, 18-А. Сума фінансування склала **10** **млн грн**, яку заплановано витратити всю у 2017 р. Нагадаємо, будинок до цього займав Будинок дитячої та юнацької творчості, а ще до цього - у будівлі був розташований дитячий садочок. Після [переїзду](https://mpz.brovary.org/jogo-nareshti-dobuduvaly-u-brovarah-vidkryvsya-novyj-budynok-dytyachoyi-ta-yunatskoyi-tvorchosti/) БДЮТ до нового Палацу на Грушевського, 21-А, будівлю на Лагунової вирішили реконструювати знову під садок.

\[caption id="attachment\_45321" align="aligncenter" width="600"\][![](https://mpz.brovary.org/wp-content/uploads/2015/09/52.jpg)](https://mpz.brovary.org/wp-content/uploads/2015/09/52.jpg) Лагунової, 18-А: колишній БДЮТ та майбутній ДНЗ "Оленка"\[/caption\]

[Угода](https://prozorro.gov.ua/tender/UA-2017-01-27-000567-c/) на проектно-вишукувальні роботи для проведення реконструкції з **ТОВ “Лабора Девелопмент”** була оголошена в системі Прозорро наприкінці січня. Згідно договору вартість проектної документації складає **801 531,60 грн.** Вона має бути передана на експертизу вже в кінці березня цього року.

Робочий проект повинен передбачати реконструкцію садочка на **230** місць та розміщення нових **12** групових осередків: дві інклюзивні групи, одну ясельну та по три молодшої, середньої та старшої груп. На земельній ділянці поряд з добудовою розташуються групові майданчики, спортивно-ігрові майданчики та юних натуралістів. Також проект повинен враховувати підсилення існуючих конструкцій будівлі, за необхідністю, утеплення фасаду з оздобленням сучасними матеріалами та металопластикові вікна і двері.

\[caption id="attachment\_66867" align="aligncenter" width="600"\][![](https://mpz.brovary.org/wp-content/uploads/2017/02/14886279_924281231036426_68900396_n.jpg)](https://mpz.brovary.org/wp-content/uploads/2017/02/14886279_924281231036426_68900396_n.jpg) Аварійна "Зірочка"\[/caption\]

**2.** Масштабній реконструкції в цьому році також підлягає і дошкільний навчальний заклад комбінованого типу **"Зірочка"** по вул. Ярослава Мудрого, 3-Б. Садочок вже давно перебуває [в аварійному стані](https://mpz.brovary.org/molodshyj-korpus-brovarskogo-sadochku-zirochka-pid-zagrozoyu-zakryttya/), йшла розмова про закриття одного корпусу. Тому з міського бюджету виділяють **2 млн** **грн**, з яких **750 тис грн** планують витратити в цьому році. В системі Прозорро ніяких пропозицій по цьому проекту не знайдено.

\[caption id="attachment\_54352" align="aligncenter" width="600"\][![](https://mpz.brovary.org/wp-content/uploads/2016/04/1.jpg)](https://mpz.brovary.org/wp-content/uploads/2016/04/1.jpg) ЗОШ №10\[/caption\]

**3 і 4.** Нарешті в Броварах має розпочатися будівництво шкіл. На будівництво другого корпусу **ЗОШ №10** по вул. Петлюри, 17-Б виділяють **100 млн грн**, а на будівництво комплексу загальноосвітніх шкіл по **вул. Симоненка Василя,** 103 в 5-му мікрорайоні ІV житлового району - **300 млн** **грн****.** Однак, у 2017 році заплановано з цього фінансування освоїти лише **700** тис грн та **2,2 млн грн** відповідно, що складатиме лише **0,7%** від загальної суми, - на розробку проектів. Під час бюджетних слухань очільниця ВКБ Людмила Павлик розповіла, що попереднє спілкування з різними проектантами відбулося **4 жовтня** в міськраді, де пройшла презентація кількох проектів шкіл від різних виконавців. Після того тендери на проекти були виставлені в системі Прозорро.

У проектних робіт до цих шкіл, як виявилося, складна історія у державній системі закупівель. Вперше тендери на проектування обох об'єктів у системі Прозорро були виставлені ще у **серпні 2016 року** на суму [**4 566 294** грн](https://prozorro.gov.ua/tender/UA-2016-08-26-000002-b/) та [**1 556 691** грн](https://prozorro.gov.ua/tender/UA-2016-08-26-000008-a/). Свою заявку на участь надало **4** та **5** претендентів відповідно (ТОВ "ІНСТИТУТ ХАРКІВПРОЕКТ”, ТОВ МНВП "Інжтехбуд", ТОВ Тектоніка, ТОВ ЦЕЛИНА), але пропозиції по обох тендерах було відхилено через "невідповідність кваліфікаційному критерію". Тоді, згідно тендерної документації, у 5-му мікрорайоні планували побудувати школу на **2640** учнів.

Згодом у листопаді тендери було виставлено знов. Так, на розробку проекту для будівництва школи по вул.Петлюри [підписана угода](https://prozorro.gov.ua/tender/UA-2016-11-25-000491-b/) з **архітектурно-проектною группою Анни Кирій** на суму **780 тис грн**. Готовий проект має бути поданий на розгляд у **квітні** **2017 р**. Відзначимо, що цей проект участі в аукціоні не брав, а лише був оголошений у системі держзакупівель постфактум. Це протирічить "Порядку застосування системи електронних закупівель розпорядниками бюджетних коштів, установ, організацій", який був затверджений [розпорядженням](http://brovary-rada.gov.ua/documents/24297.html) міського голови 11 липня 2016 р. В документі зокрема вказано, що мінімальна допорогова вартість предмета закупівлі складає **10 тис грн.**

Єдиний тендер з усіх, що брав [участь в аукціоні](https://prozorro.gov.ua/tender/UA-2016-11-22-000461-c/) був на розробку проекту до школи по вул.Симоненка. За нього боролися два претенденти: ТОВ "АІММ-ГРУП" та ТОВ "НДІ ПП "ТЕТРАКОН". Однак, пропозиція останнього була відхилена через відсутність документально підтвердженного досвіду виконання аналогічного договору та через відсутність необхідної електронної банківської гарантії, що були передбачені умовами у тендерній документації. Отже, **ТОВ "АІММ-ГРУП"** зобов'язалося виконати проектні роботи за кошторисом в **1,95 млн грн**, що менше на 250 тис грн від планових 2,2 млн грн (та на 750 тис грн менше від початкової суми аукціону).

Згідно кошторису підписаної угоди виконавець розробляє проект школи на **1470** учнів (49 класів) та **840** учнів (28 класів) початкової школи. Однак, в умовах до проекту кількість учнів вже становить **1350**. В проект входить встановлення окремої котельні, а також системи зовнішнього та внутрішнього відеоспостереження. Сучасна школа має передбачати зручне використання території особами з інвалідністю, зону спортивних майданчиків та стадіонів, зону для груп продовженого дня, біологічний майданчик (теплицю), географічний майданчик, зони тихого відпочинку, а також бібліотеку з медіатекою та клубно-глядацьке приміщення з радіовузлом, костюмерною та танцювальною студією. Початкова школа має містити 4 спальні кімнати (по 60 кв.м), рекреаційні та ігрові, 2 кабінети інформатики, 4 лінгвістичних (лінгафоних) кабінети, а також клас-студію музики та співу.

Для старших класів, окрім спеціалізованих класів додатково передбачені: душові в складі фізкультурно-спортивного комплексу, кабінет допризивної підготовки з кімнатою для зберігання зброї, а також навчальний тир з дистанцією 25 м. Приміщення медичного обслуговування складаються з терапевтичного, фізіотерапевтичного, стоматологічного кабінетів, а також кімнати психофізіологічного розвантаження та кабінету психолога.

\[caption id="attachment\_53076" align="aligncenter" width="600"\][![](https://mpz.brovary.org/wp-content/uploads/2016/03/fasadIMG_8328-1.jpg)](https://mpz.brovary.org/wp-content/uploads/2016/03/fasadIMG_8328-1.jpg) Гагаріна, 18: майбутній театр?\[/caption\]

**5.** Вже декілька років продовжується будівництво [адміністративного будинку](https://mpz.brovary.org/vystavkovyj-tsentr-na-majdani-svobody-shho-za-stinamy-golovnogo-dovgobudu-brovariv-foto/) з виставковим комплексом та глядацькою залою на 448 місць по вул. Гагаріна, 18, на який в цьому році знов виділено **200** **тис грн** з 20,9 млн грн (на цей час вже освоєно 12 млн грн).

\[caption id="attachment\_66871" align="aligncenter" width="600"\][![](https://mpz.brovary.org/wp-content/uploads/2017/02/36261418.jpg)](https://mpz.brovary.org/wp-content/uploads/2017/02/36261418.jpg) В парку "Перемога" буде футбольний майданчик за 6 млн\[/caption\]

**6 і 7.** На реконструкцію басейну “Хвиля” (Торгмаш), басейну “Лідер”, а також на спорткомплекс “Металург” та дитячу школу мистецтв (Незалежності 12-Б) в цьому році кошти виділені не були. Замість цього планується реконструкція спортивного комплексу **“Світлотехник”**, на який виділено **100 тис грн** та будівництво **футбольного стадіону** в парку "Перемога",  з сумою фінансування у **6,836 млн** **грн.**

У системі Прозорро [оголошений звіт](https://prozorro.gov.ua/tender/UA-2016-08-26-000002-b/) про заключення договору на розробку проектної документації до стадіону з київським ТОВ “Міжнародна торгова організація **“Інтера”** з кошторисом у **311 252** грн.

Згідно вимог замовник має розробити проект сучасного стадіону з штучним покриттям **110\*65 м**, огорожею, гасильною сіткою, освітлювальними вежами, трибунами. Благоустрій прилеглої території забезпечується сміттєвими урнами, підїздними шляхами, парковкою та пішоходними доріжками. У складі комплексу заплановані допоміжні будівлі: побутові приміщення, кабінет лікаря та тренера, роздягальня, душові та санітарні вузли. Серед вимог також є використання сучасних енергоощадних елементів освітлення. Проектна документація, згідно угоди, має бути надана вже у **квітні 2017 р** у 50-денний термін.
