---
title: "Підозрюваному у справі крадіжки 95 гектарів землі у Броварах загрожує 6 років тюрми, - поліція"
date: 2016-04-08
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "94"
  - "vibir-redaktsiyi"
  - "gubin"
  - "derzhgeokadastr"
  - "derzhzemagenstvo"
  - "novini"
  - "oborudka"
  - "polishhuk"
  - "rizanenko"
  - "radioperedavalnyj"
  - "sapozhko"
  - "shemy"
coverImage: "wp-content/uploads/2016/04/gubin.jpg"
---

**Співробітники управління захисту економіки в Київській області викрили одного з керівників Головного управління Держземагентства столичного регіону у незаконній передачі у власність приватних осіб земельних ділянок на території Радіопередавального центру у Броварах. Про це [повідомляється](http://www.kv.npu.gov.ua/uk/publish/article/198852) на офіційному сайті головного управління національної поліції в Київській області.**

Як йдеться в повідомленні, посадовця звинувачують у здійсненні незаконного відчуження земельної ділянки  одного з державних підприємств (Броварський радіопередавальний центр – ред.) та передачі її у власність 48 громадянам для ведення особистого селянського господарства. Таким чином через незаконні дії посадовця у руках приватників опинились 94,67 га державної землі на території Броварів.

[![95ga_2-1-1024x892](https://mpz.brovary.org/wp-content/uploads/2016/04/95ga_2-1-1024x892.jpg)](https://mpz.brovary.org/wp-content/uploads/2016/04/95ga_2-1-1024x892.jpg)

Наразі слідчим управлінням ГУНП в Київській області підозрюваному оголошено про підозру у скоєні злочину, передбаченого ч.2 ст. 364 Кримінального кодексу України (зловживання владою або службовим становищем). Санкція статті передбачає  **позбавленням волі на строк від трьох до шести років** з позбавленням права обіймати певні посади чи займатися певною діяльністю на строк до трьох років, зі штрафом від п’ятисот до однієї тисячі неоподатковуваних мінімумів доходів громадян. Досудове слідство триває. У повідомленні поліції не вказується, про якого саме посадовця йдеться.

<iframe src="https://www.youtube.com/embed/15maqSTnRnY" width="560" height="315" frameborder="0" allowfullscreen="allowfullscreen"></iframe>

Водночас народний депутат **Павло Різаненко,** котрий вже не перший рік займається [власним розслідуванням](https://mpz.brovary.org/rizanenko-u-spravu-brovarskogo-radioperedavalnogo-tsentru-dovelosya-vtrutytys-prezydentu/) справи незаконного відчудження земель Радіопередавального центру, на [своїй сторінці у Фейсбук](https://www.facebook.com/pavlo.rizanenko/posts/753825304718186?pnref=story) вказує на підозрюваного: зі слів Різаненка, йдеться про **Станіслава Губіна** - колишнього заступника керівника Держземагенства Київської області. Зі слів народного депутата, саме за його підписом спочатку 94 га земель Радіопередавального Центру було незаконно зараховано в розпорядження Дерземагенства, а потім також незаконно безоплатно роздано по 2 гектари 48-ми особам які представляли інтереси Віктора Поліщука.

<iframe src="https://www.youtube.com/embed/Q-d4t_zF92M" width="420" height="315" frameborder="0" allowfullscreen="allowfullscreen"></iframe>

Як повідомляє Різаненко,  підозру Губіну вручили ще в жовтні 2015 року, однак Національна поліція тільки тепер рапортує про завершальну стадію слідства, що може означати, що незабаром справу розглядатимуть у суді.

Нагадаємо, що йдеться про одну з [наймасштабніших земельних оборудок в історії Броварів:](https://mpz.brovary.org/brovari-proti-gulivera-bitva-za-misto-na-poli-boyu-ploshheyu-95-gektariv/) за різними даними, на момент відчудження землі її орієнтовна вартість становила близька $40 мільйонів. В результаті низки журналістських розслідувань, звернень та запитів народного депутата, вдалося зясувати, що кінцевими власниками цієї землі стали структури, повязані з бізнесменом **Віктором Поліщуком** – власником мережі гіпермаркетів електроніки «Ельдорадо», київського ТЦ «Гулівер» та банку «Михайлівський», а крім того – одним з найбільших забудовників Броварів (ЖК «Зелений квартал» та ЖК «Лісовий квартал»). Окрім того [журналісти з'ясували](http://espreso.tv/article/2015/04/14/simeyni_zvyazky_dmytra_medvedyeva_v_ukrayini), що Поліщук пов'язаний родинними зв'язками з російським прем'єр-міністром **Дмитром Мєдвєдєвим.** Рішення про зміну цільового призначення 94 гектарів земель Радіопередавального центру були прийняті на сесії Броварської міської ради 1-го жовтня 2013-го року: тоді проект рішення на голосування в якості «додаткового питання» з голосу вніс міський голова Ігор Сапожко.
