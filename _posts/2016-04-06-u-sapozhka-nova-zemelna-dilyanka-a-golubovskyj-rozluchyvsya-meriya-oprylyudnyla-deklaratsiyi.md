---
title: "У Сапожка - нова земельна ділянка, а Голубовський розлучився: мерія оприлюднила декларації"
date: 2016-04-06
author: 
  username: "pravoznaty"
  display_name: "Маєш право знати"
categories: 
  - "rozsliduvannya"
  - "vlada"
  - "novyny"
tags: 
  - "vibir-redaktsiyi"
  - "vinogradova"
  - "golubovskyj"
  - "deklaratsiyi"
  - "zastupnyky"
  - "zemlya"
  - "miskiy-golova"
  - "mer"
  - "novini"
  - "reznik"
  - "sapozhko"
coverImage: "wp-content/uploads/2016/04/IMG_3869.jpg"
---

**Згідно із українським законодавством, до 1 квітня посадовці мали подати та оприлюднити свої декларації про доходи, майно, а також про доходи і майно членів сім’ї.**

Днями на сайті Броварської міської ради [опублікували декларації](https://brovary.kiev.ua/deklarats%D1%96%D1%97) міського голови, його заступників, та начальників усіх відділів та управлінь виконавчого комітету Броварської міської ради. Сьогодні «Маєш право знати» аналізує декларації владної верхівки міста та порівнює, як змінилися їхні доходи у порівнянні з попереднім періодом.

**Міський голова Ігор Сапожко: «побагатшав» та отримав майже три гектари землі**

[![IMG_3869](https://mpz.brovary.org/wp-content/uploads/2016/04/IMG_3869.jpg)](https://mpz.brovary.org/wp-content/uploads/2016/04/IMG_3869.jpg)

Мер Броварів Ігор Сапожко у 2015-му задекларував суму загального сукупного доходу розміром **127864 гривень.** Це на 2274 гривні більше, [ніж за рік до цього.](https://mpz.brovary.org/sapozhko-ta-zastupniki-pokazali-minulorichni-dohodi-ta-mayno/) Переважну більшість цієї суми складає **заробітна платня – 115040 гривень на рік,** тобто менше 10 тис. гривень у місяць. Окрім цього Ігор Сапожко отримав **19825** гривень в якості **«матеріальної допомоги»** та 30 тисяч – як дохід від відчудженого нерухомого майна.

[![spzh2](https://mpz.brovary.org/wp-content/uploads/2016/04/spzh2.jpg)](https://mpz.brovary.org/wp-content/uploads/2016/04/spzh2.jpg)

[![spzh3](https://mpz.brovary.org/wp-content/uploads/2016/04/spzh3.jpg)](https://mpz.brovary.org/wp-content/uploads/2016/04/spzh3.jpg)

Як і раніше, мер Броварів пересувається на автомобілі **Hyundai Santa Fe 2012-го року** з об’ємом двигуна 2359 «кубиків». Ні гаражів, ні яхт, ні інших автомобілів ні Сапожко, ні члени його сім’ї не задекларували.

[![spzh6](https://mpz.brovary.org/wp-content/uploads/2016/04/spzh6.jpg)](https://mpz.brovary.org/wp-content/uploads/2016/04/spzh6.jpg)

Сім’я Ігоря Васильовича за останній рік навпаки офіційно дещо збідніла: у 2014-му **дружина мера Броварів заробила** 163747 гривень, а минулого року – **всього 119163** (з них зарплати – 109389 грн./рік або 9115/місяць). Натомість рідні Ігоря Васильовича мають відразу три земельні ділянки: **0,1175 га, 0,050 га та 0,038 га,** а також **квартиру загальною площею 113,5 м2 та будинок на 168 «квадратів».** У власності самого мера  офіційно немає ні квартири, ні будинку. Хоча, як відомо, міський голова Броварів проживає у приватній садибі у с. Гнідин Бориспілського району Київської області.

[![spzh5](https://mpz.brovary.org/wp-content/uploads/2016/04/spzh5.jpg)](https://mpz.brovary.org/wp-content/uploads/2016/04/spzh5.jpg)

А ось новою землею Сапожко минулого року обзавівся: у власності броварського міського голови опинилася велика **земельна ділянка площею майже три гектари.**

[![spzh4](https://mpz.brovary.org/wp-content/uploads/2016/04/spzh4.jpg)](https://mpz.brovary.org/wp-content/uploads/2016/04/spzh4.jpg)

Зазначимо, що цю земельну ділянку міський голова Броварів [приховав у своїй попередній декларації:](https://mpz.brovary.org/mer-brovariv-pryhovuye-vid-gromady-svoyu-zemelnu-dilyanku/) про перебування у власності мера міста ще майже трьох гектарів землі дізнався блогер «Маєш право знати» **Сергій Іллюхін,** скориставшись інформацією з відкритих реєстрів. Після публікації Іллюхіна, [Ігор Сапожко визнав, що не вказав у декларації земельну ділянку](https://mpz.brovary.org/mer-brovariv-vyznav-shho-pryhovuvav-svoyu-zemelnu-dilyanku-vid-gromadskosti/), адже нібито «не знав», що володіє нею взагалі.

**Григорій Голубовський: збіднів та розлучився, хоч і лишився найбагатшим серед колег**

[![Golubovskiy1](https://mpz.brovary.org/wp-content/uploads/2016/04/Golubovskiy1.jpg)](https://mpz.brovary.org/wp-content/uploads/2016/04/Golubovskiy1.jpg)

Перепризначений заступник мера, відповідальний за сферу ЖКГ **Григорій Голубовський** минулого року отримав **загальний сукупний дохід у розмірі 178103 гривні**, що на 7199 гривень менше, ніж позаминулого. З цією суми левову частку складає **заробітня платня Григорія Павловича – 111022 гривні або 9251 гривні на місяць.** Окрім того Голубовський отримав півтисячі матеріальної допомоги та **66581 гривню пенсії** (по 5548 грн./місяць).

[![golub2](https://mpz.brovary.org/wp-content/uploads/2016/04/golub2.jpg)](https://mpz.brovary.org/wp-content/uploads/2016/04/golub2.jpg)

Як і раніше, Голубовський володіє двома земельними ділянками по **1200 м2 та 319 м2, а ще – будинком загальною площею 76,4 «квадратів».** Минулого року заступник Сапожка придбав собі гараж на 24 м2.

[![golub3](https://mpz.brovary.org/wp-content/uploads/2016/04/golub3.jpg)](https://mpz.brovary.org/wp-content/uploads/2016/04/golub3.jpg)

Гараж, напевно, для такого ж, як і у шефа, **Hyundai Santa Fe**: Ігор Васильович та Григорій Павлович полюбляють однакові автомобілі, щоправда у мера авто на рік «молодше «від свого заступника.

[![golub4](https://mpz.brovary.org/wp-content/uploads/2016/04/golub4.jpg)](https://mpz.brovary.org/wp-content/uploads/2016/04/golub4.jpg)

Цього разу Григорій Голубовський не вказав у своїй декларації дружину Голубовську І.Ю., з чого можна зробити висновок, що подружжя розлучилося.

**Лариса Виноградова: родина живе на одну зарплату, чоловік другий рік без роботи**

[![IMG_3947](https://mpz.brovary.org/wp-content/uploads/2016/04/IMG_3947.jpg)](https://mpz.brovary.org/wp-content/uploads/2016/04/IMG_3947.jpg)

Лариса Миколаївна Виноградова, котра організувала цілу кампанію, аби лишитися на посаді заступниці Сапожка з гуманітарних питань, минулого року жила виключно на одну зарплату – принаймні, офіційно. У 2015-му році Виноградова отримала **115381 гривню заробітної платні** (це 9615 грн. на місяць) і жодної гривні матеріальної допомоги або інших видів доходу. Прикметно, що у 2014-му заступниця Сапожка мала трохи нижчу зарплату – 99586 гривень на рік – але до цього ще й 16359 грн. матеріальної допомоги.

[![vyno2](https://mpz.brovary.org/wp-content/uploads/2016/04/vyno2.jpg)](https://mpz.brovary.org/wp-content/uploads/2016/04/vyno2.jpg)

Цікаво, що чоловік Лариси Миколаївни у 2015-му, так само як і у 2014-му, формально не приніс в родину ні копійки: Виноградова не задекларувала від нього жодних доходів. Водночас **Виноградов М.Г. минулого року отримав у власність десять «соток» землі.**

[![vyno4](https://mpz.brovary.org/wp-content/uploads/2016/04/vyno4.jpg)](https://mpz.brovary.org/wp-content/uploads/2016/04/vyno4.jpg)

Як і раніше, самій Ларисі Миколаївні належить дві земельні ділянки – на **10 та на 27 «соток»,** **квартира загальною площею 51,6 м2,** а також більший за саму квартиру **гараж площею 82,6 м2.**

[![vyno3](https://mpz.brovary.org/wp-content/uploads/2016/04/vyno3.jpg)](https://mpz.brovary.org/wp-content/uploads/2016/04/vyno3.jpg)

У нього заступниця Сапожка ставить свій дволітровий джип **Nissan X-Trail** 2008-го року випуску.

[![vyno5](https://mpz.brovary.org/wp-content/uploads/2016/04/vyno5.jpg)](https://mpz.brovary.org/wp-content/uploads/2016/04/vyno5.jpg)

Інших транспортних засобів ні у Виноградової, ні у членів її родини формально немає.

**Олександр Резнік - досі не заступник?** 

[![reznik](https://mpz.brovary.org/wp-content/uploads/2016/04/reznik.jpg)](https://mpz.brovary.org/wp-content/uploads/2016/04/reznik.jpg)

Цікаво, що на сайті міської ради відсутня декларація ще одного заступника Ігоря Сапожка – голови фракції «Батьківщина», міського депутата **Олександра Резніка.** Наразі не відомо, чи Олександр просто не подав головний фінансовий документ в апарат міськради, а чи так і не пройшов спецперевірку, аби офіційно вступити на посаду заступника міського голови.
