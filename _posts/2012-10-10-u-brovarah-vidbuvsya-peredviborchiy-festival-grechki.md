---
title: "На іронічний \"Фестиваль гречки\" у Броварах люди дійсно прийшли за пайками"
date: 2012-10-10
categories: 
  - "aktsiyi-zahodi"
tags: 
  - "vibir-redaktsiyi"
  - "grechka"
  - "nastup"
  - "novini"
  - "pidkup-vibortsiv"
  - "performans"
---

[![](https://mpz.brovary.org/wp-content/uploads/2012/10/DSC_6136.jpg)](https://mpz.brovary.org/wp-content/uploads/2012/10/DSC_6136.jpg)У неділю, 7 жовтня, у броварському парку «Перемога» поблизу пам’ятника Танкістам-визволителям (танк Т-34) відбулась акція-перформанс «[**Фестиваль гречки**](https://mpz.brovary.org/7-zhovtnya-nastup-zaproshuye-brovarskih-vibortsiv-na-festival-grechki-video/)». У такий спосіб організатори дійства - ГК«[**Наступ**](http://www.nastup.info/)» - намагались привернути увагу броварчан до проблеми підкупу виборців напередодні голосування 28 жовтня. Серед тих, хто допомагав із проведенням заходу, були помічені місцеві студенти, громадські активісти та журналісти, а серед відвідувачів – люди різного віку - від батьків із маленькими дітьми до пенсіонерів.

З самого початку ведучий акції пообіцяв нагодувати присутніх "традиційною стравою кожних передвиборчих змагань" – гречкою. Під звуки "гастрономічних" пісень Михайла Поплавського активісти розклали звукову апаратуру та реквізит, а на столах – різноманітні харчі, якими зазвичай підкуповують виборців політики – гречка, рис, цукор, олія, печиво тощо.

[![](https://mpz.brovary.org/wp-content/uploads/2012/10/DSC_5949.jpg)](https://mpz.brovary.org/wp-content/uploads/2012/10/DSC_5949.jpg)

**Думки людей**

Анонсуючи «вуличний театр», що ось-ось мав розпочати свою іронічну виставу, ведучий вирішив поцікавитися у присутніх, чи траплялися з ними випадки, коли їм пропонували продуктові набори від політиків перед виборами і чи не було в них відчуття, що їх підкуповують.

Одна пенсіонерка розповіла, що отримувала продуктовий набір від Ігоря Сапожка, в якому були 1 кг цукру, 1 кг вермішелі, 1 кг рису, пачка печива, пляшка олії, 1 кг гречки та 1 кг борошна. Жінка висловила подяку за набір міському очільнику. Інша пенсіонерка підтвердила, що отримувала такий самий набір від Сапожка.

[![](https://mpz.brovary.org/wp-content/uploads/2012/10/DSC_6010.jpg)](https://mpz.brovary.org/wp-content/uploads/2012/10/DSC_6010.jpg)

Ще одна жінка по ходу розмови зауважила, що Ігор Васильович обіцяв доплати у розмірі 100 грн., і такі доплати, за її словами, були, але в один прекрасний момент раптом припинились. _«Ну ви ж проголосували. Все. Роль свою виконали»,_ \- з іронією прокоментував ведучий.

[![](https://mpz.brovary.org/wp-content/uploads/2012/10/DSC_6012.jpg)](https://mpz.brovary.org/wp-content/uploads/2012/10/DSC_6012.jpg)

_«Ми довольні, що нам дають ці хотя би пайкі, патамушо як нічого – то й нічого. А як пайок єсть – воно трошки веселіше»,_ - зазначила ще одна жінка. На її думку, це – демонстрація поваги до пенсіонерів. Однак на аргументи про те, що таким чином купують голоси , щоб прийти до влади та вкрасти значно більше «з наших з вами кишень», ніж коштують ці пайки, пані відповісти не змогла.

[![](https://mpz.brovary.org/wp-content/uploads/2012/10/DSC_6013.jpg)](https://mpz.brovary.org/wp-content/uploads/2012/10/DSC_6013.jpg)

Однак були і критичні думки серед людей. Інша пенсіонерка, що взяла слово, відверто назвала продуктові набори хабарництвом та знущанням над людьми, зауваживши, що звичайні люди животіють у той час, коли владоможці багатшають. _«Він дає гречку? Та хай би він їв ту гречку сам»,_ - емоційно одказала пані.

[![](https://mpz.brovary.org/wp-content/uploads/2012/10/DSC_6017.jpg)](https://mpz.brovary.org/wp-content/uploads/2012/10/DSC_6017.jpg)

Інша жінка розповіла, що знає Сергія Федоренка особисто. _«Нещасний масажист, скромненький, з портфельчиком, забрав басейн в дітей… діти там не купаються»,_ - згадала пані на басейн школи № 9. На її думку, потрібно добре думати, перед тим як за когось голосувати. _«Не дай бог, щоб такі були при владі!» -_ наголосила жінка.

Ще один пенсіонер закликав людей брати пайки, але мати свою голову на плечах, коли справа доходить до голосування: _«Треба брать, бо це за наші гроші вони куплені!»_ \- завершив чоловік.

[![](https://mpz.brovary.org/wp-content/uploads/2012/10/DSC_5940.jpg)](https://mpz.brovary.org/wp-content/uploads/2012/10/DSC_5940.jpg)

**Презентація кандидатів**

Аж ось організатори розпочали своє дійство та стали запрошувати на імпровізовану кухню «кандидатів у народні обранці», які найбільше відзначились роздачею "продпайків" на цих виборах. Першим покликали «Діджея», який уособлював **Дмитра Ратнікова**. Як розповів громадський активіст, координатор ГК "Наступ" **Андрій Качор**, підкуп виборців у Броварах «прославився» вже на всю Україну. Зокрема, Ратніков, більше відомий в певних колах як DJ Alighieri, зі своїх агітаційних наметів на День міста роздавав морозиво. Незважаючи на те, що це є порушенням, влада не припиняла такі дії, в той час як не так давно міліція протиправно [перешкоджала діяльності та демонотовувала агітаційні намети опозиційних сил](https://mpz.brovary.org/brovarska-militsiya-samovilno-demontuvala-dva-agitatsiynih-nameta-partiyi-udar-video/). За словами Качора, інші порушення передвиборчого законодавства з боку цього кандидата їхній рух оприлюднить незабаром у відеоматеріалах.

[![](https://mpz.brovary.org/wp-content/uploads/2012/10/DSC_6038.jpg)](https://mpz.brovary.org/wp-content/uploads/2012/10/DSC_6038.jpg)

Другим на «політичну кухню» покликали «Масажиста», що уособлював кандидата **Сергія Федоренка**. На думку Качора,  саме Федоренко роздав найбільше продуктових наборів, причому робив це серед білого дня у самому центрі Броварів (у культурному центрі «Прометей») і неодноразово.

[![](https://mpz.brovary.org/wp-content/uploads/2012/10/DSC_6059.jpg)](https://mpz.brovary.org/wp-content/uploads/2012/10/DSC_6059.jpg)

[![](https://mpz.brovary.org/wp-content/uploads/2012/10/DSC_6235.jpg)](https://mpz.brovary.org/wp-content/uploads/2012/10/DSC_6235.jpg)

Далі ведучий вирішив поспілкуватися з персонажами. Організатори висміяли ораторські здібності «Масажиста», коли він намагався відповісти на запитання про те, чи може кожен охочий з присутніх на акції прийти до нього на прийом. А «Діджей», відповідаючи на запитання про те, що потрібно зробити, щоб стати справжнім діджеєм, запевнив, що, перш за все, необхідно взяти чиюсь музику та видати її за свою, а далі просто налаштувати людей на свій ритм, щоб ті робили те, що він їм скаже.

[![](https://mpz.brovary.org/wp-content/uploads/2012/10/DSC_5946.jpg)](https://mpz.brovary.org/wp-content/uploads/2012/10/DSC_5946.jpg)

Третім запросили на кухню кандидата «Чесного», який, вийшовши, одразу дістав плакат із надписом «Не голосуйте за гречку!» Як зазначив Андрій Качор, незважаючи на постійні підкупи виборців, все-таки лишаються кандидати, які ведуть свою передвиборчу кампанію чесно. Громадський діяч зауважив, що таким кандидатом для кожного виборця може бути своя людина, але саме за такого варто голосувати - за того, хто пропонує правду, справедливість, розвиток і демократію.

[![](https://mpz.brovary.org/wp-content/uploads/2012/10/DSC_6082.jpg)](https://mpz.brovary.org/wp-content/uploads/2012/10/DSC_6082.jpg)

**Продажність та право сили**

Продовжуючи перформанс, ведучий запросив персонажа «Продажна співачка», що символізує тих співаків, які за гроші агітують зі сцен за різні партії  чи різних кандидатів, перебігаючи з одного табору в інший. «Діджей» та «Масажист» заплатили «співачці», а «Чесний» - принципово відмовився, через що за перших двох вона закликала голосувати, а за останнього – ні.

[![](https://mpz.brovary.org/wp-content/uploads/2012/10/DSC_6112.jpg)](https://mpz.brovary.org/wp-content/uploads/2012/10/DSC_6112.jpg)

Після цього персонаж «Чесний» закликав людей розбиратися у політиці та політиках, згадуючи при тому приклади з історії, які мають, на його думку, навчити народ боротися проти несправедливості та гноблення.

Аж ось на імпровізованій сцені з'явилась група персонажів-журналістів, яка хотіла «висвітлити події», однак їм почали перешкоджати персонажі-невідомі. Заклики про допомогу та забезпечення громадського порядку до персонажів-міліціянтів ні до чого не призвели. Останні почали пояснювати, що нічого не бачать, нічого не можуть зробити та порадили звертатися до вищих сил. Через деякий час вже «Міліцыя» з доларовими купюрами у кишенях почала нападати на «Чесного», журналістів та простих перехожих.

[![](https://mpz.brovary.org/wp-content/uploads/2012/10/DSC_6157.jpg)](https://mpz.brovary.org/wp-content/uploads/2012/10/DSC_6157.jpg)

[![](https://mpz.brovary.org/wp-content/uploads/2012/10/DSC_6161.jpg)](https://mpz.brovary.org/wp-content/uploads/2012/10/DSC_6161.jpg)

[![](https://mpz.brovary.org/wp-content/uploads/2012/10/DSC_6180.jpg)](https://mpz.brovary.org/wp-content/uploads/2012/10/DSC_6180.jpg)

**Перемога за правдою?**

Після довгих імпровізацій, активісти нарешті зготували гречану та рисову каші та початстували ними учасників акції.

[![](https://mpz.brovary.org/wp-content/uploads/2012/10/DSC_6127.jpg)](https://mpz.brovary.org/wp-content/uploads/2012/10/DSC_6127.jpg)

[![](https://mpz.brovary.org/wp-content/uploads/2012/10/DSC_6257.jpg)](https://mpz.brovary.org/wp-content/uploads/2012/10/DSC_6257.jpg)

Опісля кожен виборець зміг взяти участь у виборах. Організатори запропонували віддати свій голос або "за гречку", або "за правду". Коли справа дійшла до підрахунку, у процес почав активно втручатися «Підрахуй», намагаючись перетасувати результати. Однак, завдяки зусиллям громадськості, йому не вдалося викривити резільтати, і перемогу здобула "правда"!

[![](https://mpz.brovary.org/wp-content/uploads/2012/10/DSC_6325.jpg)](https://mpz.brovary.org/wp-content/uploads/2012/10/DSC_6325.jpg)

[![](https://mpz.brovary.org/wp-content/uploads/2012/10/DSC_6350.jpg)](https://mpz.brovary.org/wp-content/uploads/2012/10/DSC_6350.jpg)

Також читайте репортаж з події на [сайті Громадянської кампанії "**Наступ**"](http://www.nastup.info/?p=302).
