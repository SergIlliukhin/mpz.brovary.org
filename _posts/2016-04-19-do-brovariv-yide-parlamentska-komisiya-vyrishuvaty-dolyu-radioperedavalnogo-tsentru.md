---
title: "До Броварів їде парламентська комісія вирішувати долю Радіопередавального центру"
date: 2016-04-19
author: 
  username: "pravoZnaty"
  display_name: "Маєш право знати"
categories: 
  - "announce"
  - "vlada"
tags: 
  - "96-ga"
  - "verhovna-rada"
  - "vibir-redaktsiyi"
  - "gubin"
  - "komisiya-z-pryvatyzatsiyi"
  - "novini"
  - "polishhuk"
  - "rizanenko"
  - "rpts"
coverImage: "wp-content/uploads/2016/04/rpo1.jpg"
---

**Завтра, 20 квітня у Броварах відбудеться виїзне засідання Спеціальної контрольної комісії Верховної Ради України з питань приватизації у м. Бровари Київської області, ініційоване заступником Голови комісії Павлом Різаненком, стосовно стану справ щодо повернення нерухомого майна Радіопередавального центру до державної власності. Про це «Маєш право знати» повідомили у прес-службі Павла Різаненка.**

Окрім Різаненка, на засідання профільної комісії до Броварів прибудуть депутати від «Народного фронту» **Павло Унгурян** та **Ігор Лапін**, **Костянтин Усов** від БПП «Солідарність», **Ігор Луценко** з «Батьківщини», **Андрій Лозовой** з «Радикальної партії Ляшка», **Антон Кіссе** з фракції «Відродження» та позафракційний **Олександр Дубінін.** Також на комісію запрошені представники прокуратури, Національної поліції, Держгеокадастру, Держспецзв’язку, Мінюсту, ФДМУ Держсільгоспінспекції та Броварської міської ради.

**Програма засідання:**

- 15:30-16:30 - огляд нерухомого майна РПЦ по вул. Кутузова, 6 та по вул. Київська, 225 у місті Бровари;
- 16:45 – 18:00 - засідання комісії, яке відбудеться в приміщенні Броварської РДА по вул. Гагаріна, 15, м. Бровари.

У прес-службі повідомляють, що акредитація ЗМІ триватиме до 19:00 19 квітня за телефонами 067 969 0 478 та 044 303 97 15.

Нагадаємо, що у січні Павло Різаненко [дав велику прес-конференцію](https://mpz.brovary.org/rizanenko-u-spravu-brovarskogo-radioperedavalnogo-tsentru-dovelosya-vtrutytys-prezydentu/) щодо стану розслідування справи [незаконного відчудження земель Радіопередавального центру.](https://mpz.brovary.org/brovari-proti-gulivera-bitva-za-misto-na-poli-boyu-ploshheyu-95-gektariv/) Під час прес-конференції народний депутат розповів, хто з високопосадовців блокував розслідування і чому у справу був змушений втрутися Президент **Петро Порошенко.** Нещодавно стало відомо, що у справі з'явилися перші підозрювані: зокрема, [обвинувачення висунуто](https://mpz.brovary.org/pidozryuvanomu-u-spravi-kradizhky-95-gektariv-zemli-u-brovarah-zagrozhuye-6-rokiv-tyurmy-politsiya/) колишньому співробітнику Держкомзему Київщини **Станіславу Губіну** – йому загрожує шість років в'язниці за зловживання владою або службовим становищем.
