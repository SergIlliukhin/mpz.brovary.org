---
title: "Через трагедію в Княжичах звільнено 7 офіцерів поліції - ВІДЕО"
date: 2017-01-18
categories: 
  - "vlada"
  - "novyny"
tags: 
  - "brovary"
  - "vibir-redaktsiyi"
  - "natspolitsiya"
  - "novini"
  - "rozsliduvannya"
  - "tragediya-v-knyazhychah"
---

**Національна поліція України завершила службову перевірку трагічної події – [перестрілки правоохоронців](https://mpz.brovary.org/v-perestriltsi-pid-brovaramy-zagynulo-5-politsejskyh-dvoye-z-nyh-brovarchany/) у с.Княжичі, що під Броварами. За її результатами із лав Нацполіції звільнені 7 офіцерів, які обіймали керівні посади у відомстві. Відносно ще 9 поліцейських застосовано дисциплінарні стягнення.**

Як [повідомлялося](https://mpz.brovary.org/v-natspolitsiyi-ogolosyly-pro-rezultaty-sluzhbovogo-rozsliduvannya-perestrilky-v-knyazhychah/) раніше, під час брифінгу в МВС **13 січня** цього року заступник голови Нацполіції України – начальник Головного слідчого управління **Олександр Вакуленко** повідомив, що поліція завершила розслідування перестрілки у с.Княжичі Броварського району **4 грудня** минулого року, внаслідок якої загинуло **5** правоохоронців, серед них і **2** броварчан. Про вжиті заходи обіцяли поінформувати громадськість найближчим часом.

<iframe src="https://www.youtube.com/embed/nA4u58f1oVg" width="560" height="315" frameborder="0" allowfullscreen="allowfullscreen"></iframe>

Сьогодні Національна поліція України на своєму офіційному сайті [доповіла](https://www.npu.gov.ua/uk/publish/article/2094017) про результати розслідування цієї трагічної події. Як стверджує речник департаменту комунікації Нацполіції України, встановлено, що "_під час аналізу оперативної інформації, а також на етапі планування, підготовки та проведення операції були допущені грубі порушення, зокрема йдеться про непрофесійний аналіз отриманої оперативної інформації, про відсутність взаємодії координаційних служб під час проведення операції з іншими територіальними підрозділами поліції, а також неналежне планування та підготовку проведення операції. За результатами службового розслідування **7 осіб, від чиїх дій та рішень залежала підготовка та проведення операції, звільнені з органів поліції**»._

Йдеться зокрема про звільнення **керівника карного розшуку м.Києва**, який безпосередньо відповідав за підготовку та проведення операції. Звільнені й **керівники оперативних служб столичного Главку поліції**, які не забезпечили належної комунікації та обміну інформацією між підрозділами, що перебували на місці події, та доповіли керівництву недостовірну інформацію.

Також звільнений **відповідальний від управління поліції охорони**, який, прибувши на місце події,  несвоєчасно поінформував про вчинення злочину. З посад звільнено **низку керівників Шевченківського управління поліції**, які неналежно проаналізували оперативну інформацію, що призвело до визначення невірного об’єкту нападу, і **оперуповноваженого Департаменту карного розшуку Нацполіції**, який несвоєчасно доповів оперативну інформацію керівництву щодо підготовки до вчинення злочину на території с. Княжичі.

Відносно ще **9** **поліцейських** застосовано інші дисциплінарні стягнення.

Також варто додати, що начальника Головного управління Національної поліції у м.Києві **Андрія Крищенка** та керівника Шевченківського райуправління поліції столиці попереджено про неповну посадову відповідність.

За висновками службового розслідування, які вже передані в Генеральну прокуратуру, буде дана остаточна оцінка діям поліцейських.

Як повідомляють у відомстві,  найближчим часом з урахуванням усіх обставин цієї трагічної події Національною поліцією України буде напрацьовано низку нормативно-правових актів, якими буде чітко унормовано проведення таких операцій у майбутньому.

**Відео - Найіональна поліція України**
