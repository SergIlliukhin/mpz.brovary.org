---
title: "\"Споживач має право\": що потрібно знати, перш ніж купувати меблі в магазині"
date: 2013-07-24
categories: 
  - "kolonka-avtora"
tags: 
  - "informatsiya-pro-tovar"
  - "budi-bum"
  - "vibir-redaktsiyi"
  - "divan"
  - "zahist-prav-spozhivacha"
  - "mebli"
  - "novini"
  - "prava-spozhivacha"
  - "spozhivach"
  - "spozhivach-maye-pravo"
---

[![Салон меблів](https://mpz.brovary.org/wp-content/uploads/2013/07/14780-5u.jpg)](https://mpz.brovary.org/wp-content/uploads/2013/07/14780-5u.jpg)**Купуючи меблі для дому, ми розраховуємо, що вони будуть безпечними, практичними, зручними та прослужать не один рік. Але іноді трапляється, що в результаті ми отримуємо не той товар, на який сподівалися, та ще й неналежної якості.**

На сьогоднішній день у Броварах придбати чи замовити послугу з виготовлення меблів на будь-який смак проблем не виникає, адже на території міста послуги з реалізації та виготовлення меблів надають понад півсотні фірм та підприємців. З одного боку така ситуація розвиває здорову конкуренцію, завдяки чому у споживача є можливість вибрати саме той товар, який йому необхідний, а з іншого боку виникають справедливі питання: _Я_кі з меблів якісні та безпечні? Хто є їх безпосереднім виробником та виконавцем робіт? Чи це приватний підприємець або організація, чи взагалі – звичайна фізична особа, яка таким чином вирішила підзаробити?".  На жаль, ці запитання досить часто залишаються без відповіді як для самого споживача, так і для «найманих» працівників, що задіяні у виконанні (наданні) певного виду робіт (послуг).

Минулого місяця на електронну скриньку нашої рубрики "[**Споживач має право**](https://mpz.brovary.org/mayesh-pravo-znati-zapochatkovuye-novu-rubriku-spozhivach-maye-pravo/)" надійшов лист від броварачанина **Олександра**, який вподобав модель дивану в місцевому будівельно-господарському центрі "**Буді-Бум**" та якому відмовили в наданні повної, достовірної та доступної інформації про товар. Спершу ми давали рекомендації пану Олександру в індивідуальному порядку, проте невдовзі зрозуміли, що ситуація досить повчальна та варта окремої публікації, особливо зважаючи на те, як вона завершилась. Тому ми вирішили розповісти про те, якими нормативними документами регламентується виготовлення меблів, які документи на меблі має отримати покупець при придбанні меблів та яку інформацію про товар повинен вимагати покупець.

\[spoiler title= "Перший лист Олександра про порушення його прав споживача" open="0" style="2"\]

22 червня 2013 року

Доброго Дня!

Хочу поділитися прикрою ситуацією та отримати пораду куди звертатися, щоб більше такого не було. В  гіпермаркеті  "Буді-Бум"  (Бровари, вул. Красовського) я примітив для покупки  додому диван та ще деякі меблі.ю на які треба чекати приблизно місяць (сказали після 20 червня). Однак  меблі  продавав  "Буді-Бум", а диван - невідома фірма, яка орендує приміщення в "Буді-Бум".

Зі  слів продавця, диван має пружинний блок та пінополіуретан. Однак на запитання,  який  саме  це  блок (змійка, повздовжні пружини, бонельний блок  чи  щось  інше),  продавець не змогла дати відповідь, як і надати документи,  які  підтверджують  гарантію,  якість тощо. Сказала назву виробника  та  те,  що  при купівлі дасть ТІЛЬКИ чек і телефони, по яким будуть  здійснювати  гарантію.  При чому гарантія тільки 1 рік, хоча я десь  читав, що згідно закону захисту прав споживачів гарантія повинна бути не менше 1 року для офісної та півтора - для домашньої.

Сьогодні  (в суботу) я знов там був, мені сказали, що є нові моделі і я хотів  на  них  подивитися  і  можливо  купити.  Але  для покупки мені необхідна  інформація  про диван, отже я знов поцікавився властивостями товару  та  документами  на  нього.  На  що мені сказали знову, що буде тільки  чек (жодної інструкції по експлуатацію) та якісь телефони (які до  купівлі я знати не маю права). Однак я настоював на своєму і на це мені  заявили:  "Якщо  не  подобається  -  не  купуйте".  Тоді я почав вимагати  координати  її  начальства  щоб повідомити про не припустиме відношення  до  покупців. На що була відмова надати таку інформацію та інформацію про назву фірму та будь-яку іншу інформацію з цього приводу. Та пригрозила  викликати  охорону.  На що я  сказав: "будь-ласка, викликайте".  Як виявилося, після приходу охорони - це був її чоловік, з яким я вже стикався раніше і який почав казати, що я вдруге створюю конфлікт і так далі. Однак назвав своє (і відповідно продавця-дружини). Далі  я  вже розбирався з адміністрацією "Буді-Бум", де вже все було в тих рамках, в яких на мою думку повинні спілкувати продавці. Однак  і адміністратор не повідомив інформацію про фірму орендаря, але запропонувала прийти у вівторок, коли буде дирекція "Буді-Бум".

В  даному  випадку я вбачаю порушення моїх прав споживача - ненадання необхідної  для купівлі інформації. Зрозуміло, що за таких умов, я вже не  буду в них купувати товар (диван), але я хочу щоб це було відомо і керівникам  фірми,  як їх працівники (які як мені здалося були зайняти чимось  в  комп'ютері,  а  я  відволікав  їх  від  важливого  заняття) заохочують покупців, а саме словами "Якщо не подобається - не купуйте". Прохання  порадити,  що  робити  і  куди звертатися, якщо покупцеві не надають жодної інформації (а ні про товар, а ні про фірму-реалізатор).\[/spoiler\]

**Наявність куточку споживача обов'язкова!**

_В листі читач зазначає, що з відповіді продавця будівельно-господарського центру "Буді Бум", серед меблів, що реалізовуються магазином, саме диван реалізовує "інший" невідомий суб'єкт підприємницької діяльності, який орендує частину торговельного залу._

Варто сказати, що в разі оренди частини торговельного залу "іншим" суб'єктом підприємницької діяльності, який реалізовує в даному випадку дивани, такий суб'єкт господарської діяльності з метою недопущення порушень прав споживачів відповідно до постанови Кабінету Міністрів України від 15.06.2006 № 833 «Про затвердження Порядку провадження торговельної діяльності та правил торговельного обслуговування населення» повинен забезпечити:

- на фасаді торговельного об’єкта вивіски із зазначенням найменування суб’єкта господарювання, біля входу до торговельного об’єкта на видному місці інформації про режим роботи;
- на видному та доступному місці куточка покупця з розміщенням на ньому відповідної до правил інформації: інформація про найменування власника або уповноваженого ним органу, Книги відгуків та пропозицій, адреси і номери телефонів органів, що забезпечують захист прав споживачів;
- розміщення торгового патенту, ліцензії відповідно до встановлених законодавством вимог;
- продаж товарів згідно з установленими правилами і нормами;
- на вимогу покупців Закону України “Про захист прав споживачів”, санітарні норми, ветеринарні документи, правила продажу окремих видів товарів відповідно до спеціалізації суб’єкта господарювання;
- надання покупцям необхідної, доступної, достовірної та своєчасної інформації про продукцію (наявність маркування, етикетування, цінники, документи, що засвідчують якість та безпеку товарів, гарантійні зобов'язання тощо);
- оформлення та видачу розрахунковогу документу.

У разі, якщо вищевказана інформація відсутня, варто звернутися з письмовою заявою про надання інформації про орендонаймача приміщення в торговому залі до керівництва будівельно-господарського центру "Буді-Бум".

**Не поспішайте віддавати гроші!**

_Пан Олександр вбачає порушення своїх прав як споживача в неотриманні необхідної інформації про товар._

Основними порушеннями законодавства щодо захисту прав споживача при реалізації меблів, є відсутність будь-якої нормативної та технологічної документації зразків-еталонів продукції. Тобто незрозуміло, користуючись якими стандартами і за якою технологією виготовляються меблі, що мають служити довгі роки.

При реалізації меблів, в тому числі зразків-еталонів, в обов'язковому порядку повинен бути документ про якість товару, виданий виробником, в якому має бути вказана назва підприємства-виробника, його адреса та телефон.

Всі меблі мають бути виготовлені відповідно до вимог ГОСТ 1631-93 «Меблі. Загальні технічні умови» або ГОСТ 19917-93 «Меблі для сидіння та лежання. Загальні технічні умови». Це стосується і меблів, виготовлених на замовлення. Нормативний документ передбачає багато вимог до зовнішнього вигляду та якості меблів будь-якого виду. Маркування робиться на паперовому ярлику або в інший спосіб – штампування, випалювання. В маркуванні має бути вказано назву та адресу виробника, дату виготовлення та найменування меблів, позначений нормативний документ, за яким виготовлені меблі. Повинен стояти штамп ВТК (відділ технічного контролю) або гарантійний талон якості.

Гарантійний термін експлуатації меблів встановлюють ГОСТ 19917-93 та ГОСТ 16371-93. _Гарантійний термін_ починається від дати продажу меблів. Якщо покупку доставили пізніше – від дати отримання виробу замовником. Але тільки в тому випадку, якщо є підтвердження доставки даного числа. Гарантований термін експлуатації дитячих меблів та меблів для громадських приміщень – _**18 місяців, побутових – 24 місяці**_. Побутові меблі для сидіння та лежання мають термін гарантії: **_18 місяців, дитячі – 12 місяців._**

**Перед придбанням меблів зверніть увагу на їх властивості та інформацію про них!**

Відповідно статті 15 Закону України "Про захист прав споживачів" вiд 12.05.1991 № 1023-XII споживач має право на одержання необхідної, доступної, достовірної та своєчасної інформації про продукцію, що забезпечує можливість її свідомого і компетентного вибору. Інформація повинна бути надана споживачеві до придбання ним товару чи замовлення роботи . Інформація про продукцію не вважається рекламою.

**_По-перше,_** зверніть увагу на маркування. На маркувальному ярлику повинна бути наступна інформація: - найменування підприємства-виробника та  його адресу; - товарний (фірмовий) знак; - назву виробу; - артикул; - дату виготовлення; - позначення нормативного документа, згідно якого виготовлено виріб.

Наявність на цінниках такої інформації, як, наприклад: меблі виробництва Росії, України, Італії, м. Черкас, м. Ужгороду тощо, - **не є маркуванням**. Відсутність маркування свідчить про те, що Ваші меблі можливо виготовлені в найближчому підвалі чи гаражі, і що виробник даного виду меблів не хоче відповідати за якість виготовленої продукції. Придбаваючи такі меблі, Ви самостійно погоджуєтесь з такими фактами і, відповідно, сумнівною якістю та походженням тих товарів, за які сплачуєте кошти.

**_По-друге,_** у разі сумніву щодо виробника, зазначеного на ярлику маркування, попросіть у продавця документ про якість товару, виданий виробником. Там обов'язково повинна бути вказана назва підприємства-виробника, його адреса та телефон.

**_По-третє,_** при купівлі обов'язково вимагайте видачу чеку або розрахункової квитанції. Це документ, що підтверджує факт придбання товару і в майбутньому зможе Вам допомогти у захисті своїх споживацьких прав.

**P.S: Націкавіше у цій історії з диваном у "Буді-Бумі" - її завершення. У другому листі пан Олександр розповів, як він ще кілька разів ходив у супермаркет. Після того, як він пішов з письмовою скаргою на орендаря в адміністрацію "Буді-Бума", у куточку продавця нарешті з'явились і книга скарг, і журнал перевірок, і якісь сертифікати. Проте, на жаль, ставлення до покупців не змінилось, та тепер було принаймні де про це письмово заявити - і споживач залишив відповідний запис у книзі скарг. Через кілька годин йому зателефонував сам власник фірми, що продавала меблі на території супермаркету, вибачився та пообіцяв вжити заходи, щоб така прикра ситуація не повторилась.**

\[spoiler title= "Другий лист Олександра про порушення його прав споживача" open="0" style="2"\]Хочу написати про продовження. 25.06 (до 13:00) я написав заяву на імя дирекції "Буді-Бум" (у вільній формі), де було викладено дану ситуацію. Я думав тільки віддати її та забрати копію зареєстрованої заяви з вхідним номером, і чекати на відповідь (яка як я розумію повинна бути в 14-ний термін). Однак, мене запросили до заступника директора. Бесіда була дружня, але реєструвати заяву відмовилися (сказала, що заява не зовсім до них, та я не став настоювати, оскільки заступник директора пообіцяла розібратися з даною ситуацією) також повідомила, що відповідність до ГОСТів виконують тільки великі фабрики, а дрібні виробники можуть не дотримуватися їх. Також повідомила, що куточок споживача в цього орендаря є (обов'язково повинен бути і вони за цим слідкують), та попросила помічницю відвести мене до нього. Мене до нього відвели, однак, куточок був пустий (книги скарг не було - є фото), тільки приклеєний папір, де вказано, що за консультаціями звертайтеся за телефоном ..., і телефон цей, як мені сказали, був дівчини продавця. Продавця на місці не було, та і часу чекати в мене не було, тому я пішов і пообіцяв прийти пізніше.

27.06 (приблизно 11:20) я прийшов знову. В куточку вже була книга скарг, книжечки з законами про захист споживачів та журнал перевірок (з якого можна було дізнатися про назву продавця-орендаря) та якісь сертифікати. Коли я почав ознайомлюватися з цими документами, якась інша дівчина, запитала "хто я такий і чому чіпаю чужі документи", на що я відповів "я-споживая і читаю документи які знаходяться тут для мене, як для споживача". Однак клоунада продовжується - Show must go! Дівчина заявила, що я в них нічого не купую, отже я не споживач, і відібрала документи, правда, книгу скарг не відібрала і охорону не викликала (вже прогрес). Призвище своє дівчина відмовилася повідомляти (сказала лише, що заміняє продавця). Про таку ситуацію з безіменними продавцями я написав в книзі скарг орендаря (моя скарга в них була першою), і також, в книзі скарг "Буді-Бум".

На диво, через 1-2 години мені зателефонував власник фірми, який представився та попросив вибачення за своїх співробітників, і пообіцяв прийняти міри.\[/spoiler\]
