---
title: "48 серія Броварської Санта-Барбари"
date: 2014-10-13
categories: 
  - "kolonka-avtora"
tags: 
  - "brovary"
  - "simutin"
  - "sesiya"
---

**[![09.10_8](https://mpz.brovary.org/wp-content/uploads/2014/10/09.10_8.jpg)](https://mpz.brovary.org/wp-content/uploads/2014/10/09.10_8.jpg)Комунальний пиріг:**

03.10.2014 року (п’ятниця) 10-00 - засідання комунальної комісії. Присутні чотири депутати, безліч питань та сміттєві баки від «Правого сектора» під вікнами БМР… Комісія почалася із запізненням та під вигуки «Слава Україні». Іде термінова евакуація керманичів міста… Коли доповідач підходить до проекту рішення №6 «про затвердження доповнення до переліку об’єктів, що підлягають приватизації», виникають питання. Наприклад, до приватизаційного переліку намагаються включити нежитлові будівлі по вул. Дімітрова 23, та Возз\`єднання 4-а. Ніби нічого дивного, але, як кажуть в народі, «диявол криється в деталях».

Справа в тому, що під будівлею по вул. Дімітрова 23 є земельна ділянка площею 0,12 га. Викупивши дане приміщення (за безцінь), орендар має першочергове право на викуп землі, без аукціонів та інших «заморочок». Думаю, зрозуміло, за скільки все це буде продано. Маразм рішення по вул. Возз\`єднання зашкалює. Уявіть, намагалися віддати під приватизацію дві будівлі, а вірніше оті кіоски, що розміщені з лівої та правої сторони входу в парк «Перемога» з боку вулиці Возз\`єднання. Про негативні наслідки можна тільки здогадуватися. Після складних дебатів, на великий подив, комісія не підтримала проект, як і не підтримали його депутати на сесії.

**Земельні тістечка:**

06.10.2014 року (понеділок) 14-00 - засідання земельної комісії. Присутні шість депутатів. Баки відсутні, евакуація не відбувається. Все спокійно. В деяких питаннях вдалося майже одразу переконати депутатів у недоцільності прийняття тих чи інших рішень. Особливо це стосувалося відмови у продовженні строку оренди **ТОВ «Смарт Моторс»** на земельну ділянку **3,5 га,** якою вони користувалися на протязі 5 років, але не сплачували орендну плату. За самими мінімальними розрахунками сума, яку недоотримав місцевий бюджет, перевищує 2 млн. грн. (а за ці кошти можна провести ремонти у 100 під’їздах, або встановити 40 дитячих майданчиків, або придбати 700 бронежилетів на 2 батальйони). Можете задатись питанням, куди поділася частина цих коштів?

По іншим питанням переконати депутатів у недоцільності прийняття рішень (навіть із залізобетонною аргументацією) не вдалося. Детально про деякі з них.

**Пунктом 10 проекту рішення №27** пропонувалося надати  земельну ділянку в оренду **_без аукціону_** ТОВ  **"Українське тепло"** площею 0,74 га, для  будівництва  та  обслуговування котельної по  бульв.  Незалежності 26.

Мною зазначалося, що відповідно до **ст. 15 Закону України** «Про землі енергетики та правовий режим спеціальних зон енергетичних об’єктів»  **розмір площі**, що надається у власність чи користування, **визначається за проектами їх будівництва**.

Тобто, спочатку повинен бути проект на будівництво, а вже потім визначається площа земельної ділянки, яка надається компанії _без проведення аукціону._

Я нагадав, що 12.04.2012 року БМР приймала подібне рішення, на підставі якого ухвалила рішення про надання **_без аукціону_** земельну ділянку по бульв. Незалежності загальною площею **1,9 га** ТОВ «Зелена енергія Т». Під час сесії все виглядало цукеркою, малювалися абстрактні речі, надавалися ескізи, розповідали, які вигоди отримає місто, як вдасться замінити залежність від газу, а ціну на енергоносії зменшити на 10 відсотків. Щоб не бути голослівним - [відео 20 сесії БМР, початок з 1 год. 10 хв.](https://mpz.brovary.org/chergove-20-te-sesiyne-zasidannya-brovarskoyi-miskoyi-radi-video/)

**Минуло 2,5 роки - і що ми маємо???**

1. Знижку на енергоносії в розмірі 10 відсотків?
2. Збитки місцевого бюджету від неможливості виставити ділянку на аукціон, а це (за самими «скромними» підрахунками) без врахування поправок на торги - 350 тис. грн.
3. Пусту земельну ділянку, яка не використовується. А, як ми знаємо, орендна плата за пусту ділянку в десятки разів менша.
4. Недоотримання податків від доходу фізичних осіб при працевлаштуванні на підприємство, яке б за цей час побудувалось.

**Пунктами 6.2, 6.3** пропонувалося затвердити два проекти землеустрою під сумнозвісні "Куліничи", які на протязі 2 років не сплачували жодної копійки в бюджет, а в місті з’явилися в одну ніч. Думаю, що пояснювати цю незаконну оборудку немає ніякого сенсу, бо все лежить на поверхні. Потрібно спитати лише одне, чому до цього часу міська влада прикриває діяльність бізнесу «Азірова»?

**«Пир во время чумы»**

Проектом рішення №16 пропонувалося внести зміни до міської програми, та збільшити фінансування за рахунок місцевого бюджету на реконструкцію мосту «Торгмаш» з 4 до 8 млн. грн., а на реконструкцію дороги по вул. Щолківській з 8 до 10,6 млн. грн. Всього на суму **6,6 млн. грн**. Моя пропозиція торкнулася лише невеликого перерозподілу коштів, а саме: на підтримку учасників та сімей учасників АТО. Пропонувалося на ці потреби перерозподілити **500 тис. грн.** і взяти їх із коштів, які виділялися на реконструкцію мосту, та **250 тис. грн.** з коштів, які виділялися для реконструкції дороги. **Всього 750 тис. грн**. Як видно з голосування, дана пропозиція не була підтримана. Міський голова прикривався при цьому Бюджетним кодексом, який забороняє використовувати кошти з бюджету розвитку на інші потреби, крім капітальних витрат. _Чи можна в умовах війни допускати такі «аукціони щедрості»?_  Думаю, що висновки повинна робити сама громада!

**Сесія і «Правий сектор»:**

09.10.2014 року о 13-00 год. містом ширяться чутки про нібито приїзд «Правого сектора». З 13.00 год. біля стін збираються люди у формі від незрозумілої «самооборони».

14-00 год. з гімну України розпочалася 48 сесія Броварської міської ради.

Перейшли до земельних питань. Я був налаштований на жорсткі дебати, готовий був захищати свою позицію, і у випадку прийняття незаконного рішення готувався їх оскаржувати. Аж раптом… міській голова запропонував всі спірні і сумнівні питання зняти. Звичайно, я був здивований, навіть, трохи ошелешений, і ще деякий час не міг повірити в те, що сталося. Адже, зрештою, це перемога!

Що ж спонукало депутатів та міського голову піти на поступки громаді і не приймати незаконних рішень? Залишається лише здогадуватися. В соціальних мережах обговорювали декілька версій причин. Від «життя по-новому» до «Правого сектора» і нового прокурора. Але відповідь на це питання знає лише одна людина.

**Слава Україні!**
