---
title: "В озері на «Пекарні» загинула дитина, можливо вдарило струмом від земснаряду"
date: 2016-06-19
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "brovary"
  - "vibir-redaktsiyi"
  - "zagibel"
  - "novini"
  - "ozero"
  - "pekarnya"
  - "priozerniy"
  - "smert"
  - "tragediya"
  - "fialkovskogo"
---

**Декілька годин тому в озері парку «Приозерного» загинув хлопчик 14-15 років. Про це розповідають свідки та підтверджують у броварському відділенні поліції.**

Як зазначають очевидці, неповнолітній нібито [втопився](https://www.facebook.com/groups/brovary/permalink/1287060507990579/). Однак, що насправді стало причиною смерті, наразі достеменно не відомо. Водночас, свідки подейкують, що хлопця нібито вдарило струмом від земснаряда, який вже тривалий час проводить на озері Фіалковського [роботи із розчищення дна](https://mpz.brovary.org/vodohreshha-2016-stan-ozera-na-pekarni-neprydatnyj-dlya-kupannya/).

У черговій частині броварського відділення поліції повідомили, що наразі труп уже забрали до моргу. Однак, інших подробиць трагедії розповісти не змогли. Зі слів правоохоронців, робота слідчо-оперативної групи наразі ще триває.

Нагадаємо, що в озері на Пекарні протягом [багатьох років](https://mpz.brovary.org/chi-bezpechno-kupatisya-u-ozeri-v-parku-priozerniy/) діє [заборона на купання](https://mpz.brovary.org/vodohreshha-2016-stan-ozera-na-pekarni-neprydatnyj-dlya-kupannya/). Нещодавно в парку «Приозерному» навіть поновили таблички із інформацією про це. Комунальники та СЕС наводять низку причин для заборони, серед яких погане облаштування озера та незадовільні санітарно-епідеміологічні умови, які влітку лише погіршуються. Попри це, за даними поліції та свідків, одночасно із загиблим сьогодні хлопчиком в озері плавало багато інших відпочивальників.

_Фото - Олексій Дяченко_
