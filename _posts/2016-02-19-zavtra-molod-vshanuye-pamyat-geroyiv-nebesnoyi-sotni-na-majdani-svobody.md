---
title: "Завтра молодь вшанує пам'ять героїв Небесної сотні на Майдані Свободи"
date: 2016-02-19
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "vshanuvannya"
  - "miting"
  - "maydan-svobodi"
  - "nebesna-sotnya"
  - "novini"
  - "hoda"
---

**20 лютого о 18:00 розпочнеться жалобна хода вулицею Небесної сотні (колишня Возз’єднання) від бювету на розі вул. Грушевського та Небесної сотні до Майдану Свободи. За тим відбудеться мітинг біля пам’ятного знаку героям Революції Гідності, встановленого на Майдані Свободи. Про це «Маєш право знати» повідомили в оргкомітеті.**

[Організаторами ходи та мітингу](https://www.facebook.com/events/227859480889336/) виступили відразу кілька молодіжних організації міста: броварський міський осередок «Молоді Демократичного Альянсу», ОНУМ (Організація Української Незалежної Молоді) та «Молодь Самопомочі».

[![12716276_946486842105344_2167546591437190067_o](https://mpz.brovary.org/wp-content/uploads/2016/02/12716276_946486842105344_2167546591437190067_o-1.jpg)](https://mpz.brovary.org/wp-content/uploads/2016/02/12716276_946486842105344_2167546591437190067_o-1.jpg)

За інформацією організаторів, захід відбудеться без використання жодної партійної символіки або політичних закликів. Згідно зі сценарієм, молоді броварчани пройдуть вулицею Небесної сотні, тримаючи в руках запалені лампадки та портрети полеглих героїв Небесної сотні. Вже [біля пам’ятнику героям Революції Гідності](https://mpz.brovary.org/granit-metal-vogon-ta-krila-yangola-u-brovarah-postav-memorial-geroyam-nebesnoyi-sotni/) буде встановлено екран, на якому організатори продемонструють короткометражні фільми, присвячені подіям Майдану. Після того відбудеться короткий мітинг, сам захід планують завершити до 20:00.

<iframe src="https://www.youtube.com/embed/52hvKTRU2ek" width="560" height="315" frameborder="0" allowfullscreen="allowfullscreen"></iframe>

Нагадаємо, що офіційна міська влада також запланувала жалобні заходи сьогодні, 19 лютого. За повідомленням міськвиконкому, о 15:00 розпочнеться «тиха хода» учнів броварських шкіл від МКЦ «Прометей» до Майдану Свободи. На Майдані відбудеться колективне виконання гімну України, спільний молебень за загиблими.

Раніше опозиційні мерії депутати та броварські майданівці висловили протест проти «добровільно-примусового» збору дітей на провладні заходи, які організовують екс-регіонали, котрі засуджували Революцію Гідності. За тим з’явилась інформація про можливі провокації під час ходи в якості протесту проти участі в ній представників режиму Януковича. У зв'язку з цим учора, 18 лютого, група броварських депутатів та громадських активістів [звернулась до мера міста Ігоря Сапожка](https://mpz.brovary.org/obureni-deputaty-prosyat-sapozhka-vyklyuchyty-uchast-regionaliv-u-zhalobi-za-nebesnoyu-sotneyu/) відмовитись від участі в ході з боку усіх колишніх членів Партії регіонів, аби не наражати на небезпеку дітей. За попередньої інформацією, після цього **Ігор Сапожко, Наталія Багмут, Лариса Виноградова** та інші екс-регіонали відмовилися від намірів брати участь в ході.
