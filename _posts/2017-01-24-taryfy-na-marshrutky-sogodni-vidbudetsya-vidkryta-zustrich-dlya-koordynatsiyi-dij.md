---
title: "Тарифи на маршрутки: Сьогодні відбудеться відкрита зустріч для координації дій"
date: 2017-01-24
author: 
  username: "pravoZnaty"
  display_name: "Маєш право знати"
categories: 
  - "announce"
  - "novyny"
tags: 
  - "anons"
  - "brovary"
  - "vibir-redaktsiyi"
  - "zibrannya"
  - "zustrich"
  - "marshrutki"
  - "novini"
  - "proyizd"
  - "tarifi"
  - "tsina"
---

**Сьогодні, 24 січня, о 20:00 усіх небайдужих кличуть на зустріч для координації [стосовно різкого збільшення ціни на проїзд](https://mpz.brovary.org/proyizd-kyyeva-12-grn-brovaram-pidgotuvatysya/) у маршрутках «Київ – Бровари». Зібрання [анонсував](https://www.facebook.com/groups/brovary/permalink/1514495448580416/) через Фейсбук депутат Броварської міської ради Олег Берестовий.**

Як зазначив обранець, захід відбудеться по **вул. Ярослава Мудрого, 90, на 5-му поверсі, в офісі 23**. Під час зустрічі депутат обіцяє поділитися наявною інформацією, яка є на сьогодні.

Для розуміння пріоритетності питань, - вказує Олег Берестовий, - він зробив онлайн-опитування. На момент публікації цієї новини до нього увійшли, зокрема, такі питання:

- Зняти з рейсів всі аварійно-небезпечні автобуси та змусити водіїв їздити за правилами дорожнього руху.
- Високий рівень сервісу за відповідну ціну.
- Звітність перевізників перед громадою - прозорість ціноутворюючих механізмів, прозоре оподаткуванння, квитки для пасажирів.
- Тролейбус «Бровари –Київ».
- Низькі тарифи на проїзд.

Міський обранець також зазначає, що з перевізниками планують провести круглий стіл, але до того мають намір узгодити та зважити кроки з людьми. Депутат також закликає об’єднати зусилля незалежно від політичних вподобань.
