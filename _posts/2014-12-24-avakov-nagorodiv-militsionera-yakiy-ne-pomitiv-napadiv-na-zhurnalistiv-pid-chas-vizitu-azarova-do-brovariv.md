---
title: "Аваков нагородив міліціонера, який «не помітив» нападів на журналістів під час візиту Азарова до Броварів"
date: 2014-12-24
author: 
  username: "pravoZnaty"
  display_name: "Маєш право знати"
tags: 
  - "avakov"
  - "vizit-azarova"
  - "vibir-redaktsiyi"
  - "nemirovets"
  - "novini"
---

**[![nmr3](https://mpz.brovary.org/wp-content/uploads/2014/12/nmr3.jpg)](https://mpz.brovary.org/wp-content/uploads/2014/12/nmr3.jpg)19 грудня [під час відзначення Дня міліції](https://mpz.brovary.org/mikolaychiki-dlya-militsiyi-v-peredden-profesiynogo-svyata-u-brovarah-vitali-strazhiv-poryadku/) в приміщенні актової зали Броварської РДА було вручено медалі «За сумлінну службу» місцевим правоохоронцям. Серед нагороджених опинився і майор Сергій Немировець – той самий правоохоронець, на очах якого відбувся [скандальний інцидент](http://korrespondent.net/ukraine/1411329-ohrana-azarova-napala-na-zhurnalistov-skandalnyj-vizit-premera-v-brovary) з нападом на журналістів під час візиту Азарова до Броварів 20 жовтня 2012 року.**

Тоді на журналістів «Маєш право знати» Андрія Качора та Аліну Дяченко було здійснено [серію нападів з боку працівників Броварської РДА та «тітушок»](https://mpz.brovary.org/napadniki-na-lyudey-pid-chas-vizitu-azarova-zaslugovuyut-prinaymni-na-publichniy-osud-foto-video/), в результаті чого журналістам було знищено знімальну техніку. Усе це відбувалося на очах присутнього на місці правоохоронця, котрий перебував в кількох метрах від місця скоєння злочину, однак жодним чином на це не відреагував. Міліціонер у званні майора також навідріз відмовлявся представитись попри численні вимоги присутніх продемонструвати своє службове посвідчення, як того вимагає Закон України «Про міліцію». Як стало відомо пізніше, цим правоохоронцем виявився майор Сергій Немировець, працівник Броварського міськрайонного відділу ГУ МВС України в Київській області. Водночас як повідомили в броварському міськвідділку, дане відзначення Немировця не можна сприймати як заохочення за службу, а швидше як "планову" нагороду  виключно з нагоди професійного свята.

<iframe src="//www.youtube.com/embed/zYBeYO2SEKA" width="640" height="360" frameborder="0" allowfullscreen="allowfullscreen"></iframe>

Нагадаємо, що інцидент, котрий відбувся під час візиту тодішнього глави Уряду Миколи Азарова до Броварів на підтримку свого особистого масажиста Сергія Федоренка викликав резонанс в центральних ЗМІ та вищих ешелонах влади.

Зазначимо, що за понад два роки після скандального візиту Азарова до Броварів, [жоден з нападників не був притягнутий до відповідальності.](https://mpz.brovary.org/napadniki-na-lyudey-pid-chas-vizitu-azarova-zaslugovuyut-prinaymni-na-publichniy-osud-foto-video/) Більше того: фігуранти інциденту – серед яких депутати районної ради та посадовці Броварської РДА – досі перебувають на своїх посадах. Так само не понесли жодного покарання і працівники міліції, котрі не реагували на правопорушення та допомагали утікти з місця подій «тітушкам».
