---
title: "Броварська влада придушує паростки люстрації"
date: 2014-07-08
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "demontazh"
  - "lyustratsiya"
  - "mech-spravedlivosti"
---

**[![400328_rip_demotivators_to](https://mpz.brovary.org/wp-content/uploads/2014/07/400328_rip_demotivators_to.png)](https://mpz.brovary.org/wp-content/uploads/2014/07/400328_rip_demotivators_to.png)Вчора під стінами броварської прокуратури було вчинено акт політичного вандалізму.  Меч Справедливості, що його броварчани [встановили](https://mpz.brovary.org/mech-lyustratsiyi-navis-nad-prokurorom-garnikom/) на місці «люстрованого» під час революції пам’ятнику Леніну, був знищений разом з постаментом. Сам меч, який символізував очищення влади від залишків режиму Януковича і встановлення якого потрапило в прайм-тайм всеукраїнського ТБ, вивезений броварською владою на металолом.**

Зрештою, нічого дивного не відбулося. Навіть більше: те, що відбулося – закономірно. І не менш символічно, ніж саме встановлення цього меча.

Меч Справедливості постав у Броварах через 90 днів після вигнання з країни Януковича, і ще за 90 днів був знищений. Не вкрадений мисливцями за металами, не спаплюжений хуліганами. Його було демонтовано офіційними виконавчими службами броварської міської влади за допомогою комунальної техніки та за кошти платників податків.

[![фото 1 (2)](https://mpz.brovary.org/wp-content/uploads/2014/07/foto-1-22.jpg)](https://mpz.brovary.org/wp-content/uploads/2014/07/foto-1-22.jpg)

Встановлюючи цю скульптуру і починаючи процес люстрації у Броварах, ми не тішили себе ілюзіями щодо здатності влади до самоочищення. Ми усвідомлювали, що влада лишилась у попередньому форматі, у тій самій системі координат, що й дотепер. Ця система передбачає регенерацію, самовідновлення, але аж ніяк не самознищення. Однак ми мали надію, що вона здатна утримувати в собі пам'ять про події хоча би піврічної давнини, що влада не втратить найголовніший інстинкт – інстинкт виживання. Зважаючи на зовсім нещодавні події на Грушевського та Інститутській - зробить хоча б якісь кроки, аби виконати найважливішу – після відставки Януковича – вимогу Майдану. І ця вимога полягала саме в люстрації.

<iframe src="//www.youtube.com/embed/5jMoiwOGUSw" width="640" height="360" frameborder="0" allowfullscreen="allowfullscreen"></iframe>

Натомість влада не лише не здійснює люстрації - вона демонстративно нищить навіть її символи. Влада дає громадянам чіткий сигнал: прагнення суспільства до очищення держави від корупції та беззаконня, до побудови нової країни за цивілізованим зразком знищується серед білого дня за допомогою відбійних молотків та важкої техніки комунальників. Користуючись нагодою, коли всі активні громадяни зайняті допомогою фронту, що його породив попередній режим, старі чиновники проводять «зачистку місцевості», аби на ній мав шанс постати режим новий.

<iframe src="//www.youtube.com/embed/3CkwU1ColtI" width="480" height="360" frameborder="0" allowfullscreen="allowfullscreen"></iframe>

> Для довідки: у місті Бровари сьогодні, після «перемоги» Революції Гідності, лишився мер, що відправляв бюджетників на антимайдан, прокурор, який покривав бойовиків та пресував активістів, начальник податкової, котрий сприяв розселенню «тітушок» в місті, УСІ судді, що виносили вироки за політичними справами на догоду Януковичу. Пішов у відставку начальник міліції, але замість нього досі керує міськвідділом в.о., що відзначався особливою жорстокістю при розгоні мирних мітингів. Голову РДА Броварщини замінили навіженим персонажем, що спускав «тітушок» на людей вже ПІСЛЯ втечі Януковича в Ростов. Цей перелік можна продовжувати до безкінечності.

Позавчора я і мої друзі повернулись з тренувального табору батальйонів «Азов» та «Шахтарськ». У коротких перервах між вишколами ми мали змогу поспілкуватися з бійцями та командирами, які разом з нами готувались до можливих боїв. Під час цих розмов не йшлось про доцільність чи не доцільність люстрації – це сприймалось як аксіоматична потреба. Я боюсь уявляти, як саме ці хлопці застосовуватимуть здобутий досвід «на гражданкє», коли повернуться додому з перемогою. Коли побачать в себе на районі того самого слідчого, який допитував активістів за політичними справами, або чиновника, який вимагав хабар за банальні речі. Однак все йде до того, що з поверненням додому ці вояки влаштують у своїх містах локальні АТО: без «правових механізмів», «ненасильницьких спротивів» та «мирних протестних акцій». На це в них буде сильна мотивація та залізобетонне моральне право. Адже на місцях ті самі окупанти – лише з синьо-жовтими значками на лацканах – вже сьогодні будують блокпости нового-старого режиму.

<iframe src="//www.youtube.com/embed/DFaUAL5hCGA" width="480" height="360" frameborder="0" allowfullscreen="allowfullscreen"></iframe>

Ми маємо припинити сподіватись на відповідальність влади перед Майданом – її кредит довіри добігає кінця. Наше завдання – запускати реальну громадянську люстрацію: без начальників, координаторів чи публічних лідерів. Кожен з нас знає, хто незаконно відібрав комунальне майно, хто й сьогодні вимагає хабара, хто досі топче паркет владних кабінетів, на покутті замінивши один президентський портрет іншим.

Ці люди не принципово відрізняються від «ватників» на Сході в сенсі шкоди, що її несуть Україні. А тому рівень гуманізму по відношенню до цих персон має бути не більший, ніж до сепара на Донбасі.

То ж до бою проти «вати» в тилу, якщо відчуваємо хоча б краплю поваги до тих, хто зараз на передовій!
