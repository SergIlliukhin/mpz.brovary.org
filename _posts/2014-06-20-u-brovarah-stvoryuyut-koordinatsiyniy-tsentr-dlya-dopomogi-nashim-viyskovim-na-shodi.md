---
title: "У Броварах запрацював Координаційний центр допомоги нашим військовим на Сході"
date: 2014-06-20
author: 
  username: "pravoZnaty"
  display_name: "Маєш право знати"
tags: 
  - "amunitsiya"
  - "ato"
  - "brovary"
  - "brovarska-narodna-rada"
  - "bronezhileti"
  - "viyna"
  - "vibir-redaktsiyi"
  - "koordinatsiyniy-tsentr-dopomogi-brovarskim-viyskovim"
  - "narodna-rada"
  - "novini"
  - "smert-vorogam"
  - "sporyadzhennya"
coverImage: "wp-content/uploads/2014/06/zsu_df367.jpg"
---

**[![zsu_df367](https://mpz.brovary.org/wp-content/uploads/2014/06/zsu_df367.jpg)](https://mpz.brovary.org/wp-content/uploads/2014/06/zsu_df367.jpg)В умовах війни з російським агресором на Сході України сьогодні одне з найгостріших питань - це забезпечення наших військових спорядженням, продовольством та іншими необхідними на фронті речами. Звідусіль надходять тривожні сигнали про відсутність у наших солдат, яких відправляють воювати з озброєними до зубів агресорами, найелементарнішого - бронежилетів, форми, взуття тощо. Деякі броварчани вже почали допомагати нашим військовим. Однак для злагоджених дій щодо оперативного забезпечення броварських військових, які сміливо та віддано воюють за Україну проти терористів на Сході або проходять підготовку у військових частинах, Броварська Народна Рада спільно з місцевими осередками партій "УДАР" та "Демократичний Альянс" вирішили створити єдиний Координаційний центр допомоги броварським військовим.**

Як повідомляють активісти, Координаційний центр ставить перед собою три ключові завдання:

1\. Оперативний збір потреб броварчан, яких направляють воювати на Сході проти терористів; 2. Інформування та мобілізація громадян  для забезпечення нагальних потреб броварських військових; 3. Об'єднання зусиль різних середовищ та ініціатив, які вже активно допомагають солдатам з Броварів, для координації та взаємного підсилення дій.

Станом на сьогодні броварському Координаційному штабу відомо, що допомоги потребують 30 броварчан, які близько 2 місяців несли варту на блок-пості біля м. Переяслав-Хмельницький. З дня на день бійців, що зараз дислокуються в різних частинах у Київській області, мають відправляти на Схід.

Їх нагальні потреби:

1\. Військові "розгрузки" 2. Кевларові каски 3. Медикаменти - джгути, бинти, знеболювальне 4. Речові мішки

У навчальному центрі військової частини "Десна" підготовку проходять близько 10 броварчан. Один з них - відомий у Броварах активіст, "свободівець", що боровся за парк "Перемога", [**Микола Смірнов**](https://mpz.brovary.org/?s=%D1%81%D0%BC%D1%96%D1%80%D0%BD%D0%BE%D0%B2&x=6&y=10). На початку наступного тижня їх "перекидатимуть" в гарячі точки.

Для броварчан в "Десні" вкрай необхідні:

1\. Легкі берці 2. Військові "розгрузки" 3. Портупеї 4. Бронежилети 5. Військова форма 6. Протиосколкові окуляри 7. Балаклави 8. Тактичні рукавиці 9. Спальники 10. Каремати

Четверо броварчан вже воюють на Донбасі укладі батальйону "Київщина".

Їх потреби:

1\. Тушонка та одноразовий посуд.

Координаційний центр закликає разом допомогти нашим хлопцям. Передати перераховані вище речі або матеріальну допомогу для їх закупівлі, можна:

- **на Майдані Свободи** \- у наметі Броварської народної ради - цієї суботи та неділі (21 та 22 червня) з 12:00 до 18:00;
- **на вул. Постишева, 1В** - у приймальні партії "УДАР" - щобудня з 9:00 до 18:00.

Повідомити про потреби броварчан на фронті або дізнатись актуальний перелік необхідного можна за телефоном "гарячої лінії" Координаційного центру допопоги броварським військовим - **(097) 685-50-23.** 

Звіти про витрачені кошти та передані речі, перелік актуальних потреб наших військових, новини про роботу Координаційного центру можна дізнатись на сторінках у соцмережах:

[https://www.facebook.com/koordcentr.brovary](https://www.facebook.com/koordcentr.brovary) [https://vk.com/koordcentr.brovary](https://vk.com/koordcentr.brovary).

Не будьте байдужими! Кожен з нас може допомогти захисникам України вижити та повернутись додому з перемогою!
