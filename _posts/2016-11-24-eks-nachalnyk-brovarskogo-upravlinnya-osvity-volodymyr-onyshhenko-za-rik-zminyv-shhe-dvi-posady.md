---
title: "Екс-начальник броварського управління освіти Володимир Онищенко за рік змінив ще дві посади"
date: 2016-11-24
author: 
  username: "yschenko"
  display_name: "Ірина Ющенко"
categories: 
  - "vlada"
  - "novyny"
tags: 
  - "brovary"
  - "brovarska-osvita"
  - "vibir-redaktsiyi"
  - "volodymyr-onyshhenko"
  - "novini"
  - "oksana-melnyk"
  - "upravlinnya-osviti"
coverImage: "wp-content/uploads/2016/11/5-5.jpg"
---

**Нещодавно броварський відділ культури залишився без керівника - "незмінна" Наталія Багмут [заявила](https://mpz.brovary.org/ochilnytsya-viddilu-kultury-nataliya-bagmut-zayavyla-pro-svoye-zvilnennya/) про своє звільнення, і вже оголошено [конкурс](https://mpz.brovary.org/ogolosheno-konkurs-na-vakantnu-posadu-nachalnyka-viddilu-kultury-bmr/) на цю вакансію. Проте вона не єдина зі "старої гвардії", хто роками обіймав посади у виконавчій владі Броварів, а тепер - пішов. У січні минає рік, як Володимир Онищенко залишив місце начальника управління освіти та науки Броварської міської ради, яке він займав 13 років. Відтоді з поля зору броварчан він практично зник. Куди ж  подівся екс-начальник управління освіти?**

Уперше про звільнення **Володимира Онищенка** [заговорили](https://mpz.brovary.org/mer-planuye-zvilnyty-nachalnyka-upravlinnya-osvity-onyshhenka-vzhe-do-kintsya-misyatsya/) на 5-й позачерговій сесії міськради 12 січня 2016 р. під час обговорення питання фінансування освіти. Каменем спотикання стала програма розвитку інклюзивної освіти, яку депутати розкритикували. Тоді міський голова повідомив, що до 28 січня Онищенка відправлять у відставку, позаяк до нього є багато питань. У коментарі **«**КиевVласть»  Володимир Онищенко [повідомив](https://kievvlast.com.ua/news/mjer_brovarov_grozitsja_ostavit_bez_raboti_nachalnika_gorodskogo_upravlenija_obrazovanija_video34687.html), що питання про його звільнення  - суто політичне замовлення, і щодо якості своєї роботи від Сапожка зауважень не отримував. Іншому ж виданню [сказав](https://brovary.net.ua/interv-yu/volodymyr-onyshhenko-svoyu-vidstavku-spryjmu-yak-nalezhne/): _«Стосовно інклюзивної освіти у своїй роботі ми керувалися законодавчою базою… Але якщо міський голова  мені не довіряє, то я сприйму звільнення як належне. Робити ж  революції - не буду»._

\[caption id="attachment\_63315" align="aligncenter" width="600"\][![Онищенко](https://mpz.brovary.org/wp-content/uploads/2016/11/1-7.jpg)](https://mpz.brovary.org/wp-content/uploads/2016/11/1-7.jpg) Екс-начальник управління освіти Володимир Онищенко та ще не відомий, але прогнозований новий  начальник - Оксана Мельник\[/caption\]

> [Володимир Іванович Онищенко](https://rizanenko.org/downloads/doc/autobiografy/28.html)  1988-1993 рр. - екс-депутат Броварської міської ради. 1990 - 1991 рр. - секретар комітету комсомолу ПТУ в м Бровари.  1991-1993 р. - заступник директора СШ № 6 із  навчально-виховної роботи.  1993 -2003 рр. - головний спеціаліст відділу освіти Броварської міської ради.  2003-2016 р. - начальник управління освіти. Перебував у лавах Партії регіонів.

У інтерв’ю телефоном нашим журналістам Володимир Онищенко наголосив: заяву на звільнення 29 січня цього року написав добровільно. Після цього відразу перевівся у Департамент освіти Київської облдержадміністрації, де очолив відділ загальної середньої та дошкільної освіти. У рамках люстрації, яка відбувалася відповідно до Закону про очищення влади, у Департаменті пройшов спецперевірку щодо відповідності роботі на державній службі.

Як розповів пан Онищенко, за час роботи на посаді очільника відділу (8 місяців) у рамках концепції реформування середньої школи йому вдалося реалізувати проект щодо організації опорних шкіл на Київщині. (Опорна школа – центр, куди підвозять дітей з інших населених пунктів). Порівняно з іншими областями країни, де було відкрито 5-6 опорних шкіл, на Київщині – 26 – у кожному районі, повідомив екс-начальник. _«Я особисто їздив по всій області для надання школам, де відкривалися опорні пункти, консультативної та іншої допомоги, збирав та подавав пакет необхідних документів на Міносвіту»,_ - розповів Володимир Онищенко. На Броварщині таку опорну школу було відкрито в с.Гоголів, де нині функціонує школа І-ІІІ ступенів та її філія - І-ІІ ступенів.

Лише стартувавши на новому місці, Володимир Онищенко отримав пропозицію очолити службу у справах дітей та сім’ї Броварської райдержадміністрації. Своє повернення в рідне місто пояснює низькою заробітною платою держслужбовця, яка не відповідала навантаженню: 3 тис грн, із яких 50% - за вислугу років. І хоча ставку потім підняли, однак коштів у бюджеті не передбачили, каже пан Онищенко.

Із **7 вересня** цього року екс-начальник броварської освіти виконує обов’язки начальника служби у справах дітей та сім’ї Броварської РДА, яка територіально знаходиться в приміщенні районного відділу освіти – на вул. Шевченка, 21. Про те, що встиг зробити за 3 місяці, повідомляє: розробив та подав на затвердження сесії РДА 2 програми: щодо оздоровлення дітей, яку вже прийнято, та іншу - «Назустріч дітям», яка в процесі затвердження. Як розповів пан Онищенко, безпосередньо служба працює із сім’ями, які опинилися в складних життєвих обставинах, юридично опікується дітьми, від яких відмовилися батьки. Нині в районі **2** кандидати на всиновлення. Поки що немовлята перебувають у пологовому відділенні. Також повідомив, що тиждень тому із багатодітної родини с. Бобрик вилучено **9** дітей. Тепер замість недбалих батьків опікуватися дітьми будуть у сиротинці **«Надія»**, що в с. Мокрець. Через те, що в їхній службі працює із 5 всього **3** спеціалісти (для порівняння: у службі міста – 16 спеціалістів - авт.), то кожному доводиться виконувати значні обсяги роботи, розповідає Володимир Онищенко. Також пан Онищенко продовжуває освітянську практику: читає години географії в СШ №7 міста Бровари.

Нагадаємо, після звільнення Володимира Онищенка його місце посіла депутатка фракції "Єдність" у міськраді та директорка ЗОШ №2 **Оксана Мельник**. Посаду вона обійняла в результаті проведеного вперше конкурсу. На той час на місце головного освітянина міста, окрім пані Мельник, офіційно претендували завуч Великодимерського НВК [Олександра Олексієнко](https://mpz.brovary.org/na-posadu-nachalnyka-upravlinnya-osvity-ofitsijno-pretenduye-lyshe-odyn-kandydat-oleksandra-oleksiyenko/) та вчителька іноземної мови ЗОШ №2 [Любов Чорномаз](https://mpz.brovary.org/gromadska-rada-pry-osviti-progolosuvala-za-stabilnist-ta-dobrobut/).  Не офіційно - викладачка Київського національного торговельно-економічного університету [Ольга Романенко](https://mpz.brovary.org/olga-romanenko-kandydatka-na-posadu-nachalnyka-upravlinnya-osvity/). Перемогла – Оксана Мельник, саме її [рекомендувала](https://mpz.brovary.org/konkursna-komisiya-rekomenduye-pryznachyty-melnyk-nachalnykom-upravlinnya-osvity/) конкурсна комісія на посаду начальника управління освіти. Так боротьба між «новими» і «старими» кадрами закінчилася перемогою останніх. Чи пройде оновлення у відділі культури - дізнаємося вже зовсім скоро.
