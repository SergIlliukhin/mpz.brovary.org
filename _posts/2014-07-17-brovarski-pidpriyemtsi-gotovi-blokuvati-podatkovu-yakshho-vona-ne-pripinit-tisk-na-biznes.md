---
title: "Броварські підприємці готові блокувати податкову, якщо вона не припинить тиск на бізнес"
date: 2014-07-17
author: 
  username: "pravoZnaty"
  display_name: "Маєш право знати"
tags: 
  - "brovary"
  - "brovarska-odpi"
  - "brovarske-pidpriyemstvo"
  - "vibir-redaktsiyi"
  - "novini"
  - "pidpriyemtsi"
  - "podatkova"
  - "tisk-podatkovoyi"
---

**[![Податкова підприємці 3](https://mpz.brovary.org/wp-content/uploads/2014/07/Podatkova-pidpriyemtsi-3.jpg)](https://mpz.brovary.org/wp-content/uploads/2014/07/Podatkova-pidpriyemtsi-3.jpg)Минулого тижня керівники броварських підприємств, які потерпають від тиску Броварської ОДПІ, ініціювали зустріч бізнесу, влади та податкової. Замість начальника інспекції прийшов його зам, який нині виконує обов’язки керівника, та й під час спілкування підприємці не отримали приводів для оптимізму. На наступну зустріч, що відбулась у цей вівторок як продовження діалогу, з податкової взагалі ніхто не прийшов.**

Розмова між представниками міського бізнесу та податківцем 11 липня була важкою та малоконструктивною. Директори та власники підприємств, які наповнюють левову частку міського бюджету й які попри складну ситуацію в країні продовжують роботу та не скорочують своїх працівників, скаржились, що нічого не змінилось: з боку податкової на них продовжується тиск у вигляді безпідставних перевірок та величезних штрафів за неіснуючі порушення. Для захисту своїх інтересів підприємці змушені постійно звертатись до суду, витрачаючи чималі ресурси та час. Однак попри численні виграні суди проти ОДПІ ніхто з працівників податкової не несе відповідальності за свої непрофесійні дії.

На це в.о. начальника Броварської ОДПІ **Олександр Ковалюх** відповів, що він нічого не може вдіяти, бо так діяти його зобов’язує закон. При цьому він доповів, що за перше півріччя 2014 року броварська податкова провела 68 перевірок, з яких 11 планових і 57 позапланових, по слідчих діях закінчено 8 перевірок. По планових перевірках донараховано коштів – 32 млн грн, по позапланових – 7 млн грн. Також він повідомив, що за штатним розписом у броварській інспекції працює 111 осіб, а на обліку по місту перебуває 4252 юридичних осіб та 9421 фізичних особи підприємця. Щодо перевірок та штрафів він зазначив, що вони отримують листи та звернення, на які мають реагувати, однак якщо суб’єкти підприємницької діяльності не згодні з їх результатами, вони завжди можуть їх оскаржити.

[![Податкова підприємці 2](https://mpz.brovary.org/wp-content/uploads/2014/07/Podatkova-pidpriyemtsi-2.jpg)](https://mpz.brovary.org/wp-content/uploads/2014/07/Podatkova-pidpriyemtsi-2.jpg)

Представників бізнесу здивувала така позиція, адже більшість претензій до них з боку податкової не знаходять підтвердження у суді, однак створюють чимало проблем для підприємців та перешкоджають нормальній роботі. «Не можна драти шкуру по кілька разів поспіль, не даючи їй нарости, бо це може призвести до смерті», - метафорично висловився один з підприємців стосовно того, що податкова чомусь вибірково перевіряє лише «живі» фірми, які справді працюють, і відповідно у них є чим «поживитись». І якщо це буде продовжуватись і бізнес ніхто не почує, йому нічого не залишатиметься, як йти й блокувати податкову.

[![Податкова підприємці 1](https://mpz.brovary.org/wp-content/uploads/2014/07/Podatkova-pidpriyemtsi-1.jpg)](https://mpz.brovary.org/wp-content/uploads/2014/07/Podatkova-pidpriyemtsi-1.jpg)

Директор ТОВ «Талісман ЛТД» **Євгеній Гредунов** висловився за введення мораторію на податкові перевірки до остаточної перемоги Майдану, припинення вже початих за цей період перевірок, припинення судового переслідування підприємців, повну амністію реально працюючому бізнесу, спрощення системи оподаткування.

Підприємці запропонували скоротити апарат податкової і за рахунок цього підвищити заробітну плату справжніх фахівцям, які не будуть безвідповідально виписувати липові штрафи. Крім того, вони вважають доцільним створення робочої групи, яка здійснюватиме моніторинг за роботою самої податкової, зокрема аналізуватиме запити та звернення щодо перевірок СПД. Також підприємці виявили бажання спільно з владою та податківцями напрацювати ряд пропозицій щодо зміни податкового законодавства.

[![Податкова підприємці 3](https://mpz.brovary.org/wp-content/uploads/2014/07/Podatkova-pidpriyemtsi-3.jpg)](https://mpz.brovary.org/wp-content/uploads/2014/07/Podatkova-pidpriyemtsi-3.jpg)

Броварський прокурор **Микола Гарник** підтримав підприємців та зауважив, що більшість позовних справ вирішується не на користь ОДПІ. У реєстрі позовних справ Броварської податкової інспекції за 2013 рік значиться 202 справи, з яких 169 – не на користь податківців, що не може наштовхувати на відповідні висновки. При цьому він заявив, що працівникам прокуратури вже вдалось притягти до відповідальності 28 працівників податкової. Підприємцям він порекомендував звертатись до нього у разі безпідставних перевірок, щоб прокуратура могла одразу реагувати на такі випадки.

Міський голова **Ігор Сапожко** також висловився за зменшення податкового тиску на місцевий бізнес, адже від роботи підприємств залежить розвиток міста та наповнення бюджету. Щодо начальника ОДПІ він заявив, що на цю посаду необхідно рекомендувати людину, яка давно працює у податковій системі і є мешканцем м. Бровари. Крім того, кандидатури очільників податкової слід погоджувати з органами місцевої влади.

Представників громадськості, які також були присутні на зустрічі, обурила позиція податківця, який протягом двох годин відверто не бажав почути підприємців. «Ми розуміємо, що місцевий бізнес – це жива енергія нашого міста, адже не чиновники, не прокуратура і не податкова створюють робочі місця, сплачують податки та дають змогу розвивати інфраструктуру міста. І якщо внаслідок тиску на бізнес підприємства почнуть закриватись, громадськість не буде стояти осторонь. Ми разом з підприємцями прийдемо під стіні податкової і будемо вимагати змін «правил гри», які діяли при Януковичу і вже давно мали відійти в минуле», - зазначила громадська активістка **Аліна Дяченко**.

Зустріч минулої п’ятниці закінчилась тим, що її учасники домовились зібратись 15 липня для більш конструктивної розмови. Однак у вівторок з податкової ніхто так і не прийшов, тож підприємці вирішили створити робочу групу за участі представників бізнесу та влади для координації роботи щодо діяльності контролюючих органів, моніторингу за роботою податкової та розробки пропозицій щодо дерегуляції економіки та створення атмосфери інвестиційної привабливості міста.

> **Інших суб'єктів підприємницької діяльності міста вони закликають надавати свої пропозиції та зауваження щодо вищезазначених питань до управління економіки Броварської міської ради (вул.Гагаріна, 15, каб. 307, тел.:5-31-35) або контактувати з головою робочої групи – підприємцем Євгенієм Гредуновим.**
