---
title: "Чи з'явиться господар у закинутої будівлі дитячої поліклініки на Торгмаші?"
date: 2015-10-05
author: 
  username: "yschenko"
  display_name: "Ірина Ющенко"
categories: 
  - "rozsliduvannya"
  - "brovary"
tags: 
  - "brovary"
  - "vibir-redaktsiyi"
  - "dytyacha-poliklinika"
  - "novini"
  - "subotnik"
  - "torgmash"
---

**Кілька років поспіль мешканці будинків №6 та 8, що по вул. Красовського (Торгмаш), намагаються достукатися до влади міста і звернути увагу хоча б на одну із цілого ряду проблем у своєму районі - закинене приміщення дитячої поліклініки, яке за 8 років пустування перетворилося на небезпечне сміттєзвалище, адже стало притулком для бомжів, наркоманів і бездомних собак. У будівлі – суцільний туалет, навколо – пляшки, шприци та інші  відходи життєдіяльності, каналізаційні колодязі відкриті, а у кількох метрах від небезпечного пам’ятника архітектури Торгмашу – житловий будинок і дитячий майданчик. Мешканці навколишніх будинків з надією очікують, що у будівлі  все ж  знайдеться господар, навіть подейкують, що її вже забрала гімназія ім. С. Олійника. Інші броварчани стверджують, що закинену будівлю передали одній із релігійних громад. Та поки що ніяких позитивних зрушень ні біля споруди, ні всередині не видно.** **Журналісти "Маєш право знати" намагалися з'ясувати одвічні питання: хто  винен і що робити?**

Торгмаш ніколи не міг похвалитися ні власною площею, ні парком, ні сквером, ні будинком культури. Та і шкіл на  понад 20-тисячний район усього три: №2, гімназія ім. С. Олійника (колишня №4) і приватна «Фортуна».  Дитсадків  стільки ж: «Лісова казка», «Калинка» і «Теремки». Правда, за часів Союзу  ДНЗ було більше, але їх закрили – не було достатньої кількості дітей. Така доля спіткала і дитсадок, що на вул. Красовського. Пізніше  цю будівлю перепрофілювали під  дитячу поліклініку, а в грудні 2007 року на Торгмаші сталася одна із найважливіших подій за останнє десятиліття - по вулиці Олімпійській, 8 було відкрито інноваційний медичний заклад -  «Амбулаторію сімейної медицини», до якої ввійшла перша в Броварах «Медична амбулаторія сімейної медицини» та філія дитячої поліклініки №2. Останню перенесли зі старої будівлі на Красовського.

[![дитяча поліклініка](https://mpz.brovary.org/wp-content/uploads/2015/09/SAM_3113.jpg)](https://mpz.brovary.org/wp-content/uploads/2015/09/SAM_3113.jpg)

[![дитяча поліклініка](https://mpz.brovary.org/wp-content/uploads/2015/09/SAM_3107.jpg)](https://mpz.brovary.org/wp-content/uploads/2015/09/SAM_3107.jpg)

[![дитяча поліклініка](https://mpz.brovary.org/wp-content/uploads/2015/09/SAM_3109.jpg)](https://mpz.brovary.org/wp-content/uploads/2015/09/SAM_3109.jpg)

[![дитяча поліклініка](https://mpz.brovary.org/wp-content/uploads/2015/09/IMG_0480.jpg)](https://mpz.brovary.org/wp-content/uploads/2015/09/IMG_0480.jpg)

[![дитяча поліклініка](https://mpz.brovary.org/wp-content/uploads/2015/09/SAM_3114.jpg)](https://mpz.brovary.org/wp-content/uploads/2015/09/SAM_3114.jpg)

Неодноразово мешканці будинків 6 та 8  зверталися до влади міста із проханням привести до ладу територію навколо колишньої поліклініки. Однак звернення залишилися не почутими, тож  небайдужі  мешканці Торгмашу  організувалися і самі [прибрали територію](https://mpz.brovary.org/sezon-subotnikiv-u-brovarah-vidkrito-meshkantsi-torgmashu-oblagorodili-zakinutu-polikliniku/).

Можливо, за 8 років самотності споруду хтось би і взяв «на поруки», та згідно із законом дитячі заклади перепрофільовувати не можна, тож і простоювала будівля у очікуванні свого господаря. Та, як каже  депутат міської ради **Євген  Гредунов**, мабуть місту вигідно приводити до занепаду комунальне майно, а потім просити в центрального бюджету грошей на його відновлення. Хоча, якщо докладати рук відразу після закриття, пішло б значно менше коштів. Але, здається, у такий спосіб і відбувається відмивання коштів. _«Занепад дитячої лікарні нагадує ситуацію з басейном 9-ої школи та спорткомплексом «Металург», які було добито до «ручки», а потім випрошувалися в центрального бюджету значні  гроші для їхнього відновлення»,_ - каже депутат.

Той факт, що кілька років тому зверталася до броварських можновладців із пропозицією передати приміщення закиненої дитячої поліклініки під початкові класи, директор гімназії ім. С. Олійника **Ольга Козленко** не заперечує.

[![дитяча поліклініка](https://mpz.brovary.org/wp-content/uploads/2015/09/34.jpg)](https://mpz.brovary.org/wp-content/uploads/2015/09/34.jpg)

Однак тоді чиновники цю тему «зам’яли».  Заступник міського голови **Василь Андрєєв**, до якого ми звернулися з проханням пояснити, чому в колишній поліклініці все ж не  облаштували навчання 1-4 класів, ситуацію не коментує. Начальник  управління освіти **Володимир Онищенко** теж відмовчується. А "зам'ята" тема сьогодні набирає неприємних для гімназії обертів. Відповідно до діючого законодавства, гімназійні класи мають розпочинатися лише з 5-го, а при освітньому закладі навчається і початкова ланка, яку Департамент освіти і науки, молоді та спорту дозволив залишити при гімназії  лише на час становлення закладу нового типу на ноги. І тепер, через 15 років, Департамент вимагає від Броварського управління освіти внести змінити в статут  і «понизити» елітний навчальний заклад  -  зробити з гімназії  НВК.

Щоб уникнути такої ротації, початкові класи треба відселити. Треба, та немає куди. Вірніше, є, але запропоноване владою педколективу зовсім не підходить: і до нового мікрорайону на вул. Київській, і до будинку побуту "Ювілейний" добиратися далеко, та і місця під початкову ланку замало.  І хоча в будівлі дитячої поліклініки можна повноцінно облаштувати лише перші класи, та це - через дорогу, і є можливість добудови. Та і місце на Красовського хороше, кажуть у гімназії. Однак  чиновники порахували, що кошти для ремонту закиненої будівлі потрібно виділяти з бюджету не малі, тому вирішили її не чіпати. Натомість пішли простішим шляхом - просити в держави на добудову гімназії. Проект добудови зроблено ще років 6 тому, а от обіцяних грошей від держави так і не дочекалися. Неприємної ситуації, в якій наразі  опинилася гімназія, можна було б уникнути, якби  робилося  все вчасно та по-господарськи, і не лише під вибори. Коли добудують гімназію  – невідомо, тож  єдиному  в Броварах елітному навчальному закладу, скоріш за все, доведеться  позбутися свого зіркового статусу.  У гімназії, яка є одним із найкращих освітніх закладів на Україні, не готові до таких жертв, і  у черговий раз сподіваються на диво, які часто бувають перед виборами.

Натомість історія зі старенькою будівлею дитячої поліклініки отримала несподіваний поворот.

_«У 2013 році представники римо-католицької церкви звернулися в Броварську мерію з проханням надати в оренду для реконструкції під дитячий садочок закинену будівлю поліклініки,_ - розповідає прихожанка римо-католицької церкви **Марина П’янкова.** -  _Орендувати приміщення нам дозволили, однак, згідно із Законом, для цього необхідно оформити і землю, на якій стоїть будівля, адже на неї небуло  ніякої  документації. Уже два роки триває паперова тяганина, так як оформлення землі - довга і дорогокоштуюча процедура. Тільки цьогоріч вдалося вирішили  питання з документами, та щоб отримати  дозвіл на початок будівельних робіт, потрібно ще  не менше року»._

[![дитяча поліклініка](https://mpz.brovary.org/wp-content/uploads/2015/09/SAM_3106.jpg)](https://mpz.brovary.org/wp-content/uploads/2015/09/SAM_3106.jpg)

[![дитяча поліклініка](https://mpz.brovary.org/wp-content/uploads/2015/09/SAM_3115.jpg)](https://mpz.brovary.org/wp-content/uploads/2015/09/SAM_3115.jpg)

Як розповіла Марина, дитячий садок заплановано на 40 дітей - саме таку кількість дозволяють санітарні норми. Це має бути заклад, де навчатиметься малеча за новітніми програмами з пріоритетами розвитку духовно-моральних цінностей. Тож через пару років Торгмаш поповниться ще одним дошкільним навчальним закладом. В очікуванні цієї приємної події мешканцям Торгмашу доведеться ще не раз закачувати рукави і прибирати територію навколо поліклініки,  допоки в неї  з'явиться господар.

**Фото - автора та із сайту МПЗ**
