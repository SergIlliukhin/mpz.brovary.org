---
title: "У повітрі Броварів перевищено вміст діоксиду азоту у 1.5-2 рази"
date: 2016-08-04
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "gdk"
  - "dioksyd-azotu"
  - "dsns"
  - "zabrudnennya-povitrya"
  - "kotelni"
  - "novini"
  - "promyslovi-pidpryyemstva"
  - "tsentralna-geofizychna-laboratoriya"
  - "shkidlyvi-vykydy"
  - "shkidlyvi-rechovyny"
coverImage: "wp-content/uploads/2016/08/1oq-Wtvssk0.jpg"
---

**Броварська міська рада на своєму офіційному сайті [оприлюднила](http://brovary-rada.gov.ua/news/14220.html) інформацію від Державної служби України з надзвичайних ситуацій з посиланням на Центральну геофізичну обсерваторію про стан атмосферного повітря у м.Бровари в першому півріччі 2016 року. Як свідчать викладені дані, у повітрі міста спостерігається підвищений вміст діоксиду азоту, який надходить в атмосферу від промислових підприємств, котелень та автотранспорту. Також на сайті обсерваторії [йдеться](http://www.cgo.kiev.ua/index.php?fn=k_zabrud&f=kyiv&p=1) про двократне перевищення норм діоксиду азоту у броварському повітрі у червні.**

На сайті міськради з'явилася інформація від ДСНС про результати моніторингу атмосферного повітря, яким дихали мешканці міста у першому півріччі 2016 року. Спостереження здійснювали служби Держкомітету гідрометеорології, які надавали дані про концентрацію шкідливих речовин. У Броварах за **І півріччя 2016 р.** було відібрано і проаналізовано **1776** проб атмосферного повітря.

Зокрема, **середні** показники концентрації основних забруднювачів атмосфери були на рівні:

- діоксид азоту – **1,5 ГДК с.д.**
- діоксид сірки – **0,7 ГДК с.д.**
- завислі речовини і оксид вуглецю – **0,3 ГДК с.д.**

**Максимальні** з pазових концентpацій доpівнювали:

- діоксид азоту – **0,7 ГДКм.р**
- оксид вуглецю – **0,4 ГДКм.р.**
- завислі речовини і діоксид сіpки – **0,2 ГДКм.р.**

Що стосується рівня забрудненості важкими металами, то ці показники у місті були значно нижче відповідних ГДК с.д. Середні показники за півріччя зі свинцю були зафіксовані на рівні **0,1 ГДКс.д**., в той же час середньомісячні показники зі свинцю і мангану (марганцю) були максимальні.

> _**Для інформації**:_ Середньодобова гранична допустима концентрація (ГДК с.д.) – це така концентрація хімічної речовини у повітрі, яка при вдиханні протягом невизначено тривалого періоду (все життя) не викликає прямого або опосередкованого шкідливого впливу на організм людини. **Середньодобова ГДК** застосовується у тому разі, коли люди мають постійно жити у забрудненому середовищі, покидаючи його лише зрідка, **максимальна разова ГДК** передбачає перебування людини у забрудненій зоні впродовж 20 (30) хв без подальшої суттєвої шкоди для свого здоров'я.
> 
> ГДК - це допустимі норми вмісту однієї конкретної речовини.  Однак якщо в атмосфері є в наявності кілька небезпечних сполук, то шкода, що наноситься ними, буде підсумовуватися. Відповідно до норм, навіть спільний рівень шкідливих речовин не повинен перевищувати **1**. Слід також враховувати, що ГДК - це показник, що розраховується для фізично здорової людини. А якщо організм людини ослаблений, то вона, а особливо її дихальна система, більше страждає від негативного впливу шкідливих речовин.

Як ідеться у повідомленні на сайті міськради, протягом першого півріччя у повітрі міста відмічався підвищений вміст **діоксиду азоту** і діоксиду сірки, з найвищими значеннями у червні. Вміст інших домішок був стабільним. Відмічається, що за деякими показниками, зокрема оксиду вуглецю і діоксиду сірки, є невелике підвищення їх у повітрі міста у порівнянні з відповідним періодом 2015 року. Вміст діоксиду азоту і завислих речовин не змінився.

Вважається, що оксиди азоту надходять в атмосферу від спалювання палива, від промислових підприємств, електростанцій, печей і котелень, а також від автотранспорту. ГДК діоксиду азоту у повітрі складає 0,2 мг/куб.м.

Також, як [свідчать](http://www.cgo.kiev.ua/index.php?fn=k_zabrud&f=kyiv&p=1) дані Центральної геофізичної обсерваторії, спостереження за станом забруднення атмосферного повітря у **червні 2016 року** в Броварах проводились на одному посту. Визначався вміст чотирьох основних домішок (завислі речовини, діоксид сірки, оксид вуглецю, діоксид азоту) і вміст важких металів. У місті Бровари у червні було відібрано і проаналізовано **288** проб. Висновок: загалом рівень забруднення повітря оцінюється як низький, концентрації майже всіх основних шкідливих речовин не перевищували відповідні ГДКс.д., за винятком забруднення **діоксидом азоту**, вміст якого підвищився в **2 рази** у порівнянні з нормою.
