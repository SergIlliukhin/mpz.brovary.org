---
title: "Броварські чиновники виправдовуються на сесії за сюжети на \"1+1\""
date: 2012-12-26
author: 
  username: "serzhov"
  display_name: "Сергій Севрук"
categories: 
  - "video"
tags: 
  - "1-1"
  - "brovary"
  - "vibir-redaktsiyi"
  - "vinogradova"
  - "miska-rada"
  - "novini"
  - "sesiya"
  - "sos-mistechko"
---

**[![](https://mpz.brovary.org/wp-content/uploads/2012/12/SOS-mistechko.jpg "СОС  містечко")](https://mpz.brovary.org/wp-content/uploads/2012/12/SOS-mistechko.jpg)Зазвичай у питанні "Різне" на сесіях міськради виступають депутати з  пропозиціями чи зауваженнями, а також мер оголошує важливі повідомлення для присутніх. Проте на засіданні міськради 20 грудня слово у "Різному" несподівано взяла заступниця міського голови Лариса Виноградова, яка спеціально для цього вийшла до мікрофону. Предметом виступу координаторки з гуманітарних і соціальних питань став сюжет програми "Гроші" під назвою "Як держава заощаджує на сиротах і водночас заощаджує на їхній допомозі", який 19 грудня вийшов в ефір телеканалу "1+1".**

**"Гроші" про броварське СОС дитяче містечко**

У сюжеті телепрограми "Гроші" висвітлено насамперед позицію жінок, які стали матерями для сиріт, що проживають в будинках сімейного типу на території «СОС дитяче містечко» в Броварах. «СОС дитяче містечко» налічує 12 будинків, в яких мешкає більше шістдесяти дітей, яких забрали сюди з дитячих будинків Київської області, а кожна з жінок виховує від трьох до шести сиріт.

**Сюжет про броварське СОС-містечко**  (з 32:00 по 37:40 хвилину)

Ключовим питанням сюжету стало занепокоєння багатодітних матерів фактом відкриття магазину алкогольних і тютюнових виробів поблизу дитячого містечка. При цьому матері  переконані, що електропостачання торгівельного павільйону відбувається через будинок директора благодійного дитячого закладу, оскільки, за їх словами, електричний кабель до закладу прокладено прямо від будівлі його офісу. Крім того, багатодітні мами жаліються, що їх одну за одною викликають до офісу та примушують підписати заяви, згідно яких їх зарплата від благодійного фонду впаде втричі.

_**Багатодітні мами "підняли бучу" на всю країну**_

За словами пані Виноградової, яка вирішила на сесії міськради прокоментувати цей відеосюжет, матері-вихователі Благодійного фонду «СОС дитяче містечко» почали «піднімати бучу» на всю державу саме через втрату частини заробітної платні від благодійного фонду, не знайшовши інших способів, окрім як підняти тему відкриття поблизу території дитячого закладу магазину з недитячими товарами.

<iframe src="http://www.youtube.com/embed/tcdV7ZMRZ9g" frameborder="0" width="490" height="370" data-link="http://www.youtube.com/watch?v=tcdV7ZMRZ9g"></iframe>

Заступник міського голови зазначила, що станом на сьогоднішній день з усієї кількості дітей в сиротинці, лише сімнадцятеро за походженням броварчани, якими мають опікуватись та контролювати місцеві служби відповідно встановленого державою порядку.

_**Чиновники розповіли про доходи батьків-вихователів**_

Лариса Миколаївна зазначила, що матері-вихователі ставлять питання про те, що в дітей забирають гроші, але протягом 2012 року з державного бюджету через управління праці і соціального захисту населення було виплачено _**1 млн. 216 тис. грн.**_ на утримання дитячих будинків сімейного типу в м. Бровари.  Для прикладу чиновниця озвучила цифри по заробітій платі та допомозі на дітей, яку отримують так звані СОС-мами: одна з матерів-вихователів отримала від держави заробітну плату у розмірі _**63 тис. 531 грн.**_ за рік, крім того, вона отримала чималу суму на утримання дітей і загалом отримала _**225 тис.375 грн.**_ за рік.

_**Війна за дві зарплати**_

Пані Виноградова звернула увагу на те, що наразі триває війна між так званими СОС-мамами і міжнародною благодійною організацією, які до цього часу, крім заробітної плати з державного бюджету, отримували заробітну платню з фонду благодійної організації відповідно укладених з нею угод в розмірі _**3 тис. 261 грн.**_

Чиновниця зазначила, що наразі, ситуація така: мами не можуть бути одночасно батьками-вихователями і матерями СОС-містечка, бо не можна обіймати дві посади і мати дві заробітні плати за одну й ту саму роботу. Благодійний фонд «СОС Дитяче містечко» запропонував мамам укласти трудові договори, якими переведуть їх на посади фахівців соціальної роботи із заробітною платою близько **_1300 грн._** 

> **_А поки багатодітні матері-вихователі б'ють на сполох і консультуються з юристами, місцеві чиновники пообіцяли звернутись до прокуратури, щоб перевірити законність торгівлі спиртнипми напоями та тютюновими виробами у новому магазині, який розташований майже впритул до СОС-містечка, що є домівкою для дітей-сиріт з Київської області._**
