---
title: "У Броварах спіймали причетних до розкрадання державної землі на понад 50 млн. грн. – НАБУ"
date: 2016-05-26
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "brovary"
  - "zatrimannya"
  - "zemlya"
  - "koruptsiya"
  - "nabu"
  - "novini"
  - "rozkradannya"
coverImage: "wp-content/uploads/2016/05/5F072FB8-49E8-4209-9C82-54FD2B0041D7_cx0_cy1_cw0_mw1024_s_n_r1.jpg"
---

**Правоохоронці викрили корупційну схему із привласнення державної землі. Трьох її учасників затримали: екс-керівника Управління Держгеокадастру Броварського району, директора землевпорядної організації та керівника одного із місцевих садівничих товариств. Про це [повідомляє](https://nabu.gov.ua/novyny/nabu-vykrylo-shemu-pryvlasnennya-derzhavnoyi-zemli-vartistyu-ponad-50-milyoniv-gryven) Національне антикорупційне бюро України.**

Як зазначають правоохоронці, затриманих підозрюють в організації привласнення земель загальною площею понад 20 гектарів. Ділянки розташовані в інвестиційно привабливих місцях Київської області. Їхня ринкова вартість перевищує 50 мільйонів гривень.

В антикорупційному бюро повідомляють, що здійснили затримання спільно з прокурорами САП і працівниками Департаменту захисту економіки Національної поліції в Київській області. Осіб затриманих не уточнюють. Водночас, зазначають: проводять заходи щодо встановлення інших учасників корупційної схеми.

Правоохоронці вказують, що покарання за такий злочин передбачене ч. 5 ст. 191 Кримінального кодексу України. Мова йде про привласнення, розтрату майна або заволодіння ним шляхом зловживання службовим становищем. Покарання за це – позбавлення волі на строк від семи до дванадцяти років із конфіскацією майна та унеможливленням обіймати певні посади протягом трьох років.
