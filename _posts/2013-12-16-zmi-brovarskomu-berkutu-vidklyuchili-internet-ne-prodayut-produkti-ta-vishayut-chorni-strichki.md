---
title: "ЗМІ: Броварському \"Беркуту\" відключили Інтернет, не продають продукти та вішають чорні стрічки"
date: 2013-12-16
author: 
  username: "pravoznaty"
  display_name: "Маєш право знати"
tags: 
  - "berkut"
  - "brovis"
  - "brovary"
  - "vibir-redaktsiyi"
  - "kvartiri"
  - "magazin"
  - "novini"
  - "rozgin-maydanu"
coverImage: "wp-content/uploads/2013/12/Berkut.jpg"
---

**[![Беркут](https://mpz.brovary.org/wp-content/uploads/2013/12/Berkut.jpg)](https://mpz.brovary.org/wp-content/uploads/2013/12/Berkut.jpg)Минулого тижня в українських ЗМІ з'явилась інформація про те, що спецпідрозділ МВС «Беркут» у Броварах потерпає від місцевих мешканців та підприємців: спершу броварський провайдер відключив їм доступ до Інтернету, згодом у довколишніх магазинах бійцям припинили продавати хліб та інші продукти, а на паркан довкола частини люди стали вішати чорні стрічки.**

Як [повідомляє газета «День»](http://www.day.kiev.ua/uk/article/cuspilstvo/serce-maydanu), після подій із побиттям спецзагонами мирних мітингувальників 30 листопада броварський інтернет-провайдер «**Бровіс**», який безкоштовно забезепчував доступ до Мережі місцевий "Беркут", відмовився від обслуговування свого клієнта. «_Вони подзвонили і запитали, що трапилось з Інтеренетом. Я пояснив, що ми не будемо більше їх обслуговувати після того, як вони, живучи на наші податки, нас б’ють. Це неправильно_», — пояснив журналісту технічний директор компанії **Олександр Гришук**. За його словами, в спецзагоні до такого рішення провайдера поставилися з розумінням. «_Поки що проблем не виникало. Сподіваюсь, що і не буде_», — додає Олександр.

У свою чергу [газета «Комсомольская правда в Украине» розповідає](https://kp.ua/daily/131213/428963/), що в магазинах, розташованих біля частини, бійцям відмовляються продавати хліб та інші продукти. «_А ще на паркан довкола частини люди вішають чорні стрічки -  розповів виданню співробітник міліції Київської області. – Це тим більш образливо, що 30 листопада броварського «Беркуту» не було на Майдані, він не брав участі у розгоні мітингувальників. А мстяться всім підряд_».

Нагадаємо, що за [інформацією сайту "Наші гроші"](http://nashigroshi.org/2013/11/30/berkutu-yakyj-byv-lyudej-pry-rozhoni-evromajdanu-za-13-miljoniv-roblyat-kvartyry-v-brovarah/) у Броварах до до Нового року мають зробити квартири для співробітників "Беркута". Головне управління МВС України в Київській області за результатами тендерів уклало угоди на реконструкцію адміністративних будівель під житло підрозділу міліції особливого призначення "Беркут", - повідомляється у "Віснику державних закупівель". Збираються реконструювати приміщення в Броварах по вул. Кірова, 53. Реконструкція обійдеться в **12,21 млн грн**. Завершити повинні до кінця року.

Оперативна рота №1 батальйону міліції особливого призначення "Беркут" ГУ МВС України в Київській обл розташована за адресою: вул. Постишева, 1 (неподалік від магазину "Зелена папуга").
