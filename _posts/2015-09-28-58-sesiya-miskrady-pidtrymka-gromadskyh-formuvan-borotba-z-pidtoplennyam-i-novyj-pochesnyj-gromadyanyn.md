---
title: "58 сесія міськради: підтримка громадських формувань, боротьба з підтопленням і новий \"почесний громадянин\""
date: 2015-09-28
author: 
  username: "trydence"
  display_name: "Дмитро Карпій"
categories: 
  - "vlada"
  - "aktsiyi-zahodi"
tags: 
  - "bmr"
  - "vibir-redaktsiyi"
  - "miska-rada"
  - "novini"
  - "sesiya"
coverImage: "wp-content/uploads/2015/09/58-sesiya-BMR00001.jpg"
---

**Минулого четверга, 24 вересня,** **відбулася 58-ма сесія Броварської міської ради, яка, можливо, стала останньою для обранців VI скликання. Депутати розглянули близько 30-ти пунктів порядку денного, де серед іншого йшлося про броварську землю, комунальну власність і податки. Найбільшу увагу та, почасти, жваве обговорення викликали питання про виділення чи невиділення коштів на ремонти доріг, житлово-комунального господарства та відкачування води під час підтоплень у приватному секторі. Також - про фінансування громадських формувань і допомогу бійцям АТО, про дотримання пожежних норм під час будівництва багатоповерхівок і про виконання інвестиційних зобов’язань забудовників перед містом. Окрім того, депутати надавали звання «почесного громадянина» та ввели до складу комісії, відповідальної за декомунізацію, 8-ох нових членів. Водночас, [очікуване](https://mpz.brovary.org/dekomunizatsiya-u-rozpali-u-brovarah-perejmenuyut-blyzko-40-vulyts-perelik/) питання про перейменування вулиць на сесії не розглядали.**

Загалом, тон засідання від початку був неконфліктним. На сесію не виносили вкрай гострих питань. А саме засідання відкрили хвилиною мовчання. 5 вересня пішов із життя багаторічний депутат міської ради та лікар броварської дитячої лікарні **Петро Шкуренко**.

[![58 сесія БМР00002](https://mpz.brovary.org/wp-content/uploads/2015/09/58-sesiya-BMR00002.jpg)](https://mpz.brovary.org/wp-content/uploads/2015/09/58-sesiya-BMR00002.jpg)

**Гроші на дороги та боротьбу із підтопленням**

Першим питанням порядку денного, яке викликало обговорення, стало додаткове [виділення коштів](http://docs.brovary.org/p27182/27.08.2015) на благоустрій і утримання та ремонт житлового фонду. Доповідач, начальник управління житлово-комунального господарства **Галина Плотнікова**, зауважила, що просить ще **300 тис. грн**. на мережі зовнішнього освітлення.

[![58 сесія БМР00024](https://mpz.brovary.org/wp-content/uploads/2015/09/58-sesiya-BMR00024.jpg)](https://mpz.brovary.org/wp-content/uploads/2015/09/58-sesiya-BMR00024.jpg)

Міський голова **Ігор Сапожко** вказав, що додатково хочуть виділити **800 тис. грн.** на техніко-економічне обґрунтування. **100 тис. грн.** – на насосне обладнання для відкачування води під час підтоплень приватного сектора. На об’єднання зливової каналізації по вулиці Київській – іще **100 тис. грн**. Міськрада ухвалила запропоновані правки.

[![58 сесія БМР00054](https://mpz.brovary.org/wp-content/uploads/2015/09/58-sesiya-BMR00054.jpg)](https://mpz.brovary.org/wp-content/uploads/2015/09/58-sesiya-BMR00054.jpg)

Під час обговорення цього питання між одним із громадських активістів і одним із чиновників виникла словесна перепалка. Активіст **Віктор Малофієнко** просив використати кошти на боротьбу із підтопленнями вже зараз, мовляв чекати нема коли. Він наголошував зокрема на необхідності встановити насосну станцію в районі озера Каланча. Також Малофієнко зазначив, що пропонований проект не передбачає вирішення питання з підтопленнями в районі Оболоні.

[![58 сесія БМР00032](https://mpz.brovary.org/wp-content/uploads/2015/09/58-sesiya-BMR00032.jpg)](https://mpz.brovary.org/wp-content/uploads/2015/09/58-sesiya-BMR00032.jpg)

Водночас, заступник міського голови **Григорій Голубовський** запевняв, мовляв зараз неможливо виділити кошти, оскільки техніко-економічне обґрунтування ще перебуває у стадії розроблення.

[![58 сесія БМР00037](https://mpz.brovary.org/wp-content/uploads/2015/09/58-sesiya-BMR00037.jpg)](https://mpz.brovary.org/wp-content/uploads/2015/09/58-sesiya-BMR00037.jpg)

Натомість, зі слів активіста можна було зрозуміти, що Голубовський винний у затягуванні вирішення питання, зокрема у не проведенні технічної робочої групи.

**Оздоровлення бійців АТО**

Міська рада виділила **100 тис. грн.** на оздоровлення вояків АТО цього року. Відповідно до змін до програми, за які проголосували депутати, броварські бійці зможуть відвідувати басейн, сольові шахти та будь-які інші послуги комунального закладу. На цьому наголосив доповідач **Олег Лісогор**, директор комунального підприємства «Оздоровчо-реабілітаційний центр».

[![58 сесія БМР00171](https://mpz.brovary.org/wp-content/uploads/2015/09/58-sesiya-BMR00171.jpg)](https://mpz.brovary.org/wp-content/uploads/2015/09/58-sesiya-BMR00171.jpg)

**Підтримали громадські формування та загони оборони**

Броварські обранці також фінансово підтримали громадські формування з охорони громадського порядку. Окрім того, депутати проголосували за доповнення до проекту від **Віктора Антоненка**, згідно з якими допомогу надаватимуть і загонам оборони й охорони нашого міста.

[![58 сесія БМР00066](https://mpz.brovary.org/wp-content/uploads/2015/09/58-sesiya-BMR00066.jpg)](https://mpz.brovary.org/wp-content/uploads/2015/09/58-sesiya-BMR00066.jpg)

**Безробітних – до роботи**

Депутати проголосували за долучення до громадських і інших робіт безробітних. Саме такі зміни до відповідної програми винесли на розгляд обранців. Зі слів доповідача **Максима Вітра**, директора Броварського міськрайонного центру зайнятості, на це витратять **12 тис. грн**.

[![58 сесія БМР00081](https://mpz.brovary.org/wp-content/uploads/2015/09/58-sesiya-BMR00081.jpg)](https://mpz.brovary.org/wp-content/uploads/2015/09/58-sesiya-BMR00081.jpg)

**Новостворений відділ контролю за будівництвом**

Відтепер у Броварах з’явиться Відділ державної архітектурно-будівельної інспекції. Як зазначив міський голова, після «децентралізаційних» змін до законодавства місцеві органи самоврядування отримали право створювати такі відділи. Раніше функції із контролю в галузі будівництва мав обласний департамент.

[![58 сесія БМР00003](https://mpz.brovary.org/wp-content/uploads/2015/09/58-sesiya-BMR00003.jpg)](https://mpz.brovary.org/wp-content/uploads/2015/09/58-sesiya-BMR00003.jpg)

Під час розгляду цього питання депутат **Євген Гредунов** запропонував створити при новому органі громадську раду, яка слідкуватиме за його діяльністю. Він зауважив, що сьогодні в галузі будівництва існують купа порушень. Наприклад, зі слів обранця, із 13 автівок пожежної охорони жодна не розрахована на гасіння займання вище 9-го поверху. І це при тому, що у Броварах вже давно існують хмарочоси. Також депутат запропонував оприлюднити списки інвесторів, причетних до будівельних порушень.

[![58 сесія БМР00030](https://mpz.brovary.org/wp-content/uploads/2015/09/58-sesiya-BMR00030.jpg)](https://mpz.brovary.org/wp-content/uploads/2015/09/58-sesiya-BMR00030.jpg)

Ігор Сапожко погодився з останньою пропозицією та пообіцяв висвітлити перелік на сайті міськради.

**«Почесний громадянин міста Бровари»**

Депутати проголосували за [надання цього звання](https://mpz.brovary.org/na-pochesnogo-gromadyanyna-brovariv-nominuvaly-golovu-rady-starijshyn-ta-likvidatora-avariyi-na-chaes/) **Василю Троценку**, педагогу та голові Ради старійшин при міському голові. Водночас, іншому кандидату, електромонтажнику, ветерану праці, ліквідатору аварії на ЧАЕС **Миколі Клочковськом**у обранці відмовили. Більшість присутніх під час голосування утримались, а семеро проголосували проти.

**Декомунізаційна комісія стала більшою**

Під час сесії підтримали вхід до складу комісії з питань найменувань і пам’ятних знаків 8-ми нових членів. Троє із них – члени робочої групи з числа активістів і краєзнавців, які цього літа-осені готували пропозиції щодо перейменування вулиць і демонтажу комуністичної символіки в нашому місті: **Раїса Щербакова**, **Бажен Левковець** і **Дмитро Карпій**. Також до комісії увійшов броварський краєзнавець **Василь Сердюк** і представник ветеранів-будівельників **Микола Юрченко**. Решту нових членів – **Тамару Дудку**, **Василя Власюка** та **Валерія Поліщука** – вважають наближеними до міської влади та [противниками декомунізації](https://mpz.brovary.org/istorychne-neviglastvo-chy-konflikt-pokolin-chomu-u-brovarah-demontuyut-lyshe-try-memorialni-doshky/).

Слід зазначити, що рішенням також виключили двох членів комісії, які вже тривалий час не відвідували засідань – Надію Пігнасту та Павла Різаненка. Варто зауважити, що останній вже три роки є народним депутатом. Водночас, питання про вихід зі складу комісії Людмили Жеребцової, Анатолія Лемпіцького, Володимира Онищенка та Клавдії Сдобнякової, яких звинувачують у [некомпетентності](https://www.slideshare.net/DmytroKarpiy/20150623-53170557) та [саботажі](https://www.slideshare.net/DmytroKarpiy/20150702-53170797) декомунізації, не розглядали.

> Із переліком питань, які виносили на голосування, можна ознайомитись [за посиланням](http://docs.brovary.org/p27139/26.08.2015/136). У списку не вказані декілька додаткових питань, які також розглянули на засіданні. Більшість проектів рішень можна знайти на сайті  [docs.brovary.org](http://docs.brovary.org/).

**Фото – Микола Кожемяко**
