---
title: "Гаражний меморандум так і не підписали, збори у Броварській міськраді закінчились нічим - ФОТО"
date: 2017-03-10
author: 
  username: "pravoZnaty"
  display_name: "Маєш право знати"
categories: 
  - "hromada"
  - "novyny"
tags: 
  - "brovary"
  - "garazhi"
  - "zibrannya"
  - "znesennya"
  - "konflikt"
  - "memorandum"
  - "nezgoda"
  - "novini"
  - "porozuminnya"
coverImage: "wp-content/uploads/2017/03/Memorandum-garazhi-zbory-10.03.2017_00001.jpg"
---

**Сьогодні в малій залі виконкому Броварської міської ради відбулися збори за участі прихильників і противників знесення незаконно встановлених гаражів. Протягом останніх тижня-двох сторони мали [узгодити текст меморандуму про порозуміння](https://mpz.brovary.org/garazhnyj-konflikt-memorandum-pro-porozuminnya-spodivayutsya-pidpysaty-vzhe-10-bereznya/), досягши компромісу. У результаті, під час сьогоднішнього засідання учасники згоди не дійшли, нарада переросла в конфлікт і з’ясування стосунків та закінчилась без жодного результату.**

Мала зала виконкому була майже вщерть заповнена громадянами. Від початку стало зрозуміло, що в приміщенні є люди, які не готові приставати на ті чи інші компромісні пропозиції. Водночас, частина власників гаражів пропонувала не гальмувати процес на цьому етапі та рухатись далі.

Активіст **Віталій Кусташ** запропонував, щоби адміністрація міста встановила чіткі «правила гри», оскільки в такому складі учасників обговорення компромісу знайти неможливо. Тим часом, **Олег Покляцький** висловився за те, щоби більшість присутніх людей покинула приміщення. Мовляв, нехай залишаться по 2 людини від кожного куточка Броварів, так буде легше досягти згоди.

[![](https://mpz.brovary.org/wp-content/uploads/2017/03/Memorandum-garazhi-zbory-10.03.2017_00004.jpg)](https://mpz.brovary.org/wp-content/uploads/2017/03/Memorandum-garazhi-zbory-10.03.2017_00004.jpg)

Однак і такі пропозиції знайшли спротив. Більше того, конфліктні ситуації спалахували, навіть, між нібито однодумцями. Зокрема, власник гаража та активіст **Дмитро Дубонос** звинуватив депутата **Олексія Здоровця** у тому, що обранець на темі гаражного меморандуму займається політикою.

[![](https://mpz.brovary.org/wp-content/uploads/2017/03/Memorandum-garazhi-zbory-10.03.2017_00016.jpg)](https://mpz.brovary.org/wp-content/uploads/2017/03/Memorandum-garazhi-zbory-10.03.2017_00016.jpg)

У результаті, головуючий на засіданні, перший заступник мера, **Олександр Резнік** попрощався з присутніми і покинув приміщення. Після цього пішли геть і решта учасників зібрання.

> Нагадаємо, сьогодні під час засідання земельної комісії депутати серед інших розглядали питання надання громадянам земельних ділянок в оренду для встановлення гаражів. З огляду на кампанію зі знесення гаражів, обранці засумнівалися в намірах громадян, які подали заяви. Вони [вирішили відділити справжніх інвалідів від «підробних»](https://mpz.brovary.org/brovarski-deputaty-ne-dadut-vstanovyty-garazhi-fejkovym-osobam-z-invalidnistyu/).

**Фото - Дмитро Карпій**
