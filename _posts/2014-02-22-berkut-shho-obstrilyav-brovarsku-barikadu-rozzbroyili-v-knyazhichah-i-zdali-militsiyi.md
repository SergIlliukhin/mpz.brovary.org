---
title: "«Беркут», що обстріляв броварську барикаду, роззброїли в Княжичах і здали міліції - ВІДЕО"
date: 2014-02-22
author: 
  username: "kachor"
  display_name: "Андрій Качор"
tags: 
  - "vibir-redaktsiyi"
  - "novini"
---

**[![_DSC7200](https://mpz.brovary.org/wp-content/uploads/2014/02/DSC7200.jpg)](https://mpz.brovary.org/wp-content/uploads/2014/02/DSC7200.jpg)****Два з половиною десятка «беркутівців» близько опівночі  22 лютого були  доставлені повстанцями до броварського міськвідділу міліції. Перед цим ополченці заблокували бійців спецпідрозділу в центрі села Княжичі, куди автобус з «Беркутом» устиг доїхати після сутички на броварській барикаді.**

Нагадаємо, що сьогодні увечері невідомий автобус обстріляв пост ДАІ на Биківні. Білий ПАЗ їхав з Києва в бік Броварів і спровокував перестрілку на КПП. Після цього автобус дістався до броварської барикади, де проігнорував вимогу повстанців дати можливість провести огляд транспорту. Замість того, аби зупинитися, з автобусу було випущено кілька автоматних черг по броварчанам, в результаті чого був поранений в ногу десятикласник Дмитро Кузьменко.  Повстанці встигли кинути перед автобусом металеві шипи, пробивши йому колеса. Утім автобус продовжив рух по окружній дорозі, на його переслідування кинулись кілька автівок з барикад.

Автобус вдалось наздогнати в селі Княжичі. Там «беркутівці» покинули транспорт і роззосередились по селу, періодично відстрілюючись від переслідувачів. Почувши звук автоматних черг, селяни дістали мисливські рушниці й почали полювання на спецпризначенців. Зрештою нападників вдалося заблокувати в одному з гуртожитків («Камелія»). На той час до Княжич вже прибули броварські міліціонери, а також підкріплення з київського Майдану. Люди розуміли, що в «беркутівців» невдовзі скінчаться набої і спецпризначенців можна буде взяти. Частина з повстанців закликала народ розстріляти «Беркут» на місці, частина пропонувала лишити їх в селі в якості полонених, інші – роззброїти та відпустити назад в Суми – саме звідти цей підрозділ був перекинутий в Київ.

<iframe src="//www.youtube.com/embed/xLM_SweMzsg" height="315" width="560" allowfullscreen frameborder="0"></iframe>

На переговори до протестувальників вийшов командир спецпризначенців, який відразу був сильно побитий та евакуйований «швидкою». Після цього до села прибув народний депутат **Павло Різаненко,** а також **Юрій Луценко** та один із сотників Майдану. Зрештою було прийнято рішення роззброїти спецпризначенців та відвезти їх до броварського міськвідділу міліції.

[![_DSC7203](https://mpz.brovary.org/wp-content/uploads/2014/02/DSC7203.jpg)](https://mpz.brovary.org/wp-content/uploads/2014/02/DSC7203.jpg)

[![_DSC7218](https://mpz.brovary.org/wp-content/uploads/2014/02/DSC7218.jpg)](https://mpz.brovary.org/wp-content/uploads/2014/02/DSC7218.jpg)

До міськвідділу «Беркут» доправили близько першої години ночі. При спілкуванні з журналістами «беркутівці» заявили, що в людей не стріляли, а навпаки – самі стали жертвами нападу.

<iframe src="//www.youtube.com/embed/wLXOopd47j8" height="360" width="480" allowfullscreen frameborder="0"></iframe>

У свою чергу начальник міліції з громадської безпеки Руслан Хартанович повідомив, що серед спецпризначенців є поранений: з вогнепальним пораненням голови його відвезли у броварську лікарню. Пізніше стало відомо, що це неправда: лікарі запевнили, що йдеться лише про струс мозку.

[![_DSC7216](https://mpz.brovary.org/wp-content/uploads/2014/02/DSC7216.jpg)](https://mpz.brovary.org/wp-content/uploads/2014/02/DSC7216.jpg)

Також вдалось з’ясувати, що двох бійців станом на момент публікації, досі не вдалося знайти: вони зникли в районі княжицьких боліт. Зранку «беркутівців», які здійснили напад на броварську барикаду та відкрили автоматний вогонь по місцевому школяру, планують відправити до Сум у супроводі народних депутатів.

**_Фото - Марії Придьми_**
