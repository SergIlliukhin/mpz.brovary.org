---
title: "Блаженнійший Любомир Гузар у Броварах: про Андрія Шептицького,  вибори і стосунки з Росією"
date: 2015-10-12
author: 
  username: "yschenko"
  display_name: "Ірина Ющенко"
categories: 
  - "brovary"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "greko-katolytska-tserkva"
  - "guzar"
  - "mkts-prometej"
  - "novini"
---

**9 жовтня Бровари відвідав**  **архієпископ, кардинал Католицької церкви** **Любомир Гузар. Мета приїзду - розповісти про Андрія Шептицького: єпископа Української греко-католицької церкви, графа, митрополита, благодійника, мецената, інтелектуала, котрий був і залишається для багатьох прикладом любові,  доброти та безкорисливого служіння людям. Приїзд приурочено до 150-ї річниці із дня народження Митрополита. Попри поважний вік Любомира Гузара, його промова, як і завжди, відзначилася ясністю розуму, високою духовністю і почуттям доброго гумору. Під час годинного діалогу із благочинним, який відбувався у формі «запитання-відповіді», віряни почули думку архієпископа не лише стосовно деяких моментів із життя Митрополита Шептицького, а і військових подій у державі, взаємовідносин України з Росією та майбутніх виборів.**

Прикро, але анонсування такої значущої для міста події не було належним, тож у малій залі МКЦ «Прометей» зібралося лише близько сотні броварчан. Та не меншою була і кількість запитань, на які миряни хотіли почути відповіді з уст блаженнійшого.

[![Гузар](https://mpz.brovary.org/wp-content/uploads/2015/10/13.jpg)](https://mpz.brovary.org/wp-content/uploads/2015/10/13.jpg)

[![Гузар](https://mpz.brovary.org/wp-content/uploads/2015/10/21.jpg)](https://mpz.brovary.org/wp-content/uploads/2015/10/21.jpg)

[![Гузар](https://mpz.brovary.org/wp-content/uploads/2015/10/12.jpg)](https://mpz.brovary.org/wp-content/uploads/2015/10/12.jpg)

Перед тим, як розпочати діалог, присутні разом із прихожанами **парафії Трьох Святителів УГКЦ міста Бровари** (настоятель - Олег Панчиняк) виконали гімн усіх православних християн – молитву «Отче наш».

[![Гузар](https://mpz.brovary.org/wp-content/uploads/2015/10/24.jpg)](https://mpz.brovary.org/wp-content/uploads/2015/10/24.jpg)

Вступне слово Любомир Гузар розпочав саме з постаті Митрополита. Посилаючись на приклад із життя Шептицького, який багатодітній вдові зробив приємне організувавши її сімейству екскурсію, благочинний наголосив: поряд завжди є люди, яким можна зробити приємність.

[![Гузар](https://mpz.brovary.org/wp-content/uploads/2015/10/6.jpg)](https://mpz.brovary.org/wp-content/uploads/2015/10/6.jpg)

На запитання отця Олега про Митрополита, який у 1941 році у Львові вітав прихід німців, благочинний пояснив, що Шептицький був радий лише зміні влади, бо більшовики чинили розправу над мирними людьми (у в'язницях знайдено багато закатованих НКВСівцями). Однак він не міг передбачити повну картину наступних подій, адже за німецьким військом прийшло гестапо.

Відповідаючи на запитання про актуальність сьогодні екуменізму _(рух за об’єднання і взаєморозуміння між християнами різних конфесій),_ блаженніший наголосив: Бог створив одну церкву, тому об’єднання 4 гілок – справа, яка угодна Богу, і є нашим обов’язком. А тих, хто через «глупоту і гордість» чинить розбрат і у своїх рядах не може навести лад,  радить «випрати батогом».

Хоча темою зустрічі була постать Митрополита, та людей хвилювали і теми сьогодення. На запитання про те, як українці мають поводити себе з Росією, аби припинилася війна, Любомир Гузар відразу підкреслив, що не дуже компетентний у мілітаристських питаннях, та найправильнішим рішенням бачить молитву за ворогів, яка благословляє український і російський народи любити свою батьківщину як патріоти. І не заважати один одному бути самим собою.

[![Гузар](https://mpz.brovary.org/wp-content/uploads/2015/10/1.jpg)](https://mpz.brovary.org/wp-content/uploads/2015/10/1.jpg)

[![Гузар](https://mpz.brovary.org/wp-content/uploads/2015/10/3.jpg)](https://mpz.brovary.org/wp-content/uploads/2015/10/3.jpg)

_«Політики мають пам’ятати, що йдучи на вибори - ідуть служити людям»,_ - таку пораду дав блаженніший тим, хто збирається балотуватися. І хоча політика сьогодні має погану репутацію, та попри недовіру до слуг народу, це - найкращий спосіб покращити життя людей та робити більше добра, вважає архієпископ. Людей наставляє не скиглити, не чекати від влади обіцяної манної з неба, не сподіватися на когось, як це було за часів Союзу, а закачувати рукави та більше працювати самим. На помилки та недоробки одне одного рекомендує вказувати, але «второпно» - делікатно, щоб людина хотіла виправити їх і більше не повторювати. А священнослужителів, які збагачуються за рахунок церкви, радить карати. Саме так робив Шептицький, адже _«священник, який не старається жити так, як проповідує, замість будувати – нищить»_.

[![Гузар](https://mpz.brovary.org/wp-content/uploads/2015/10/20.jpg)](https://mpz.brovary.org/wp-content/uploads/2015/10/20.jpg)

Запитань від присутніх надійшло багато, однак час зустрічі, яка, здобрена добрим гумором блаженнійшого, вийшла щирою, теплою і легкою, швидко минув. Наприкінці заходу міський голова від усієї громади подякував Любомиру Гузару за візит до Броварів. Наостанок архієпископ благословив представників броварських пластунів на благу діяльність - патріотичне виховання молоді на засадах християнської моралі. І вкотре закликав усіх присутніх чинити добро та служити людям.

[![Гузар](https://mpz.brovary.org/wp-content/uploads/2015/10/16.jpg)](https://mpz.brovary.org/wp-content/uploads/2015/10/16.jpg)

 

[![Гузар](https://mpz.brovary.org/wp-content/uploads/2015/10/15.jpg)](https://mpz.brovary.org/wp-content/uploads/2015/10/15.jpg)

[![Гузар](https://mpz.brovary.org/wp-content/uploads/2015/10/11.jpg)](https://mpz.brovary.org/wp-content/uploads/2015/10/11.jpg)

**Фото - Світлана Яцив**
