---
title: "Наболіло – «заради чого ми боролися»?"
date: 2014-06-04
author: 
  username: "plaksya"
  display_name: "Юрій Плакся"
categories: 
  - "kolonka-avtora"
tags: 
  - "kishhuk"
  - "kostyantin-bondarye"
  - "yuriy-plaksya"
coverImage: "wp-content/uploads/2014/06/2323.jpg"
---

У ![2323](https://mpz.brovary.org/wp-content/uploads/2014/06/2323.jpg)цю рокову ніч з 18го на 19те лютого, на майдані було дуже гаряче. Вогонь, вода, кулі, чорні шоломи а на противагу – молитва тисяч людей. Дзвін у вухах, стан на межі втрати свідомості та плечі підтримки бойових товаришів. Аж раптом, як стріла, як блискавка, як голос землі - крик **«Ми Бровари, піднімем наші прапори»**. Вдивляюсь у натовп – наші, рідні, молоді хлопці у перших рядах скандують цю «речівку». Це броварські Герої, деяким по 16-17 років. Ні кроку назад, зімкнули ряди, пліч о пліч, молодий та старий, були і жіночі руки.

Темінь спала, вогонь вчув, застогнала Україна, заплакала... Стала у висотні дозору «Небесна сотня»…

Добро завжди перемагає зло, лише потрібно вміти це зло розпізнати, бо воно таке підступне, вміло маскується.

Броварщина - рідний, мальовничий край, де проживають добрі та щирі люди. З давніх часів наші предки боронили цю землю від ворогів. Але сьогодні ворог інший. Він непомітно проникає у наші серця, наші душі – він сковує нашу свідомість. Брехня, корупція, зрада – за масками інформаційних війн.

На майдані були не лише Герої, були й перевертні. Коли майдан закликав громаду створювати «народні ради», небайдужі броварчани зібрались на віче та згуртували навколо себе людей, які присягнули змінити життя на краще. Ця народна рада бореться і сьогодні, адже броварщина переповнена корупцією, брехнею та не щирістю.

У цей час, пан Кищук підступно паралельно створив імітацію іншої народної ради. Він поставив військову палатку у Броварах, написав на ній «Народна рада», сфотографувався та мерщій на майдан. Проголосив зі сцени майдану про створення ним народної ради. ІМІТАЦІЯ!

Пане Кищук, Ви обманули майдан! Ті здобутки, які вибороли Герої, ті сльози матерів, скорбота, червона окроплена кров’ю бруківка – Ви все це зневажили.

Коли громада броварщини дізналася що Кищук розглядається як кандидат на посаду голови райдержадміністрації броварського р-ну, обурені мешканці пішли з плакатами та протестами до Верховної ради, Адміністрації Президента та обласного штабу партії  ВО «Батьківщина», вручивши всім листи незгоди та надавши інформацію щодо причетності Кищука в рейдерських схемах, які підкреслюють його аморальність. У відповідь – тиша. Коли Кищука не схвалила профільна комісія ОДА, постало запитання - «Як така людина могла бути призначена на посаду голови райдержадміністрації та хто на себе взяв цю відповідальність»?

Важко не згадати протеже Кищука, керівника обласної партії «Батьківщина», депутата Верховної ради – Костянтина Бондарєва. Він тягнув йог на цей п’єдестал незважаючи ні на громаду, ні на мораль.

Коли на сцені майдану стояли разом опозиційні лідери - це було логічно та зрозуміло. Але коли я ініціював об’єднання у рідному краю усіх громадських активістів, опозиційних партій до боротьби проти місцевої корупції та несправедливості, Бондарєв відсторонив броварський осередок партії «Батьківщина» від цієї ініціативи, що обурило членів партії та громадськість. Мотивація – «Удар, Свобода, купки активістів – це наші вороги, бо вони домінують над нами».

Я, як член партії «Батьківщина» свято вірив у справедливі меседжі, ідеологію, не мирився із несправедливістю щодо ув’язнення лідера, гуртував людей навколо себе та брав участь в усіх мітингах у її підтримку. Але прийшов час розчарувань!

Сьогодні оцінка дана кожному!

Здобутки майдану є!

Броварщину не обманути!
