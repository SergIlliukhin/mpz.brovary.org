---
title: "Ворожіння на Генплан: доступ до документів 1999 року спричинив \"100 питань до \"Діпроміста\""
date: 2015-06-04
author: 
  username: "komarovskyj"
  display_name: "Комаровський Олексій"
categories: 
  - "announce"
  - "hromada"
tags: 
  - "brovary"
  - "vibir-redaktsiyi"
  - "genplan"
  - "gromada"
  - "dipromisto"
  - "misto"
  - "novini"
  - "shtab"
  - "shtab-z-rozrobki-zmin-do-genplanu"
coverImage: "wp-content/uploads/2015/06/gadannya-shtab-16.jpg"
---

**Уже сьогодні о 17:00 у залі засідань Броварської міської ради відбудеться четверте засідання [Штабу з підготовки та громадського обговорення змін до Генерального плану Броварів](http://brovary.kiev.ua/rozporyadzhennya-m%D1%96skogo-golovi-v%D1%96d-03042015-%E2%84%9650-od-pro-stvorennya-shtabu-shchodo-rozrobki-ta-gromad). Після значної перерви, що тривала понад місяць (нагадаємо, востаннє громадськість та чиновники  разом [збиралися 23 квітня](https://mpz.brovary.org/dostup-do-genplanu-za-10-tisyach-griven-chi-pogoditsya-vlada-na-noviy-variant-znyattya-grifu-dsk/)) Штаб планує продовжити свою роботу й перейти на наступний етап - від вивчення документації до її аналізу.**

Річ у тім, що за час вимушеної «перерви» сталася подія, значимість якої, схоже, поки що не усвідомила навіть та активна частина громади, яка найбільше її добивалася: Броварська міська рада відкрила доступ до раніше дуже "секретного" документа - Генерального плану Броварів у редакції 1999 року. А точніше чиновники надали цю документацію членам Штабу по генплану, який вони, не зволікаючи, оцифрували та оприлюднили на сайті, присвяченому Генплану Броварів - **[http://genplan.brovary.org](http://genplan.brovary.org)**.

Щоб краще зрозуміти, що саме має відбутись на сьогоднішньому засіданні, згадаємо, що йому передувало, й спробуємо це зробити у дещо жартівливій формі — свого роду ворожінні на картах.

**Що було: майже «похорони» Штабу і воскресіння**

Все починалося досить оптимістично: у березні, коли, здавалось, міська рада ось-ось ухвалить проект нової редакції Генерального плану Броварів, громада [висловила свій протест і добилася того, щоб цього не відбулось](https://mpz.brovary.org/genplan-dlya-brovarchan-gromada-mista-zmusila-sapozhka-znyati-punkt-z-sesiyi-ta-provesti-sluhannya/). Підстави для цього були вагомі: головний інвестор мало того, що вплутався у [скандал із земельною аферою у 95 га](https://mpz.brovary.org/imenem-ukrayini-sud-vchergove-pidtverdiv-nezakonnist-vidchudzhennya-95-gektariv-u-brovarah/), так ще й хотів побудувати на цій земельній ділянці фармацевтичний завод.

Здобутки громади не обмежилися скасування затвердження проекту нового генплану міста. Активісти [пішли далі й домоглись](https://mpz.brovary.org/sapozhko-pogodivsya-prodovzhiti-obgovorennya-genplanu-brovariv-ta-perenesti-gromadski-sluhannya/) того, щоб у Броварах було проведене повноцінне громадське обговорення основоположного для розвитку міста документа, для чого власне і було створено [Штаб з підготовки і обговорення змін до Генерального плану міста Бровари](https://mpz.brovary.org/shtab-po-rozrobtsi-zmin-do-genplanu-brovariv-planuye-pochati-z-viroblennya-strategiyi-rozvitku-mista/). Причому склад цього органу сформувався на демократичних засадах: усі охочі громадські активісти та організації змогли до нього ввійти.

Однак далі позитивні прагнення та ініціативи розбилися об [скелю бюрократичної машини влади:](https://mpz.brovary.org/shtab-zi-zv-yazanimi-rukami-chinovniki-vidmovili-aktivistam-v-dostupi-do-chinnogo-genplanu-brovariv/) необхідна для роботи містобудівна документація для вивчення не надавалася, усі пропозиції від громадськості вимагали подавати у письмовій формі та через канцелярію, при цьому на кожне звернення відповідь мала надаватись протягом місяця. У протоколах засідань штабу не відображались ключові рішення та позиції сторін, вимоги членів штабу не виконувались тощо.

[![гадання-штаб (9)](https://mpz.brovary.org/wp-content/uploads/2015/06/gadannya-shtab-9.jpg)](https://mpz.brovary.org/wp-content/uploads/2015/06/gadannya-shtab-9.jpg)

[![гадання-штаб (15)](https://mpz.brovary.org/wp-content/uploads/2015/06/gadannya-shtab-15.jpg)](https://mpz.brovary.org/wp-content/uploads/2015/06/gadannya-shtab-15.jpg)

У міській владі чудово розуміли — без оприлюднення містобудівної документації 1999 року Штаб буде просто «із зав’язаними руками», адже «зміни до генерального плану» — це зміни до «чогось», а коли цього «чогось» немає, то й немає можливості аналізувати «зміни». Чому міська влада так уперто ховала від громадськості містобудівну документацію, посилаючись то на заборону від розробника генплану — Українського державного науково-дослідного інституту проектування міст «Діпромісто», то на гриф секретності «Для службового користування», залишається лише здогадуватися.

[![гадання-штаб (7)](https://mpz.brovary.org/wp-content/uploads/2015/06/gadannya-shtab-7.jpg)](https://mpz.brovary.org/wp-content/uploads/2015/06/gadannya-shtab-7.jpg)

[![гадання-штаб (19)](https://mpz.brovary.org/wp-content/uploads/2015/06/gadannya-shtab-19.jpg)](https://mpz.brovary.org/wp-content/uploads/2015/06/gadannya-shtab-19.jpg)

Активісти припускають, що за часи своєї діяльності міська влада так «нагосподарювалася» із землею та забудовами у місті, що це питання лежить вже у кримінальній площині, а ухвалення нового проекту генерального плану майстерно би прикрило усі «грішки» міської влади. Відтак чиновники були готові на все, аби лиш не дати громадськості доступу до Генплану 1999 року.

Крім того, затягуючи роботу Штабу, поки б він сам не «помер», влада, вочевидь, хотіла воліла б дотягнути до місцевих виборів. А там — або звинуватила б саме громаду у бездіяльності і ухвалила б у підсумку проект без обговорення (чи зі штучно-показовим обговоренням), або ж (якби програла вибори) переклала б усю відповідальність на нову команду.

Проте сценарій чиновників не вдався і їм довелось таки відкрити доступ до "секретної" документації. Що тут зіграло вирішальну роль - чи то безкопромісна позиція громадськості, чи то зміни в українському законодавстві, чи то рішучість броварського народного обранця, який зробив з цього приводу офіційний депутатський запит у Верховній Раді - сказати важко. Можливо, все разом.

[![гадання-штаб (2)](https://mpz.brovary.org/wp-content/uploads/2015/06/gadannya-shtab-2.jpg)](https://mpz.brovary.org/wp-content/uploads/2015/06/gadannya-shtab-2.jpg)

[![гадання-штаб (14)](https://mpz.brovary.org/wp-content/uploads/2015/06/gadannya-shtab-14.jpg)](https://mpz.brovary.org/wp-content/uploads/2015/06/gadannya-shtab-14.jpg)

Можна припустити, що запит нардепа **Павла Різаненка** таки став останньою краплею. Можливо, розуміючи, що вся «бурхлива містобудівна діяльність останніх років» буде не просто оприлюднена, а цим питанням ще й займеться прокуратура, міська влада відреагувала досить широким жестом. Після того, як посилаючись на зміни у законодавстві, Різаненко аргументовано довів, що підстав для надання містобудівній документації грифу ДСК немає і вона підлягає оприлюдненню (при цьому ще недвозначно заявив, що порушення закону є предметом розгляду прокуратури), міська влада досить швидко надала членам штабу всю документацію генерального плану (редакція 1999 р.).

[![Запит Різаненка 1](https://mpz.brovary.org/wp-content/uploads/2015/06/Zapit-Rizanenka-1.jpg)](https://mpz.brovary.org/wp-content/uploads/2015/06/Zapit-Rizanenka-1.jpg)  [![Запит Різаненка 2](https://mpz.brovary.org/wp-content/uploads/2015/06/Zapit-Rizanenka-2.jpg)](https://mpz.brovary.org/wp-content/uploads/2015/06/Zapit-Rizanenka-2.jpg) [](https://mpz.brovary.org/wp-content/uploads/2015/06/Zapit-Rizanenka-2.jpg)

Коли, здавалося, що всі ідеї та починання громади вже «поховані», ситуація обернулася так, що знову з’явилася надія на те, що процес розробки та обговорення головної містобудівної документації проходитиме у цивілізованому та конструктивному руслі.

**Що є: дві сотні питань до розробника генплану**

Увесь цей час, поки тривала боротьба за доступ до документації 1999 року, активісти не сиділи, склавши руки. Зокрема члени ініціативи «Нове місто — Бровари», які входять до складу штабу, підготували проект під назвою «100 питань до «Діпроміста», де зібрали й узагальнили свої зауваження до напрацювань проектного інституту. Основну аналітичну роботу зробили активісти **Ірина Нікітчина** та **Бажен Левковець**. Ознайомитись із запитаннями можна на сайті, який громада спеціально створила для [обговорення Генплану Броварів](http://genplan.brovary.org/zapytannia-po-henplanu).

[![гадання-штаб (11)](https://mpz.brovary.org/wp-content/uploads/2015/06/gadannya-shtab-11.jpg)](https://mpz.brovary.org/wp-content/uploads/2015/06/gadannya-shtab-11.jpg)

[![гадання-штаб (17)](https://mpz.brovary.org/wp-content/uploads/2015/06/gadannya-shtab-17.jpg)](https://mpz.brovary.org/wp-content/uploads/2015/06/gadannya-shtab-17.jpg)

**Що буде: зустріч із "Діпромістом"**

Передбачається, що на сьогоднішньому засіданні члени Штабу обговорять усі питання (не лише ініціативної групи «Нове місто — Бровари», а усіх активістів та організацій, що входять до нього) та сформують загальний пакет питань до розробника генерального плану — інституту «Діпромісто», з тим, щоб уже за тиждень провести розширене засідання Штабу за участі фахівців «Діпроміста».

[![гадання-штаб (13)](https://mpz.brovary.org/wp-content/uploads/2015/06/gadannya-shtab-13.jpg)](https://mpz.brovary.org/wp-content/uploads/2015/06/gadannya-shtab-13.jpg)

[![гадання-штаб (20)](https://mpz.brovary.org/wp-content/uploads/2015/06/gadannya-shtab-20.jpg)](https://mpz.brovary.org/wp-content/uploads/2015/06/gadannya-shtab-20.jpg)

**Чим серце заспокоїться: повернення в минуле не буде**

Події засвідчили, що нудної атмосфери на сьогоднішньому засіданні не буде. Не буде усіляких вихилясів аж до відміни заходу, як це було 14 травня, коли недоцільність проведення засідання аргументували відсутністю документаці, не буде усіляких «підніжок» з боку влади. Не той тепер час і обставини.

[![гадання-штаб (10)](https://mpz.brovary.org/wp-content/uploads/2015/06/gadannya-shtab-10.jpg)](https://mpz.brovary.org/wp-content/uploads/2015/06/gadannya-shtab-10.jpg)

[![гадання-штаб (16)](https://mpz.brovary.org/wp-content/uploads/2015/06/gadannya-shtab-16.jpg)](https://mpz.brovary.org/wp-content/uploads/2015/06/gadannya-shtab-16.jpg)

Засідання має всі шанси вийти повноцінним і, головне, плідним. Зрештою, не будемо гадати, а дочекаємося початку. Розвиток подій буде відомий уже незабаром.
