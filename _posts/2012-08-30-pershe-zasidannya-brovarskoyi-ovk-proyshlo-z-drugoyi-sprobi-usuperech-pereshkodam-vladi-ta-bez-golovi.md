---
title: "Перше засідання броварської ОВК пройшло з другої спроби, усупереч перешкодам влади та без голови"
date: 2012-08-30
author: 
  username: "Aleechka"
  display_name: "Аліна Дяченко"
tags: 
  - "vibir-redaktsiyi"
  - "vibori"
  - "vibori-2012"
  - "zasidannya-ovk"
  - "kovbasa"
  - "kulichenko"
  - "logovchenko"
  - "novini"
  - "ovk"
  - "okruzhna-viborcha-komisiya"
  - "sidanich"
  - "tsvk"
coverImage: "wp-content/uploads/2012/08/OVK.jpg"
---

[![](https://mpz.brovary.org/wp-content/uploads/2012/08/OVK.jpg "ОВК")](https://mpz.brovary.org/wp-content/uploads/2012/08/OVK.jpg)Вчора, 29 серпня, згідно з законом про вибори мали відбутись перші засідання окружних виборчих комісій. Однак броварська виборча комісія мала всі шанси так і не розпочати свою роботу. Вдень члени ОВК не могли видзвонити голову комісії, яка мала скликати установче засідання, а ввечері їх просто відмовились пускати до приміщення, яке ЦВК визначила місцем роботи окружної комісії та яке є юридичною адресою ОВК у 97-му виборчому окрузі.

**Перша спроба та скарга в ЦВК**

Близько 11-ої години ранку у міськрайонному Центрі зайнятості (вул. Кірова, 92) почали збиратись члени окружної комісії, кандидати, громадськість та журналісти. Ініціатором проведення зустрічі членів ОВК виступила заступник голови комісії **Клавдія Семенівна Ковбаса** (квота фракції "Блок Юлії Тимошенко" – "Батьківщина"), яка не додзвонившись до голови, запросила членів комісії познайомитись між собою та побачити приміщення, у якому вони працюватимуть на цих виборах.

З 18 членів комісії на пропозицію заступниці відреагували лише четверо членів ОВК, які й прийшли на зустріч. Познайомились та стали радитись, що ж робити: сьогодні останній день для проведення засідання, голова комісії на телефонні дзвінки не відповідає, місцезнаходження її не відоме, засідання вона не скликає, і якщо до 24:00 засідання не провести, то буде порушено закон «Про вибори народних депутатів України». Вирішили, що такі дії голови – **Світлани Сергіївни Сємєрєй** (Всеукраїнська політична партія "БРАТСТВО") – можна кваліфікувати як бездіяльність, а тому склали акт про порушення головою ОВК вимог законодавства та блокування роботи комісії, а також написали скаргу до ЦВК на бездіяльність голови з пропозицією, щоб перше засідання окружної комісії провів відповідальний представник центрвиборчкому.

Лиш один член ОВК заперечив проти скарги. Це була Юлія Логовченко, яка входить до комісії за квотою фракції Партії регіонів. Вона заявила, що напередодні спілкувалась (!) з головою і та обіцяла приїхати до Броварів ввечері близько 20-ої години. Щоправда, ані точного часу, ані порядку денного засідання голова не повідомила ні Логовченко, ні іншим членам комісії. Тому члени комісії, не зважаючи на заперечення Логовченко, скаргу таки дописали та відвезли до ЦВК.

**Перешкоди виконкому та присяга членів ОВК**

О пів на дев’яту члени окружної комісії знову почали збиратись біля входу до будівлі Центру зайнятості. Спочатку їх знову було лише п’ятеро, але потім поступово стали підходити й інші члени ОВК. Проте вони змушені були стояти у темряві та на вулиці, оскільки охоронець Центру зайнятості відмовився їх впускати всередину та замкнув вхідні двері на ключ. Заперечення членів комісії, що, мовляв, це приміщення визначене ЦВК як місце їх засідань, він проігнорував. То ж майже 40 хвилин люди з відповідальною місією на цих виборах мусили стояти надворі. За цей час підійшло ще семеро членів ОВК, то ж загалом їх було вже 12.

І тут охоронець раптом відкрив двері та покликав Юлію Логовченко. На запитання присутніх, чому саме її, він відповів, що таку вказівку йому дало «начальство» і буквально через кілька хвилин назвав прізвище людини, яка по суті є відповідальною за перешкоджання роботи ОВК. Як зізнався на камеру охоронець, вказівку спочатку не пускати, а потім, після появи Логовченко, таки запустити людей до приміщення йому дав Кузнєцов, який є керуючим справами виконкому.

<iframe src="http://www.youtube.com/embed/6s44eP9y3MU" frameborder="0" width="560" height="315"></iframe>

До приміщення, відведеного для проведення засідань ОВК, людей повели через чорний хід, до якого веде неосвітлена доріжка. Потім довго відкривали замок, та зрештою члени ОВК та громадськість опинились у кімнаті з кількома лавками, одним єдиним столом та поганим освітленням. Такі «умови» їм забезпечили місцеві органи державної влади, на яких закон покладає цей обов’язок. Проте людей мало хвилювали умови роботи, вони хотіли дотриматись закону щодо строків проведення першого засідання ОВК.

Швидко розсівшись, вони розпочали засідання. Головуючою на засіданні була Клавдія Ковбаса, заступник голови комісії. Вона пояснила, що у ЦВК після подання скарги їм роз’яснили, що при наявності кворуму вони можуть провести засідання без участі голови комісії, але розглянути можуть лише одне питання – складання присяги членів ОВК. Обрали секретаря засідання – Гришко Катерину Трохимівну, оскільки людина з посадою секретаря комісії також не з’явився на засідання. Познайомились, зачитали необхідні статті закону та текст присяги, поставили підписи під присягою, розпакували пакунок, який надійшов на адресу комісії, та у якому були посвідчення членів ОВК, урочисто вручили посвідчення і вже збирались закривати засідання та розходитись…

**Несподівана поява «першої заміни» у складі ЦВК**

Раптом у дверях з’явилась невідома особа, яка рішуче зайшла до кімнати та назвалась новим секретарем комісії та показала відповідну Постанову ЦВК (_29:40 хвилина на відео_). Після цього **Сіданіч Максим Олександрович** заявив, що хоче познайомитись з присутніми членами комісії, а також запропонував провести засідання у закритому режимі – без преси та інших сторонніх осіб. «Їм ми після засідання вийдемо і зробимо заяву для подальшого поширення у ЗМІ», - сказав він, чим викликав шквал емоцій у присутніх на засіданні уповноважених осіб від партій, довірених осіб кандидатів, самих кандидатів та представників ЗМІ. Звісно, члени комісії заперечили та сказали, що власне засідання вже майже завершилось, присяги складено, час розходитись. Новоспечений секретар такої реакції не чекав, а тому став вимагати показати йому протокол та письмові присяги членів ОВК. Йому все показали, він сів за стіл та одразу ж став поводитись як головуючий на засіданні, хоча таким не був.

_**Повний відеозапис першого засідання броварської ОВК**_

<iframe src="http://www.youtube.com/embed/stngTXHlBxU" frameborder="0" width="560" height="315"></iframe>

Присутня на засідання кандидатка в нардепи **Олеся Куліченко** запропонувала членам ОВК вирішити питання з перешкоджанням їх роботі з боку міської адміністрації. На це секретар комісії їй заперечив, мовляв, я розумію бажання кандидатів робити з усього інформаційні приводи, але такого рішення ОВК не прийматиме. І таки дійсно жодних рішень ОВК більше не ухвалила, бо мала лише скласти присяги, після чого чомусь секретар комісії, а не головуюча на засіданні, оголосив про завершення засідання.

Олеся Куліченко та ще кілька уповноважених і довірених осіб учасників виборів склали акт про перешкоджання роботі комісії:

[![](https://mpz.brovary.org/wp-content/uploads/2012/08/Akt-pro-pereshkodzhannya-OVK.jpg "Акт про перешкоджання ОВК")](https://mpz.brovary.org/wp-content/uploads/2012/08/Akt-pro-pereshkodzhannya-OVK.jpg)

> Відтак, можна вважати, що перше – установче – засідання окружної виборчої комісії у 97 одномандатному виборчому окрузі відбулось у визначені законом терміни. При цьому уся ситуація з його проведенням засвідчила кілька тривожних сигналів для громадськості стосовно того, як буде проходити виборча кампанія-2012 у Броварах. Умови роботи комісії не забезпечено, більше того, не виключено, що подібні випадки недопуску членів комісії до зали засідань повторюватимуться і надалі. Крім того, після заміни секретаря, не виключено, що до наступного засідання буде змінено і голову ОВК. Ким буде та як себе поводитиме ця особа, не відомо, однак на фоні досить зухвалої поведінки секретаря комісії та представниці Партії регіонів можна чекати будь-чого, особливо зважаючи на те, що більшість робочих документів комісії підписують лише секретар та голова. «Маєш право знати» продовжуватиме стежити за роботою окружної комісії та тримати своїх читачів у курсі подальших подій.
