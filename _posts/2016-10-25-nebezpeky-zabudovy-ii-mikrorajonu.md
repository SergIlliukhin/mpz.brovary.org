---
title: "НЕБЕЗПЕКИ ЗАБУДОВИ ІІ-го ЖИТЛОВОГО РАЙОНУ"
date: 2016-10-25
author: 
  username: "nikitchina"
  display_name: "Ірина Нікітчина"
categories: 
  - "kolonka-avtora"
tags: 
  - "scandia"
  - "zabudova"
---

**ТРОХИ ІСТОРІЇ**

Про забудову ІІ-го житлового району ми чуємо не вперше. У 2015 році громадою міста було зупинене прийняття Змін до генеральнго плану м.Бровари, який мав зафіксувати на цій території наступні перспективи.

![ii_zhr](https://mpz.brovary.org/wp-content/uploads/2016/10/II_ZHR.png)

![10847489_822531367784392_2652556153689450323_o](https://mpz.brovary.org/wp-content/uploads/2016/10/10847489_822531367784392_2652556153689450323_o.jpg)

Проект забудови обговорення  громадою так і не пройшов, потрапив до архіву.

 

Активістам часто несправедливо дорікають генпланом. От заблокували - тепер мусимо погодитися із рішеннями **генплану** **1999** року, що ніби вирішував цю територію багатоповерховою. Насправді, за генпланом 1999 року 55 га території  розподілялися на - 17,5 га садибної  та 38 га блокованої забудови,  чим досягалась чисельність всього 3,1 тис.населення по 0,5 тис.чол. і 2,6 тис.чол. відповідно.

![ii_zhr_1999](https://mpz.brovary.org/wp-content/uploads/2016/10/II_ZHR_1999.png)

Кардинальні зміни відбулися у **2007** році прийняттям **"ДПТ частини території ІІ житлового району, вул. Богунської-Маяковського"**, яким саме і було затверджене рішення щодо розміщення багатоповерхової забудови.  

**ЖК СКАНДІЯ**

![skandiya](https://mpz.brovary.org/wp-content/uploads/2016/10/Skandiya.png)

Багатьом з першого погляду імпонують 7-поверхові будиночки. Ось він, житловий комплекс Скандія, з висоти пташиного польоту.  

Архітектурне ж сприйняття плану забудови, побудоване на аналізі пропорцій, співвідношень, дає відчуття тісноти. Однотипна пластика фасадів стомлює око.  Якщо художні смаки у кожного свої і з цього приводу можна дискутувати, то проти розрахунків вже нічого не вдієш, тому хочеться зупинитися на щільності забудови та чисельності населення.

**КІЛЬКІСТЬ МЕШКАНЦІВ**

![skandiya-kopyya-2](https://mpz.brovary.org/wp-content/uploads/2016/10/skandiya-kopyya-2.png)

Чисельність мешканців, яка може бути досягнута, є відповідальним показником з огляду на те, що **життєзабезпечення будуть виконувати локальні очисні споруди автономної каналізації**.

Проектантами за основу взято проект Змін до генерального плану- 2013, де кількість населення ІІ житлового району становила 16,6 тисяч  у багатоквартирній  5-7-9-21 поверховій забудові на площі 49, 7 га. “СКАНДІЯ “ ж робить спробу підлаштуватися до цієї чисельності, але 7-поверховою забудовою на трохи меншій площі 45,95 га, оскільки частину території віддає на очисні споруди.

Слід зауважити, що чим нижча поверховість забудови, тим менша кількість населення в ній проживатиме. Цілком логічно стверджувати, що не можливо 7-поверховою забудовою досягти показників 9-21 поверхової, не порушивши  норми щільності.

На старті, у грудні 2015 забудовник оприлюднював цифру 25 тис. мешканців, потім у документації, що надавалася до броварського управління містобудування, нарахували 19,07 тис.мешканців. Врешті-решт, навесні 2016  вдається до наступних хитрощів і кількість мешканців у підрахунку зменшується до 16,125 тис.населення. Як саме? Не зважаючи на те, що майже всі однокімнатні та половина двокімнатних квартир за параметрами площ знаходяться в нижніх та верхніх нормованих межах згідно ДБН В.2.2-15-2005 і мали б відноситися до ІІ категорії (соціальне житло), і навіть не для житла І категорії ( з ненормованою верхнею межею), а приймається показник для комерційного житла, в основу якого покладений принцип заселення - “кількість мешканців дорівнює кількості кімнат в квартирах”.  

**Загальна кількість квартир у ЖК СКАНДІЯ складе 10.244, в тому числі: 1-кімнатних - 5.538 квартир (54,1%), 2-кімнатних - 3.531 квартир (34,5%), 3-кімнатних - 1.175 квартир (11,5%).**

За логікою забудовника прогнозується наступна кількість мешканців N= 5.538 + 3.531 х 2 + 1.175 х 3 = 16.125 (чол.)

Подібні розрахунки не дивина в Броварах і вже добряче набридли на прикладах Зеленого та Лісового кварталів  від Альянс-Новобуду. А чому так мало?  А може, взагалі, закладати принцип кожному мешканцю по окремій спальній кімнаті плюс  одна загальна кімната на родину?

Нажаль, показники розселення, що використовуються для розрахунку класу наслідків, встановлені для І-ї категорії житла (21 м2 загальної площі на кожного члена його сім’ї та додатково 10,5 м2 на сім’ю) та ІІ-ї категорії ( 22 м2 загальної площі на сім’ю із двох осіб та додатково 9,3 м2 на кожного наступного члена сім'ї) не мають законодавчого підгрунтя. Перша норма виникла як аналог норми безкоштовної приватизації житла, друга - відповідно до встановлених тимчасових мінімальних норм забезпечення соціальним житлом. Цією шпариною часто користуються забудовники, аби приховати реальне перевищення щільності забудови.

Однак, показник розселення може  встановлюватися містобудівними умовами та обмеженнями. Згідно ДБН 360-92 баланс території коректно рахувати за демографічним прогнозом для кожного населеного пункту, що надається у генеральному плані на підставі спеціальних досліджень. По Україні в середньому це 3 мешканці на одну житлову одиницю. Застосуємо цифру для Броварів - 2,8. Таким чином отримуємо кількість мешканців **N= 10.244 x 2,8 = 28.683 ! Щ****ільність населення може скласти** 28.683 / 45,95 га = **624,23 (люд./га)**  проти максимально можливих 450 люд.га для житлового кварталу, причому для 7-поверхового вона є нижчою.

**МОЖЛИВІ РИЗИКИ**

1. ****Неспроможність каналізаційної мережі. 30 тис.населення, при нормі 250 л. стоку в день на одну людину виливається у потужність 7,5 тис.м3 /добу очисних споруд побутової каналізації тільки для потреб новобудови. Зауважу, проектом передбачена загальна потужність 6,5 тис.м3/добу, в тому числі  для власних потреб ( 5 тис.м3) та потреб міста (1,5 тис.м3) Можливості подальшого розширення очисних споруд не передбачаються.****
2. ****Наміри  скидати стоки очисних споруд дощової та насамперед побутової каналізації в р.Осинка, що проходить сельбищною територією села Княжичі,  не проходили ні обговорення, ні погодження з Княжицькою сільською радою. Система каналів в Княжичах наразі не здатна приймати та транспортувати воду, потребує значних капіталовкладень.**** 

**ВИСНОВОК**

Громадськість давно виступає проти багатоповерхової забудови ІІ житлового району, прагне створення рекреаційної зони на базі природного озера Свідловщина. Зрозуміло, що повна заборона - це крайність, так само як іншою крайністю є заниження розрахунку чисельності населення.  **Крапку в цьому протистоянні може поставити експертиза проекту забудови ІІ житлового району**. Вона необхідна також тому, що категорія складності будівництва не може бути нижче IV-V класу, повинна визначатися для комплексу, а не окремих будинків. До того ж будівництво  ведеться в складних гідрогеологічних умовах. Експертизи вимагає і проект водовідведення. Все це разом перевірить  дотримання будівельних норм у плануванні території, точність розрахунків,  збалансує інтереси місцевої громади та забудовника, надасть певні гарантії мешканцям сусідньої громади с.Княжичі, що не бажають перетворитися у “нові Бортничі” для Броварів. Відсутність узгодженості генпланів породжує недовіру і перестороги.
