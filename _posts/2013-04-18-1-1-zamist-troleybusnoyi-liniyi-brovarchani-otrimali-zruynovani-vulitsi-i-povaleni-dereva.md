---
title: "\"1+1\": замість тролейбусної лінії броварчани отримали зруйновані вулиці і повалені дерева"
date: 2013-04-18
categories: 
  - "video"
tags: 
  - "brovary"
  - "videorolyk"
  - "novini"
  - "sapozhko"
  - "trolejbus"
  - "tsn"
---

**Дуже дивно будують у Броварах тролейбусну лінію. Жителі містечка під Києвом і не проти нового транспорту, але поки що, крім руїни, нічого не отримали. Будівельники зникли, — йдеться в [сюжеті ТСН](http://tsn.ua/ukrayina/u-brovarah-lyudi-zamist-troleybusnoyi-liniyi-otrimali-zruynovani-vulici-i-povaleni-dereva-291040.html).**

Тролейбус у Броварах - це як метро на Троєщину в Києві. Його обіцяють роками, але однак далі слів справа не рухається. Містечку, що за 20 км від столиці, пощастило лише раз у минулому році, коли на будівництво все ж виділили 130 млн грн. Однак вистачало їх чомусь на кілометр з лишком нової дороги і "диво-зупинки" по кілька метрів завглибшки.

Цього транспорту у місті чекають понад 20 років. Місто стрімко розростається, а звичні маршрутки дедалі частіше дають збій, бо не вміщають усіх пасажирів. Запуск тролейбуса не лише здешевив би вартість проїзду з 5-ти до 2,5 грн, а й значно скоротив би тривалість дороги на Київ — до 25 хв. Люди кажуть, коли минулого року понаїзджала важка техніка, терпіли усе: гуркіт під вікнами, і викорчувані дерева, і навіть затоплене футбольне поле. Проте важка артилерія поїхала, а місто отримало усього кілометр облаштованої території.

Міський голова Броварів заспокоює: покращили не кілометр, а набагато більше. Просто під землею. Мовляв, йдеться і про зливову каналізацію, і про підземний перехід, і про прокладання газопроводу. Цього року роботи обіцяє продовжити. Мовляв, кошти нікуди не ділись, їх просто не встигли сповна освоїти. Людям радить потерпіти, а будівельників повернути. Останні й не проти, однак — після зарплати.

Так чи інакше, а найближчим часом тролебуса в Броварах точно не буде. З нинішніми темпами будівництва лінії, це станеться не раніше 2015 року. Жителям залишається лише знову повірити на слово.

Коресподент ТСН Іван Гребенюк
