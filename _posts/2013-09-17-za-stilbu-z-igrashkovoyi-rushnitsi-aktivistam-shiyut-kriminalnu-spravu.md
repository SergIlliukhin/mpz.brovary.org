---
title: "За стрільбу з іграшкової рушниці активістам «шиють» кримінальну справу?"
date: 2013-09-17
author: 
  username: "pravoznaty"
  display_name: "Маєш право знати"
tags: 
  - "aktsiya-protestu"
  - "vitaliy-zaporozhets"
  - "vibir-redaktsiyi"
  - "vo-svoboda"
  - "militsiya"
  - "novini"
  - "panchenko"
  - "peresliduvannya-zahisnikiv-parku"
  - "udar"
  - "huliganstvo"
coverImage: "wp-content/uploads/2013/09/Richnitsya-postrilu-Zaporozhtsya-4-445h300.jpg"
---

**[![Річниця пострілу Запорожця 13](https://mpz.brovary.org/wp-content/uploads/2013/09/Richnitsya-postrilu-Zaporozhtsya-13.jpg)](https://mpz.brovary.org/wp-content/uploads/2013/09/Richnitsya-postrilu-Zaporozhtsya-13.jpg)12 вересня відбулись [масові допити](https://mpz.brovary.org/v-brovarah-rozpochalis-masovi-dopiti-zhurnalistiv-ta-opozitsioneriv/) організаторів та учасників [мирної акції](https://mpz.brovary.org/na-chest-zaporozhtsya-u-brovarah-zastrelili-prezidenta-miskogo-golovu-ta-gubernatora/) на підтримку [захисників парку «Перемога».](https://mpz.brovary.org/krivavi-sutichki-vidbulis-u-brovarah-mizh-meshkantsyami-ta-zabudovnikami-tsentralnogo-parku/) За словами слідчої Маріани Панченко, проти активістів відкрито кримінальне провадження за підозрою в хуліганстві, вчиненому групою осіб (ст. 296, ч. 2). Прикметно, що саме за такою статтею і судять активістів Ткаченка, Смірнова та Шевчука, на підтримку яких вийшли представники УДАРу та «Свободи» 10 вересня.**

Окрім «свободівців» та «ударівців» на допит до слідчого також були викликані журналісти «Маєш право знати» **Андрій Качор** та **Аліна Дяченко** та два місцевих депутата, присутніх під час акції -  **Роман Сімутін** і **Юрій Чередник** (обидва з фракції УДАРу). Активісти стверджують, що броварські правоохоронці під час виклику на допит порушили чимало процесуальних норм. Так, наприклад, повістки свідкам вручали не належним чином: декого викликали на допит безпосередньо в день отримання повістки, а дехто жодних повісток не отримав взагалі і на допит його викликали телефоном. Через це частина броварачн, котрі потрапили в поле зору міліції, проігнорували виклики слідчого. Проте дехто все ж поспілкувався з правоохоронцями, щоб зрозуміти, що саме інкримінують активістам цього разу.

\[caption id="attachment\_20893" align="alignleft" width="199"\][![Сергій Нечипоренко](https://mpz.brovary.org/wp-content/uploads/2013/09/DSC_1982.jpg)](https://mpz.brovary.org/wp-content/uploads/2013/09/DSC_1982.jpg) Сергій Нечипоренко\[/caption\]

Як розповів подавник заявки на проведення акції, один з її організаторів **Сергій Нечипоренко**, йдеться саме про кримінальне, а не адміністративне провадження. _«Зі слів слідчої Панченко я так і не зрозумів, за якою саме статтею порушено справу, але точно йшлося про кримінальне провадження щодо хуліганства. Слідчу цікавило, передусім, з якою гучністю працювала звукопідсилювальна апаратура, яка використовувалась на заході, та чи не заважали учасники акції руху пішоходів тротуаром. Питань, які стосувались відомого зображення, схожого на Януковича, я від слідчої Панченко так і не почув»._

Журналіст «МПЗ» **Андрій Качор**, якого викликала слідча того ж дня, розповів приблизно те саме: _«Окрім запитань про звукові динаміки та тротуар, слідчу цікавили ще характеристики іграшкової рушниці, з якої активісти стріляли по мішеням поблизу приміщення суду. Такі питання здалися мені особливо кумедними, позаяк така «зброя» доступна в будь-якому магазині дитячих товарів. Про які можна в цьому контексті говорити характеристики, окрім як про «використовувати дітям від трьох до десяти років», я не знаю. Утім, ми поговорили зі пані Панченко про можливу масу іграшкової пластикової кулі, швидкість її польоту та вбивчу силу. Особисто дял мене виглядало все це просто смішно»._

За словами юристів, неправильно вручені повістки в цьому випадку стали лише не єдиним порушенням з боку міліції. Найбільший подив викликає те, що до розслідування справи залучено саме слідчу Панченко, хоча вона була присутньою на акції, а тому згідно з кримінально-процесуальним кодексом не може виступати в якості слідчої у даному провадженні. «_Навпаки, слідча Панченко мусить бути допитана разом з іншими в якості свідка, а не виступати в ролі слідчої_», - переконують правники.

Не оминула доля бути допитаним і ведучого акції **Сергія Батюка**, викликаного до слідчої так само 12 вересня. За словами «ударівця», правоохоронців цікавила мета візиту Сергія до суду на Возз'єднання, 1 та його поведінка під час акції.

\[caption id="attachment\_20894" align="aligncenter" width="614"\][![Сергій Батюк під час акції 10 вересня](https://mpz.brovary.org/wp-content/uploads/2013/09/Richnitsya-postrilu-Zaporozhtsya-31.jpg)](https://mpz.brovary.org/wp-content/uploads/2013/09/Richnitsya-postrilu-Zaporozhtsya-31.jpg) Сергій Батюк під час акції 10 вересня\[/caption\]

_«Як й у випадку з іншими, Панченко розпитувала мене про гучність апаратури та іграшкову рушницю. На щастя, я розбираюсь в технічних нюансах звукового обладнання, тому фахово пояснив слідчій, що даний пристрій має максимальну потужність в 50 ват, але використовувався на мінімальній гучності, тому говорити про якийсь «дискомфорт оточуючим» в даному випадку не доводиться. Окрім того, я підкреслив, що учасники акції відразу реагували на зауваження правоохоронців, виконуючи їхні вимоги звільнити для проходу тротуар»._

У своїх коментарях відразу декілька учасників акції звертали увагу на те, що присутні того дня під судом правоохоронці постійно намагались спровокувати мітингарів або загострити ситуацію. Так, зокрема, міліціонери в штатському навмисне ставали між іграшковою рушницею та мішенню, власними грудьми закриваючи написи «міський голова» або «прокурор», таким чином «викликаючи вогонь на себе». Крім того, незрозумілою була поведінка правоохоронців з приводу того самого тротуару.

\[caption id="attachment\_20895" align="aligncenter" width="614"\][![Руслан Хартанович, за словами активістів, провокував загострення ситуації](https://mpz.brovary.org/wp-content/uploads/2013/09/Richnitsya-postrilu-Zaporozhtsya-171.jpg)](https://mpz.brovary.org/wp-content/uploads/2013/09/Richnitsya-postrilu-Zaporozhtsya-171.jpg) Руслан Хартанович, за словами активістів, провокував загострення ситуації\[/caption\]

_«Щоб убезпечити випадкових перехожих від попадання пластикових куль з іграшкової рушниці, організатори пробували перегородити тротуар скотчем та просили людей проходити з іншого боку свого намету. Проте коли учасники акції почали стріляти з рушниці по мішені, заступник начальника броварської міліції Руслан Хартанович почав власноруч зривати "обмежувальні стрічки", не попередивши організаторів. Через це під час театралізованої стрільби кілька разів були ситуації, коли перехожі несподівано виринали перед мішенню, хоча всі були впевнені, що люди обходитимуть з іншого боку. Лиш потім міліціонер звернувся до організаторів та запропонував перевісити мішень в інше місце, щоб не заважати пішоходам, що без заперечень і було одразу зроблено. Тому мені особисто дивно, чому хуліганство інкримінують організаторам акції, а не тому ж таки Хартановичу, який дійсно створив кілька небезпечних моментів, хоча, на щастя, все обійшлось»,_ - зазначила Аліна Дяченко, журналіст «Маєш право знати».

> Частина 2 статті 296 Кримінального кодексу України - «Хуліганство», по якій відкрито кримінальне провадження, передбачає покарання у вигляді **обмеження волі на строк до п'яти років або позбавленням волі на строк до чотирьох років**. Наразі правоохоронцями ще нікому з учасників акції не пред’явлена офіційно підозра і всі поки допитуються в якості свідків. «Маєш право знати» уважно стежитиме за подальшим розвитком подій.
