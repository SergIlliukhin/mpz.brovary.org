---
title: "Ситуацією у Броварах зацікавилася спеціальна місія ОБСЄ"
date: 2016-04-06
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "novini"
  - "obsye"
  - "sauk"
---

**Спеціальна моніторингова місія ОБСЄ в Україні розпочала дослідження загальної соціальної та політичної ситуації в м. Бровари, котра призвела зокрема до [масових сутичок під час сесії міської ради](https://mpz.brovary.org/u-brovarskij-miskradi-masova-bijka-ta-slozoginnyj-gaz-deputaty-strybaly-z-vikon-drugogo-poverhu-foto-video/), [спалення автомобіля депутат Скотнікова](https://mpz.brovary.org/tsiyeyi-nochi-brovarskomu-deputatu-znovu-spalyly-avto-foto-video/) та інших методів тиску на депутатський корпус. Про це «Маєш право знати» повідомив депутат Броварської міської ради Андрій Саук (ДемАльянс).** 

За словами Саука, його перша зустріч з представниками Спеціальної моніторингової місії відбулася минулого четверга, 31 березня. В головному офісі представництва ОБСЄ в Україні спостерігачі хотіли дізнатися, які саме події могли спровокувати подібну напружену ситуацію в місті. Депутат повідомив, що витоки такої ситуації беруть свій початок ще кілька років тому, коли міська влада була, фактично, узурпована певною фінансово-політичною групою, котра використовувала ресурси міста для власного збагачення та переслідувала міську опозицію. Водночас представників ОБСЄ особливо цікавила участь в сутичках та конфліктах людей, котрі приходили на сесії у військовому камуфляжі та представлялися ветеранами АТО.

> Результатом подій в Україні, що відбувалися починаючи з листопада місяця 2013 року, стало напруження та неспокій в деяких частинах країни. Спеціальна спостережна місія ОБСЄ в Україні розгортається у відповідності до прохання Уряду України до ОБСЄ та консенсусної домовленості усіх 57 держав учасників ОБСЄ. Спостерігачі покликані сприяти зменшенню напруження, становленню миру, стабільності та безпеки. Спостерігачі також допомагають здійснювати моніторинг та впровадження усіх принципів та зобов’язаннь ОБСЄ.
> 
> З сайту ОБСЄ, розділ "Упередження та розв'язання конфліктів"

Як зазначив депутат, моніторингова місія має намір вивчити думки усіх учасників конфлікту: так, вже наступного дня представники ОБСЄ здійснили візит у броварську мерію, де вірогідно спілкувалися з міським головою Ігорем Сапожком.

Спеціальна моніторингова місія ОБСЄ в Україні запевнила, що триматиме ситуацію у Броварах на особливому контролі.
