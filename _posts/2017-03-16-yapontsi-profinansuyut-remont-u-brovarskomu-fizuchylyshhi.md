---
title: "Японці профінансують ремонт у Броварському фізучилищі"
date: 2017-03-16
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "bvufk"
  - "brovary"
  - "grant"
  - "klichko"
  - "kusanone"
  - "novini"
  - "remont"
  - "uchilishhe-fizichnoyi-kulturi"
  - "fond-klychko"
coverImage: "wp-content/uploads/2017/01/38-e1489741789323.jpg"
---

**16 березня посольство Японії та Фонд Кличко підписали грантову угоду в рамках «Програми підтримки культурних проектів «Кусаноне» про виділення 71 574 доларів від японського уряду для проведення ремонтних робіт у Броварському вищому училищі фізичної культури (БВУФК). Про це йдеться в [повідомленні](http://klitschkofoundation.org/news/klitschko-foundation-otrimav-grant-vid-uriadu-iaponiii/) на офіційному сайті Фонду Кличко.**

Як зазначено в повідомленні, цей проект передбачає реставрацію гандбольного залу та прилеглого коридору, а саме: заміну вікон, дверей, батарей і покрівлі, реставрацію підлоги, монтаж електропроводки тощо. За реалізацію проекту реконструкції відповідатиме благодійна організація, яку заснували брати Клички – **Фонд Кличко**.

Раніше Фонд вже допомагав в реконструкції Броварського ВУФК на суму 1 600 000 грн. Тоді був зроблений капітальний ремонт даху залів боксу, боротьби, важкої атлетики, велоспорту, а також фасаду та туалетів, роздягалень і сауни.

> [Броварське вище училище фізичної культури](https://mpz.brovary.org/brovarske-vyshhe-uchylyshhe-fizychnoyi-kultury-yak-staty-chempionom/) – справжня кузня спортивних кадрів країни. З 1983 року її випускниками стали 16 заслужених майстрів спорту України, 67 майстрів спорту міжнародного класу, понад 500 майстрів спорту України. 52 вихованці брали участь в Олімпійських іграх і завоювали 10 медалей. Серед іменитих випускників закладу: Володимир Кличко, Олег Лісогор, Валентина Шевченко, Сергій Бреус та інші.

Нагадаємо, що у травні 2015 року за ініціативи дружини президента **Марини Порошенко,** Броварський Центр соціальної реабілітації дітей-інвалідів подав заявку на отримання грантової допомоги в рамках проекту **«Кусаноне»**. 10 місяців  японці збирали кошти для броварських дітей із особливими потребами,  12 лютого 2016 року в Києві відбулася урочиста церемонія підписання грантових угод, а 1 червня посол Японії з дружиною та Марина Порошенко [відвідали](https://mpz.brovary.org/u-brovary-pryyihala-maryna-poroshenko-ta-yaponski-posly-shhob-podaruvaty-dityam-iz-osoblyvymy-potrebamy-mikroavtobus-ta-lift/) Бровари та взяли участь в урочистому заході в Центрі реабілітації.

_"З травня 2015 року за сприяння Благодійного фонду «Прагнення» в рамках японського проекту «КУСАНОНЕ» Центру соціальної реабілітації дітей-інвалідів м. Бровари було виділено 2 578 300 гривень, з них: 1 976 500 гривень на міні автобус Mercedes-Benz Sprinter 516 CDI пасажирський, 598 800 гривень – пасажирський ліфт, 630 кг. Проект виконано у 2016 році",_ - повідомляють у Броварській міській раді.
