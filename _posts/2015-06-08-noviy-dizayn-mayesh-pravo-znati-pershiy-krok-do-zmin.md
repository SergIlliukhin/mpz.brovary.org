---
title: "Новий дизайн \"Маєш право знати\" - перший крок до змін"
date: 2015-06-08
categories: 
  - "kolonka-avtora"
tags: 
  - "brovary"
  - "den-zhurnalista"
  - "zhurnalisti"
  - "komanda"
  - "mayesh-pravo-znati"
  - "noviy-dizayn"
---

**Цьогоріч до Дня журналіста наша команда "Маєш право знати" вирішила зробити своїм читачам та самим собі незвичайний подарунок: 6 червня ми оновили сайт нашого інтернет-видання. Відтепер у нас новий дизайн, новий логотип та нова структура. Та це не єдині зміни, які ми підготували з цієї символічної нагоди. Ми плануємо значно наростити потік новин на нашому веб-ресурсі та сторінках у соціальних мережах [Фейсбук](https://www.facebook.com/pravo.znaty.brovary) та [Вконтакті](https://vk.com/pravo.znaty.brovary), адже переконані, що наш читач має право знати якнайбільше інформації про те, що відбувається у Броварах. Крім того, ми нарешті осучаснили розділ "[Про нас](https://mpz.brovary.org/about/)", де зокрема окреслили місію нашої команди ;-)**

Про необхідність вдосконалити дизайн та структуру нашого сайту ми вперше заговорили на стратегічній нараді редакції на початку року. Для всіх членів редколегії було очевидним, що потрібно нарощувати оперативність новин на нашому сайті. При цьому важливо, щоб читач міг одразу розрізнити - де наші власні репортажі та статті, а де - передруки з інших інформаційних ресурсів та офіційних джерел. Так виникла думка створити **стрічку новин** та максимально регулярно її оновлювати, відстежуючи офіційні представництва органів влади, міліції, прокуратури та інтернет-спільноти, які пишуть про наше місто.

Наші власні - оригінальні - тексти ми також вирішили згрупувати за новим принципом. Якщо раніше ми визначали лише жанр публікації - анонс, новина, розслідування, то тепер ми орієнтуємось на головний рушій події - "**Громада**", "**Влада**" або "**Місто**". Броварські громадські організації, волонтерські середовища, просто активні та небайдужі мешканці досить часто створюють інформаційні приводи, започатковують та реалізовують цікаві проекти та ініціативи. І вони - головний фокус уваги наших журналістів. Водночас під нашим пильним оком перебувають й броварські чиновники, мерія та депутати. Сесії міської ради, засідання виконкому, робочі групи та контрольні комісії, робота управлінь та відділів - це теж надається під "гостре перо" авторів "МПЗ". Крім того, наші кореспонденти робили і робитимуть репортажі із загально міських подій.

І нарешті у нас дійшли руки до розділу "**[Про нас](https://mpz.brovary.org/about/)**", де ми трохи розповіли історію створення нашого видання, про те, як і чому ви вирішили отримати статус друкованого ЗМІ, а також сформулювали місію нашої діяльності і ваші можливості (ми прописали неписані "[Правила блогів](https://mpz.brovary.org/login/)" нашого ресурсу, то ж you are welcome).

[![Редакція МПЗ](https://mpz.brovary.org/wp-content/uploads/2015/06/Redaktsiya-MPZ.jpg)](https://mpz.brovary.org/wp-content/uploads/2015/06/Redaktsiya-MPZ.jpg)

P.S: у травні у нас дещо оновилась команда редакції, то ж декого не вистачає на цьому фото, але про це ми розповімо детальніше трохи згодом ;-)
