---
title: "Броварська міськрада затвердила остаточні ставки податку на нерухомість"
date: 2015-02-03
author: 
  username: "tatuuum"
  display_name: "Тетяна Панкратьєва"
tags: 
  - "brovary"
  - "brovarska-miska-rada"
  - "vibir-redaktsiyi"
  - "novini"
  - "podatok-na-neruhomist"
  - "pozachergova-sesiya"
coverImage: "wp-content/uploads/2015/02/1309596326_b8447.jpg"
---

**[![1309596326_b8447](https://mpz.brovary.org/wp-content/uploads/2015/02/1309596326_b8447.jpg)](https://mpz.brovary.org/wp-content/uploads/2015/02/1309596326_b8447.jpg)Тема нового податку на нерухомість мусувалася ще починаючи з грудня, коли проект бюджету України на 2015 рік потрапив в інформаційне поле. Було досить багато здогадок, припущень і маніпулювань громадською думкою - і жодної ясності. Але навіть прийнятий перед Новим Роком бюджет у Верховній Раді не поставив остаточної крапки у цьому питанні. Депутати ухвалили лише загальні рекомендації, вирішувати ж, скільки буде платити мешканець конкретного міста чи села, мали місцеві ради.**

У Броварах депутати не одразу визначилися з цим податком. Напередодні Нового року Броварська міська рада поспіхом [прийняла рішення](http://brovary.kiev.ua/r%D1%96shennya-m%D1%96sko%D1%97-radi-v%D1%96d-31122014-%E2%84%96-1390-51-06-pro-vstanovlennya-m%D1%96stsevikh-podatk%D1%96v-v-nov%D1%96i-redakt) (див. додаток) встановити максимальні ставки, передбачені законом (2% від розміру мінімальної зарплати за 1 кв. м оподаткованої площі, пільгові «квадрати»: 60 для квартири і 120 для будинку). Але наприкінці січня змінила своє рішення і на останній позачерговій сесії [затвердила](http://brovary.kiev.ua/r%D1%96shennya-m%D1%96sko%D1%97-radi-v%D1%96d-30012015-%E2%84%961392-52-06-pro-vstanovlennya-m%D1%96stsevikh-podatk%D1%96v-%D1%96-zbor%D1%96v-stavok) остаточні тарифи ([щоправда, без жодного обговорення з громадою](https://mpz.brovary.org/miska-rada-ne-hoche-raditis-z-gromadoyu-pro-novi-podatki-na-neruhomist/)). Тепер кожен броварчанин може нарешті дізнатись, то скільки ж він має платити до бюджету за власні квадратні метри.

> Для порівняння. [Львівська міська рада](http://zaxid.net/news/showNews.do?u_lvovi_zatverdili_stavki_podatku_na_neruhomist&objectId=1338744) прийняла рішення оподатковувати квартири площею від 80 кв.м, а будинки – від 160 кв.м. Ставка податку для юридичної особи 2%, для фізичної – 0.5%. Також Львів розділено на три зони, в залежності від віддаленості від центру. Нерухомість у першій, найбільш дорогій зоні обкладається податком за підвищеною ставкою 1%, у другій – 0.75% і третій («спальні райони») - саме ці 0.5%. Податок почне стягуватися з 1 січня 2016 року.
> 
> У [Києві](http://kiev.segodnya.ua/kpower/vlasti-umenshili-nalog-na-nedvizhimost-dlya-kievlyan-587801.html) податок почнуть сплачувати з 1 травня 2016 року за ставкою 1%. Це стосується квартир площею понад 60 кв.м і будинків площею понад 120 кв.м.

Отже, що ми маємо. По-перше, більшості броварчан можна розслабитись, їх цей податок не зачепить. Міські депутати з другої спроби вирішили, що пільги при сплаті податку на нерухоме майне, відмінне від земельної ділянки, поширюються на квартири площею до **80 кв.м** та будинки площею до **150 кв.м**. Зрозуміло, що житловий фонд нашого міста – це переважно радянські малогабаритні квартири, які потрапляють у категорію «до 80 квадратів», а також невеличкі приватні будинки. По-друге, до пільгових категорій належать різні споруди господарського призначення (гаражі, сараї, хліви тощо), споруди релігійного призначення, комунальної власності, гуртожитки, МАФи та деякі інші категорії, також звільняється від оподаткування власність незахищених верств населення (багатодітних сімей, дітей-сиріт, дітей-інвалідів, учасників АТО або членів їх сімей тощо).

> Як зазначила на позачерговій сесії 30 січня начальник фінансового управління Броварської міської ради Наталія Постернак, основна маса мешканців Броварів про цей податок навіть не почують. За її словами, **97,5%** квартир Броварів (а саме **22 373**) - це квартири площею до 80 кв.м, тож податок торкнеться власників лише **2,5%** (**571** квартири). Щодо приватних будинків, то під дію податків практично не підпадає стара приватна забудова на кшталт Старого центру. Так, з **6 262** броварських будинків лише **871** має площу більше 150 кв.м, тож підлягає оподаткуванню, а інші **5 391** - звільнені від нього.

Щодо ставки податку, то броварські депутати вирішили встановити її на рівні **1%** від розміру мінімальної зарплати як для фізичних, так і для юридичних осіб. Так, за кожен «зайвий» метр власник тепер повинен сплачувати **12,18 грн** ( з 1 грудня 2015 – **13,78 грн**).

> Розміри мінімальної заробітної плати на 2015 рік, відповідно до Закону України «Про Державний бюджет України на 2015 рік» від 28.12.2014 р. N 80-VIII: **1218 грн** (з 1 січня по 30 листопада) **1378 грн** (з 1 грудня по 31 грудня)

Підсумуємо ще раз. Власник квартири, площа якої менше 80 кв.м, або власник будинку, площа якого менше 150 кв.м (також у разі, якщо на території його ділянки знаходяться підсобні приміщення), – **не платить нічого**.

Якщо людина має у власності квартиру більше 80 кв м, будинок більше 150 кв.м, або декілька квартир та/або будинків, то вона повинна заплатити за кожен «зайвий» метр оподаткованої площі 12,18 грн. Наприклад, власник квартири у 100 «квадратів» заплатить лише за 20 кв.м  – 243,6 грн на рік.

> 100-80=20\*12,18=243,6 грн

У разі володіння декількома об’єктами власності для розрахунку суми податку треба скласти всі квадартні метри та відкинути пільгову площу. Так, власник двох будинків площею по 100 кв.м заплатить за 50 понадлімітних метрів – 609 грн на рік.

> 100+100=200-150=50\*12,18 = 609 грн

Судячи з тексту рішення броварських депутатів, стягувати податок планують вже цього року. Якщо цитувати документ, прийнятий на останній сесії Броварської міської ради дослівно, то: «рішення набирає чинності з дати його прийняття та застосовується до правовідносин, що виникли з **1 січня 2015 року**».

Податкове зобов'язання за звітний рік з податку на нерухомість сплачується фізичними особами протягом 60 днів з дня вручення податкового повідомлення-рішення, а юридичними - авансовими платежами щоквартально до 30 числа місяця, наступного за звітним кварталом.
