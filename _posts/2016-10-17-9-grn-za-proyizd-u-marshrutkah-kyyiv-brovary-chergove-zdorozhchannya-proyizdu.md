---
title: "9 грн за проїзд: у маршрутках «Київ – Бровари» - чергове здорожчання проїзду"
date: 2016-10-17
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vartist"
  - "zdorozhchannya"
  - "marshrutka"
  - "novini"
  - "proyizd"
  - "tsina"
coverImage: "wp-content/uploads/2016/10/marshrutka-403.jpg"
---

**Разом із офіційним підняттям ціни проїзду всередині нашого міста численні користувачі соцмереж почали жалітися: на маршрутах «Київ – Бровари» тепер теж потрібно платити більше – 9 грн. Однак, не всюди, – в чому переконалися наші журналісти.**

Ми провели дослідження вартості проїзду міжміських маршрутів, опитавши водіїв, кондукторів і «зазивал» на зупинці біля ст. м. «Лісової». А також – перевіривши інформацію, вивішену на/в автобусах. Станом на ці вихідні, не здорожчав проїзд лише на маршруті 403-А – там і досі в межах Броварів можна покататися за **3 грн**, а між столицею та нашим містом – за **8 грн**. Так само за **8 грн** довезуть до Києва у 810 маршрутці. До здорожчання тут [діяв](https://mpz.brovary.org/na-810-mu-marshruti-znyzyly-vartist-proyizdu-zminy-tsin-na-inshyh-napryamkah-ne-planuyut/) тариф у **7 грн**.

За результатами дослідження, зросла вартість проїзду і від ст. м. «Лісова» до «Автошколи». Тепер вона становить **5,5 грн.** До того ж, в усіх маршрутках, окрім згаданого 403-А, ціна перевезення по Броварах становить тепер **3,5 грн**. Нагадаємо, що про таке здорожчання на початку місяця офіційно [оголосили](https://mpz.brovary.org/iz-8-zhovtnya-proyizd-po-brovarah-stanovytyme-3-50-grn/) броварські чиновники. Воно набрало чинності із 8 жовтня.

Зазначимо, що про підвищення вартості проїзду на напрямку «Київ – Бровари» офіційних повідомлень не публікували. Не пояснюють, чому підняли ціну, і на інформаційних [оголошеннях](https://www.facebook.com/groups/brovary/permalink/1382628271767135/) всередині автобусів.

Нагадаємо, що з травня 2015 року в приміському та міжміському сполученнях в масштабах адміністративних областей діє [вільне ціноутворення](https://mpz.brovary.org/brovarchany-mozhut-zaproponuvaty-novi-marshruty-v-merezhu-mizhmiskyh-perevezen-kyyivskoyi-oblasti/) тарифів на перевезення. Тобто, державні адміністрації не встановлюють та не регулюють цін на таких маршрутах.
