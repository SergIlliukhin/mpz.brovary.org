---
title: "А вам по дорозі? Броварчани винайшли рішення проблеми здорожчання проїзду до Києва"
date: 2017-01-24
categories: 
  - "hromada"
  - "novyny"
tags: 
  - "brovary"
  - "grupa"
  - "novini"
  - "po-dorozi"
  - "poputky"
  - "proyizd"
  - "feysbuk"
---

**Раптове та різке [подорожчання тарифів](https://mpz.brovary.org/proyizd-kyyeva-12-grn-brovaram-pidgotuvatysya/) на проїзд у міжміських маршрутках викликало неабияке обурення та спротив броварчан. Доцільність цього рішення громада вже який день бурхливо обговорює у соцмережах. Влада реагує по-різному: заступник броварського міського голови каже про діалог з перевізниками. Голова КОДА Олександр Горган [заявив](https://mpz.brovary.org/z-brovariv-startuye-proekt-zaprovadzhennya-elektronnoyi-kartky-meshkantsya-kyyivshhyny/) про створення державного або комунального транспорту області. А міський депутат Олег Берестовий (ДемАльянс) з цього приводу сьогодні [збирає круглий стіл](https://mpz.brovary.org/taryfy-na-marshrutky-sogodni-vidbudetsya-vidkryta-zustrich-dlya-koordynatsiyi-dij/), на який запрошує перевізників та небайдужих містян. А броварчани у цей час намагаються пристосуватися до реалій - та пересісти з маршруток на [попутки](https://mpz.brovary.org/poputniki-vs-marshrutniki-hto-vigraye-i-hto-vtrachaye-vid-nelegalnogo-proyizdu-do-stolitsi/).**

Нещодавно броварчанин [Олег Гарасимець](https://www.facebook.com/oleggarasimets?fref=nf) запропонував об'єднуватися водіям та пасажирам, яким по дорозі, та створив групу на FB під назвою ["По дорозі Бровари"](https://www.facebook.com/groups/360810840970066/). Група утворилася лише вчора, але вже набула популярності і на даний момент включає в себе понад 150 учасників. Організатор пропонує створити такий собі ["BlaBlaCar"](https://www.blablacar.com.ua/) у Броварах.

[![](https://mpz.brovary.org/wp-content/uploads/2017/01/podorozi.jpg)](https://mpz.brovary.org/wp-content/uploads/2017/01/podorozi.jpg)

В групі вже йдуть жваві обговорення, броварчани об'єднуються за районами, вулицями та часом виїзду. Так, наприклад, жителі району Торгмаш з'ясували, де краще місце для очікування на попутку, чому не завжди організовується черга та де правильно голосувати на Лісовій, щоб не потрапити під колеса.

В групі також розміщують актуальну інформацію щодо ситуацій на дорогах. Під [постом-попередженням](https://www.facebook.com/groups/360810840970066/permalink/361168510934299/) щодо перекриття доріг біля КП на вїздах у Київ через протести, в коментарях очевидці розповідають про фактичний стан справ на дорозі на поточний момент.
