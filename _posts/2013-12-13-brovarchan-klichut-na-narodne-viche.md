---
title: "21 грудня броварчан кличуть на Народне Віче"
date: 2013-12-13
categories: 
  - "announce"
tags: 
  - "vibir-redaktsiyi"
  - "kachor"
  - "narodne-viche"
  - "novini"
  - "simutin"
  - "shtab-narodnogo-suprotivu"
---

**[![thumbnail-20131129203948n](https://mpz.brovary.org/wp-content/uploads/2013/12/thumbnail-20131129203948n.jpg)](https://mpz.brovary.org/wp-content/uploads/2013/12/thumbnail-20131129203948n.jpg)Відмова міського голови Ігоря Сапожка скликати позачергову сесію з приводу напруженої ситуації в країні спонукала Штаб народного супротиву зібрати в Броварах Народне Віче 21 грудня о 12:00 на Майдані Свободи.**

В Штабі стверджують, що [відмова мера Броварів](https://mpz.brovary.org/miska-vlada-maye-negayno-dati-otsinku-podiyam-v-krayini/) скликати позачергову сесію за прикладом інших міст України та Київщини зокрема свідчить про його «відданість режиму Януковича». За словами активістів, дії міського голови в період загальнонаціональних протестів направлені виключно на підтримку діючої влади.

_«Звезення з Броварів на провладні мітинги бюджетників та «тітушок» вже поставлено на потік. В умовах, коли дедалі більше працівників комунальних підприємств відмовляються бути «підставками» під прапори Партії регіонів на «антимайдані», міська влада перейшла від погроз та залякувань в бік бюджетників до неабиякого грошового заохочення: за нашою інформацією, за день стояння на провладних мітингах бюджетникам обіцяють 250 гривень, хоча навіть за таких умов переважна більшість людей відмовляються підтримувати режим»_ - повідомляє координатор Штабу народного спротиву по зв’язкам з громадськістю **Андрій Качор.** На його переконання, участь в організації мітингів «тітушок» є найбільш красномовним свідченням того, який бік броварська влада зайняла в цих подіях.

Водночас ще один координатор Штабу, депутат **Роман Сімутін** переконаний, що рішення Сапожка не скликати сесію свідчить про його не здатність приймати самостійні та вольові рішення. _«Питання сьогодні не в площині вимог регламенту міської ради абощо. Воно лежить у площині політичної волі: міський голова або дає змогу депутатам висловитись з приводу протестів, або займає позицію страуса, як герой стрічки «Свадьба в Малинівці», чекаючи, хто «займе село» - «білі» чи «червоні»._

Водночас в координаційній групі Штабу переконані, що відсутність офіційної позиції міської влади не означає, що самі броварчани не зможуть дати власну оцінку тому, що відбувається і підтримати народ України в його прагненні повалити «кривавий режим Януковича». Відтак на Народному Віче броварська громада прийме резолюцію з приводу подій на Євромайдані, реакції на неї центральної влади, а також влади місцевої. За словами Андрія Качора, броварчанам потрібно самоорганізовуватись в умовах, коли формальна броварська влада свідомо виключила себе з процесу суспільного життя. _«Відсутністю будь-якої реакції на революційні події в Україні, Сапожко і його команда не залишають нам іншого вибору, як згадати 5 статтю Конституції України, в якій сказано, що «носієм суверенітету і єдиним джерелом влади в Україні є народ. **Народ здійснює владу безпосередньо** і через органи державної влади та органи місцевого самоврядування». У випадку, коли органи державної влади та місцевого самоврядування не вчиняють жодних дій щодо стабілізації ситуації, броварчани, як самоврядна громада, мають здійснювати владу безпосередньо – цього чітко вимагає Основний закон»._

Народне Віче у Броварах Штаб народного спротиву планує зібрати наступної суботи, **21 грудня о 12:00 на Майдані Свободи.**  Про можливі зміни у зв’язку із зміною ситуації в Києві, Штаб обіцяє повідомляти «Маєш право знати» в оперативному режимі.
