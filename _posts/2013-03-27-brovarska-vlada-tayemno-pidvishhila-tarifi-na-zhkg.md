---
title: "Броварська влада таємно підвищила тарифи на ЖКГ?"
date: 2013-03-27
author: 
  username: "kachor"
  display_name: "Андрій Качор"
tags: 
  - "vibir-redaktsiyi"
  - "novini"
coverImage: "wp-content/uploads/2013/03/Marafon.jpg"
---

[![Marafon](https://mpz.brovary.org/wp-content/uploads/2013/03/Marafon.jpg)](https://mpz.brovary.org/wp-content/uploads/2013/03/Marafon.jpg)Сьогодні, 27 березня, близько 13:00 на засіданні виконавчого комітету броварської міської ради було прийнято рішення про зміну тарифів на обслуговування будинків та прибудинкових територій. Крім того, рішенням виконкому було визначено нові компанії, котрі обслуговуватимуть броварські ліфти та займатимуться вивезенням твердих побутових відходів. За повідомленням поінформованих джерел, цими компаніями стануть фірми, наближені до броварських можновладців.

Засідання виконавчого комітету було скликано практично таємно. На сайті броварської міської ради [повідомлення](https://brovary.kiev.ua/rozporyadzhennya-m%D1%96skogo-golovi-v%D1%96d-27032013-%E2%84%9641-od-pro-provedennya-pozachergovogo-zas%D1%96dannya-vikonk) про організацію **позачергового** засідання для «розгляду нагальних питань» з’явилось вже під час проведення самого засідання. Близько другої години засідання завершилось.

Журналісти «Маєш право знати» намагались взяти коментар в заступника міського голови **Голубовського**, **Андреєва** та начальника управління ЖКГ **Вознюка**, проте жодного з них на місці не виявилось: чиновники швидко зникли «на виїздах» прямо після резонансного засідання.

Так само неможливо дізнатись позицію з цього питання міського голови **Сапожка** – мер Броварів взагалі усунувся від процесу, передавши повноваження своєму заступнику Андрєєву. Саме Андрєєв підписував розпорядження про проведення позачергового засідання вже в ранзі в.о. міського голови.

В зв’язку з цим наразі лишається невідомим, скільки саме тепер платитимуть броварчани за «комуналку». Проте судячи з останніх розрахунків міської влади, вартість обслуговування будинків та прибудинкових території для мешканців міста зросте в середньому в півтора рази. Скільки відтепер коштуватиме обслуговування ліфтів та вивезення твердих побутових відходів також поки не відомо, позаяк ніхто з членів виконавчого комітету не оприлюднив інформацію про те, конкурсна пропозиція якого саме підприємства перемогла в тендері і хто тепер «триматиме» ліфтове господарство та звільнятиме броварські двори від сміття.

«Маєш право знати» вже найближчими днями сподівається отримати доступ до всіх вищевказаних документів та повідомити нашим читачам, наскільки зросло життя в Броварах.
