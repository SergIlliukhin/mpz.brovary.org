---
title: "У складі броварської окружної виборчої комісії шість замін та новий голова"
date: 2012-09-04
author: 
  username: "pravoZnaty"
  display_name: "Маєш право знати"
tags: 
  - "vibir-redaktsiyi"
  - "vibori"
  - "vibori-2012"
  - "golova-ovk"
  - "gren"
  - "gritsay"
  - "zherebtsov"
  - "zamini-v-ovk"
  - "matsanyuk"
  - "novini"
  - "ovk"
  - "okrug-97"
  - "okruzhna-viborcha-komisiya"
  - "sidanich"
  - "sklad-ovk"
  - "shherbakova"
---

[![](https://mpz.brovary.org/wp-content/uploads/2012/09/shahovi-perestanovki.jpg "шахові перестановки")](https://mpz.brovary.org/wp-content/uploads/2012/09/shahovi-perestanovki.jpg)З моменту утворення [у складі окружної виборчої комісії](https://mpz.brovary.org/brovarsku-okruzhnu-viborchu-komisiyu-ocholiv-predstavnik-partiyi-bratstvo/) в одномандатному виборчому окрузі № 97 відбулось шість замін. Офіційна причина у всіх замін одна – "_у зв'язку із внесенням подання про заміну члена виборчої комісії суб'єктом, за поданням якого кандидатуру такого члена було включено до складу виборчої комісії_". У результаті цих змін до складу ОВК увійшли двоє членів броварської територіальної виборчої комісії, які працювали на місцевих виборах-2010, Олександр Грицай та Роман Мацанюк, який став новим головою ОВК по квоті партії "Братство".

Про першу заміну ми вже писали [у матеріалі про перше засідання ОВК](https://mpz.brovary.org/pershe-zasidannya-brovarskoyi-ovk-proyshlo-z-drugoyi-sprobi-usuperech-pereshkodam-vladi-ta-bez-golovi/), яке відбулось 29 серпня 2012 року. У цей день постановою ЦВК № 645 була змінено секретаря комісії: замість Федорової Людмили Миколаївни, 1970 року народження, до складу комісії було включено **Сіданіча Максима Олександровича**, 1985 року народження (_квота Політичної партії України "РУСЬ ЄДИНА"_).

1 вересня 2012 року постановою ЦВК № 709 було здійснено ще дві заміни: Харкова Руслана Валерійовича, 1990 року народження, було замінено на голову броварської територіальної виборчої комісії, яка працювала  на місцевих виборах у 2010 році, **Грицая Олександра Валерійовича**, 1978 року народження (_квота Політичної партії "Союз анархістів України"_), а Кравченко Галину Степанівну, 1984 року народження, було замінено на **Греня Віталія Вячеславовича**, 1986 року народження _(квота Християнсько-демократичної партії України_).

Та найважливіша заміна відбулась вчора, 3 вересня: поставою ЦВК № 737 було замінено голову комісії Сємєрєй Світлану Сергіївну, 1987 року народження, на **Мацанюка Романа Вікторовича,** 1980 року народження (_квота Всеукраїнської політичної партії "БРАТСТВО"_). Також цією постановою було замінено ще двох членів ОВК: Кулібабу Олену Олександрівну, 1976 року народження, замінено на **Жеребцова Сергія Валерійовича**, 1966 року народження (_квота Партії "Руський блок"_), а Фурдигу Оксану Олександрівну, 1981 року народження, замінено на **Щербакову Катерину Валентинівну**, 1982 року народження (_квота Політичної партії "Руська Єдність"_).

**УВАГА! Наступне засідання ОВК призначене на сьогодні, 4 вересня 2012 року, 20:00 за адресою: вул. Кірова, 92, приміщення броварського міськрайонного Центру зайнятості.**

> Починаючи з 30 липня, «Маєш право знати» проводить [громадський моніторинг за всіма етапами виборчої кампанії у виборчому окрузі №97](https://mpz.brovary.org/tag/vibori-2012/), до якого входять міста Бровари та Березань, смт Баришівка, частина Броварського та Баришівський райони. У фокусі нашої уваги – висування кандидатів у народні депутати, процес реєстрації кандидатів, передвиборча агітація, робота виборчих комісій, день голосування, підрахунок голосів та оприлюднення результатів виборів.
