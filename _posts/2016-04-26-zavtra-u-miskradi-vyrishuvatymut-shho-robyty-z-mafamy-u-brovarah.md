---
title: "Завтра у міськраді вирішуватимуть, що робити з МАФами у Броварах"
date: 2016-04-26
author: 
  username: "pravoZnaty"
  display_name: "Маєш право знати"
categories: 
  - "announce"
  - "novyny"
tags: 
  - "anons"
  - "brovary"
  - "kiosk"
  - "kontseptsiya"
  - "maf"
  - "novini"
  - "robocha-grupa"
  - "torgivlya"
coverImage: "wp-content/uploads/2015/06/MAFy-3.jpg"
---

**Вже завтра, 27 квітня, вперше за тривалий час відбудеться засідання робочої групи із розроблення концепції розміщення тимчасових споруд на території міста. Про це «Маєш право знати» повідомила депутатка Броварської міської ради Аліна Дяченко.**

Як зазначає обранка, зустріч відбудеться в малій залі виконкому по **вулиці Гагаріна, 15**. Збір колегіального органу призначили на **15:00**.

Варто зазначити, що боротьба за впорядкування малих архітектурних форм у Броварах триває вже понад два роки. Міський голова [створив робочу групу](http://brovary.kiev.ua/rozporyadzhennya-m%D1%96skogo-golovi-v%D1%96d-11042014-%E2%84%9660-od-pro-stvorennya-robocho%D1%97-grupi) на вимогу активістів ще 11 квітня 2014 року – через півтора місяця після перемоги Євромайдану.

Зі слів Аліни Дяченко, того року група дуже активно працювала: провела інвентаризацію існуючих МАФів, виявила незаконні споруди. Однак, потім її діяльність згасла.

Як розповідає міська обранка, після останніх місцевих виборів вона офіційно двічі прохала в мера відновити діяльність робочої групи, однак цього так і не відбувалось до сьогоднішнього дня.

Слід згадати, що протягом останніх двох років активісти періодично нагадували про проблему. Зокрема, влітку минулого року вказували владі міста про [затягування зі створенням концепції](https://mpz.brovary.org/u-brovarah-planuyut-poetapno-zmenshyty-kilkist-mafiv-protyagom-najblyzhchyh-3-10-rokiv/), [виходили на протести](https://mpz.brovary.org/brovarchany-proty-mafiv-meshkantsi-vymagayut-u-vlady-zberegty-zeleni-zony-hromadskebro-tv/) проти встановлення нових МАФів і [надавали свої пропозиції](https://mpz.brovary.org/aktyvisty-podaly-svoyi-propozytsiyi-shhodo-kontseptsiyi-roztashuvannya-mafiv-u-brovarah/) до розроблення комплексної схеми розміщення тимчасових споруд.
