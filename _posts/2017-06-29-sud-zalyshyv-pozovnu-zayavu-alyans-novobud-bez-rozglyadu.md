---
title: "Суд залишив позовну заяву \"Альянс Новобуд\" без розгляду"
date: 2017-06-29
author: 
  username: "pravoznaty"
  display_name: "Маєш право знати"
categories: 
  - "hromada"
  - "novyny"
tags: 
  - "alyans-novobud"
  - "brovary"
  - "vibir-redaktsiyi"
  - "nikitchyna"
  - "novini"
  - "pozov"
  - "sud"
coverImage: "wp-content/uploads/2017/06/19510636_1587959877943356_8846715757125848685_n-e1498756179264.jpg"
---

**Сьогодні, 29 червня, у залі Дніпровського районного суду міста Києва відбулось судове засідання щодо захисту ділової репутації за позовною заявою ТОВ «Альянс Новобуд» проти громадської експертки Ірини Ніктчиної. Позовну заяву залишили без розгляду, оскільки не була дотримана вимога суду про вчасну сплату судового збору позивачем.**

На початку судового засідання, юридичний представник **Віктор Пальнюк**, який представляв в суді **Ірину Нікітчину**, заявив клопотання залишити позов без розгляду. Як зазначив юрист, «Альянс Новобуд» мав здійснити плату судового збору до 2 квітня, однак оплата відбулась лише 17 травня. Відповідно, це є порушенням рішення суду.

_«"Альянс Новобуд" не сплатив у визначений строк судовий збір. Відповідна юридична особа має в штаті багато працівників. Це не один представник, директор та бухгалтер - вже мінімум дві особи. Крім цього, є інший штатний персонал, який в змозі здійснити проплату та виконати, у визначений законом строк, відповідну вимогу суду. Дії юридичної особи свідчать про неповагу до суду»,_ - зазначив  Віктор Пальнюк.

Компанія «Альянс Новобуд» вчасно не сплатила судовий збір в розмірі **1500 грн**. Відповідно до процесуального кодексу, суд задовольнив клопотання відповідачки Ірини Нікітчиної та залишив позов ТОВ «Альянс-Новобуд» без розгляду.

_"Перемогла наша згуртованість та компетентність! Позивач - забудовник, відомий у Броварах не тільки своїми житловими кварталами, а й зв'язком із олігархом Віктором Поліщуком. Маючи у розпорядженні значний юридичний відділ, тісні стосунки з мером Броварів Ігорем Сапожко, він настільки зневажив свого опонента, що дозволив собі не просто подати надуманий позов, але й не виконати доплату судового збору за ухвалою суду,"_ - повідомила Ірина Нікітчина.

За словами пані Ірини, "Альянс Новобуд" не планував затяжний розгляд справи, натомість розраховував швидко отримати ухвалу суду на свою користь без неї, як відповідача. Тому, позовна заява була складена поспіхом, аби як. Більше того, на момент сплати судового збору, 28 жовтня 2016 року компанія планувала подати позов на місцевих депутатів від "Демальянсу" Андрія Саука або Сергія Іллюхіна.

_"Та саме того дня на екстренних зборах робочої групи з підготовки Меморандуму ТОВ "Альянс Новобуд" з’ясував, що ми взяли курс на проведення громадських слухань щодо збереження лісових насаджень і вирішив вибити мене з процесу підготовки і сплюндрувати мене як громадського експерта в питаннях містобудування",_ -  зазначила Ірина Нікітчина.

Командою ДемАльянс-Бровари було вже [анонсовано намір](https://www.facebook.com/groups/brovary/permalink/1702971516399474/) дати прес-конференцію з розлогою інформацією щодо наданих до суду заперечень.

Нагадаємо, що забудовник «Альянс Новобуд» [подав до суду](https://mpz.brovary.org/alyans-novobud-podav-pozov-proty-gromadskoyi-ekspertky-iryny-nikitchynoyi/) на активістку та експертку з питань забудов Ірину Нікітчину позов щодо захисту ділової репутації, яку забудовник вважає постраждалою під час [прес-конференції](https://mpz.brovary.org/brovarchany-daly-pres-konferentsiyu-v-unian-shhodo-vyrubky-derev-v-misti/) в інформаційному агентстві УНІАН. Тоді активісти виступали [проти вирубки лісу](https://mpz.brovary.org/aktyvisty-prodovzhuyut-borotbu-za-zberezhennya-zelenoyi-zony-u-brovarah/) для нової багатоповерхівки. Перше засідання суду було перенесено, за відсутністю сторін, оскільки Ірина Нікітчина не отримала судове запрошення. Тому судова справа була перенаправлена за підсудністю з Броварського міськрайонного суду Київської області до Дніпровського районного суду міста Києва за місцем реєстрації відповідачки. Наступне засідання мало відбутися 17 травня, але у зв’язку з відсутністю судді, [суд було перенесено](https://mpz.brovary.org/sud-alyans-novobud-vs-iryna-nikitchyna-pereneseno/) на 29 червня.
