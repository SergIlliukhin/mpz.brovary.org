---
title: "Частині броварських правоохоронців комісія не рекомендує працювати в новій поліції"
date: 2015-12-24
categories: 
  - "hromada"
  - "novyny"
tags: 
  - "brovary"
  - "vibir-redaktsiyi"
  - "gromadska-rada-pry-politsiyi"
  - "novini"
  - "priyom-gromadyan"
  - "yanchynskyj"
---

**22 грудня відбулося останнє в цьому році засідання Громадської ради де-юре при міліції, де-факто при поліції. Активісти не підводили [підсумки роботи за рік](https://mpz.brovary.org/nova-gromadska-rada-zaradi-novoyi-militsiyi/) та не окреслювали грандіозні плани на майбутнє, натомість проговорили, як найближчим часом покращити роботу з прийому громадян. Та найперше, що цікавило активістів, на якій «стадії» реформування міліції в поліцію перебуває Броварський відділ. Про те, скількох правоохоронців звільнено і скільки вже звільнилися самі, не витримавши «чистки», і чи погодився проходити «детектор брехні» керівний склад міськвідділу, розповів новопризначений  т.в.о. начальника броварської поліції** **Олег Янчинський.**

Хоча Громадської ради при міліції вже немає, а Громадської ради при поліції ще немає, активісти своєї роботи не зупиняють. І це при тому, що їхні ряди значно поріділі: з 11 членів активну участь у роботі приймає лише половина. Та в перехідний для міліції і, власне, Громадської ради період, акцентувати увагу на виключенні з ГР безвідповідальних не стали. Реформування ради з оновленням складу відбудеться вже у наступному році, відразу, як тільки закінчиться процес реформування Броварського міськвідділу.

**Прийоми громадян набирають обертів**

Своє сьоме, і останнє в цьому році засідання, активісти розпочали з аналізу [прийомів громадян,](https://mpz.brovary.org/gromadska-rada-pry-brovarskij-militsiyi-planuye-organizuvaty-regulyarnyj-pryjom-gromadyan/) які проводилися протягом грудня. Робота активістів із броварчанами та мешканцями району лише набирає обертів, та уже є перші результати. Порівняно з листопадом, коли за допомогою до активістів звернулася лише одна особа, у грудні кількість звернень зросла. Звичайно, **6** звернень за місяць – мізерна цифра, однак члени ГР сподіваються, що з часом «сарафанне радіо» спрацює і кількість звернень збільшиться.

![громадська рада при поліції](https://mpz.brovary.org/wp-content/uploads/2015/12/4-1.jpg)

\[caption id="attachment\_49914" align="aligncenter" width="600"\]![громадська рада при поліції](https://mpz.brovary.org/wp-content/uploads/2015/12/8-1.jpg) Член ГР Олександр Теплюк зачитує заяву від броварчан, отриману під час прийому громадян\[/caption\]

Поки що громадські активісти лише вчаться за всіма правилами здійснювати прийоми. Тож спільно з т.в.о. начальника поліції **Олегом Янчинським** присутні проговорили шляхи, які дозволять зверненням громадян якнайшвидше потрапляти від активістів до безпосередніх адресатів. Також було визначено можливість контролю активістами результатів роботи правоохоронців по цих зверненнях.

\[caption id="attachment\_49908" align="aligncenter" width="600"\]![громадська рада при поліції](https://mpz.brovary.org/wp-content/uploads/2015/12/1-1.jpg) Т.в.о. начальника броварської поліції Олег Янчинський, в.о. голови Громадської ради Микола Левченко та секретар ГР Руслан Яремчук\[/caption\]

\[caption id="attachment\_49912" align="aligncenter" width="600"\]![громадська рада при поліції](https://mpz.brovary.org/wp-content/uploads/2015/12/6-1.jpg) Журналіст Олексій Комаровський: «Чи готові Ви, пане Олеже, зробити заяву, що якщо Вам надходитимуть заяви на бездіяльність міліції, Ви будете чесно і об’єктивно розбиратися?»\[/caption\]

Що стосується звернень громадян стосовно бездіяльності чи неправомірності дій працівників поліції, то Олег Янчинський пообіцяв проводити службові розслідування за всіма законами строгості, чесності й об’єктивності. Наразі по кількох скаргах на роботу правоохоронців  проходить службове розслідування, і якщо вину поліцейських буде доведено, на них, за словами начальника, очікує дисциплінарна відповідальність. Однак, стверджує Олег Янчинський, звинувачення правоохоронців у бездіяльності щодо розкриття грабежів та затриманні злочинців – відносне, адже громадяни для власної безпеки не бажають зробити  навіть мінімального. Наприклад, придбати собаку чи  подбати про освітлення своєї території.

\[caption id="attachment\_49913" align="aligncenter" width="600"\]![громадська рада при поліції](https://mpz.brovary.org/wp-content/uploads/2015/12/7-1.jpg) Юрій Андріящук піднімає питання максимальної ефективності співпраці громади та поліції\[/caption\]

Обговорення покращення роботи під час прийому громадян завершилося складанням нового графіка на наступний місяць.

**У січні, щосереди з 17:00 до 20:00** в кім.**103** Броварського міськвідділу поліції прийом громадян  вестимуть:

**20.01. 2016 р**. -  Руслан Осадчук

**27.01.2016 р.** - Олена Сіверська

 **Останнє  «коло пекла»**

Наразі Броварський міськвідділ перебуває на останній «стадії» переходу міліції в поліцію. Практично всі броварські правоохоронці пройшли **3 рівні тестування**. Працівники патрульної служби та ДАІ тестування не проходять, у них відбір здійснюється на конкурсній основі, пояснив начальник. Останнє "коло пекла" - співбесіду, наразі проходить близько півсотні правоохоронців. Саме за її результатами члени атестаційної комісії рекомендують поліцейським продовжувати чи навпаки, залишити, службу в правоохоронних органах. Скільком працівникам міськвідділу на сьогодні атестаційна комісія не радить залишатися  в правоохоронних органах - інформація особистого характеру, каже начальник, тому поліцейські її розголошувати не поспішають. Однак повідомив, що частина особового складу тестів не пройшла. Та це рішення не є остаточним, повідомив Янчинський, і кожен правоохоронець, котрий не згоден із висновками комісії, протягом 5 днів може звернутися до апеляційної атестаційної комісії. Саме вона і поставить остаточну крапку в  подальшій  професійній «долі» правоохоронців.

![громадська рада при поліції](https://mpz.brovary.org/wp-content/uploads/2015/12/2-2.jpg)

Серед  тих, хто не пройшов тестування, і один із 4-х заступників очільника броварської поліції - начальник слідчого відділу **Сергій Ступак**. За словами Олега Янчинського, згідно з [результатами  атестаційної комісії](http://www.mvs.gov.ua/mvs/control/kyivska/uk/publish/article/187539), Сергій  Ступак займаній посаді не відповідає і підлягає звільненню зі служби в поліції через службову невідповідність. Поліцейський не забажав оскаржувати рішення атестаційної комісії і написав заяву на звільнення. Наразі це єдина така заява. До речі, на [попередньому засіданні](https://mpz.brovary.org/gromadska-rada-pry-politsiyi-proekzamenuvala-novogo-t-v-o-nachalnyka-politsiyi-olega-yanchynskogo/)  ГР начальник оцінив  роботу слідчого відділу на «три з мінусом». Інші відділи не оцінював, пояснюючи  недостатністю часу для вивчення їхньої роботи. Попрацювавши в Броварах місяць, Олег Янчинський глибше вивчив роботу підпорядкованого міськвідділу, тож тепер пояснює: _«У слідчому відділі по штату людей достатньо, однак частина працівників – у декретній відпустці, тож на кожного слідчого припадає по 150 кримінальних проваджень. Тільки за цей місяць відкрито 311 кримінальних проваджень. Навантаження на слідчих дуже велике»._

\[caption id="attachment\_49911" align="aligncenter" width="600"\]![громадська рада при поліції](https://mpz.brovary.org/wp-content/uploads/2015/12/5-1.jpg) Олег Янчинський\[/caption\]

Щодо роботи інших підрозділів, то, за оцінкою Янчинського, кримінальний відділ заслуговує на «чотири з плюсом». Не має начальник нарікань і на роботу блоку громадської безпеки та охорони громадського порядку. І запевняє: _«В цілому Броварський міськвідділ - боєздатний»_.

На самого начальника і трьох його заступників – Олександра Шляховського, Мирослава Марину та Максима Скидана очікує останнє випробування - перевірка із застосуванням «детектора брехні». Як каже Олег Янчинський, керівний склад міськвідділу готовий пройти випробування на поліграфі. Наразі очікують на виклик.

Під час відповідей на запитання про роботу міськвідділу, похвалився Олег Янчинський і першими своїми здобутками на новій посаді - відсутністю скарг на невиїзд по дзвінку на «102». Також озвучив  і  перші результати реформування - ліквідація відділу по боротьбі з незаконним обігом наркотиків. Для боротьби з цим злом у центральному апараті створено департамент протидії наркозалежності. Що має робити поліцейський Броварського МВ із отриманою інформацією про наркотики - поки що достеменно невідомо.

У роботі поліції наразі залишається запитань більше, ніж відповідей. І броварські правоохоронці, і члени Громадської ради сподіваються, що новий 2016 рік дасть відповіді на всі запитання та розставить крапки над «і». І, не менш важливо, буде стабільним та щасливим.

> Наступне засідання Громадської ради  активісти  запланували провести вже в новому 2016 році - **26 січня о 17:00**.

**Фото - автора**
