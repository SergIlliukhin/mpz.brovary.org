---
title: "Голова Броварської РДА Сінько урочисто нагородив сумнозвісного «тітушку» Руслана Мишка"
date: 2015-06-27
categories: 
  - "kolonka-avtora"
tags: 
  - "antimaydan"
  - "mishko"
  - "rda"
  - "sinko"
  - "titushki"
---

26 червня під час урочистих заходів на честь Дня Конституції нещодавно призначений голова Броварської райдержадміністрації **[Володимир Сінько](https://www.facebook.com/profile.php?id=100009700537468&fref=ts)** нагородив почесною грамотою скандального тітушку **Руслана Мишка.** Про це на своїй сторінці у Фейсбук [повідомило видання At Brovary](https://www.facebook.com/atbrovary/posts/1460208877628405?pnref=story), а також опублікувало фотографії з нагородження, яке проходило у актовій залі Броварської РДА.

[![11402942_1460207727628520_7212784962047927712_n](https://mpz.brovary.org/wp-content/uploads/2015/06/11402942_1460207727628520_7212784962047927712_n.jpg)](https://mpz.brovary.org/wp-content/uploads/2015/06/11402942_1460207727628520_7212784962047927712_n.jpg)

Нагадаємо, що **Руслан Мишко** відомий організацією груп «тітушок» з числа молодих хлопців міцної статури, мешканців броварського району. Одну з таких груп було [виявлено активістами](https://mpz.brovary.org/brovarchanam-vdalos-u-mirniy-sposib-vignati-titushok-z-miskradi-foto-video/) прямо в приміщенні Броварської РДА під час чергової акції протесту броварських євромайданівців 27 січня 2014 року. Тоді Руслан Мишко [керував групою тітушок у складі близько 15 осіб](https://mpz.brovary.org/brovarski-rayonni-titushki-hto-zvidki-i-za-skilki/), серед яких були неповнолітні, особи в стані алкогольного сп’яніння, а також [скандально відомий «тітушковод» **Юрій Лісовський**](https://mpz.brovary.org/geroyi-nashogo-chasu-hto-zbiraye-brovarskih-titushok-na-antimaydan-partiyi-regioniv-audio/), який зараз активно підтримує терористичні організації ДНР та ЛНР. Організовану групу тітушок під керівництвом Мишка та Лісовського вдалося зафіксувати на відео: на цьому ролику Мишко відмовляється визнавати, що є держслужбовцем броварської РДА, однак зазначає, що є прихильником дій Партії регіонів та Віктора Януковича, а майданівців називає "бандитами".

<iframe src="https://www.youtube.com/embed/UyEyWHpPUmg" width="560" height="315" frameborder="0" allowfullscreen="allowfullscreen"></iframe>

В рамках розслідування злочинів, пов’язаних з організацією Антимайдану, було зібрано численні свідчення щодо причетності Мишка до створення організованих злочинних формувань, метою яких були насильницькі дії щодо активістів Майдану на Броварщині. Також за даними мешканців броварського району, окремі з таких ОЗУ брали участь в розгоні акцій Євромайдану в Києві.

Уся інформація щодо злочинної діяльності Руслана Мишка була передана особисто броварському міжрайонному прокурору Роману Олефіренку та керівництву броварської міліції. Однак ні Мишко, ні інші працівники Броварської РДА, які скоювали злочини під час правління Януковича, не лише досі не притягнуті до кримінальної відповідальності, але й усіляко заохочуються новим керівництвом Броварської РДА.

Нагадаємо, що новий голова Броварської райдержадміністрації Володимир Сінько [був призначений на цю посаду Указом Президента України Петра Порошенка 31 березня 2015 року.](https://mpz.brovary.org/poroshenko-priznachiv-golovoyu-brovarskoyi-rda-volodimira-sinka/) За три місяці перебування на своїй посаді Володимир Сінько не здійснив жодних кадрових перестановок, незважаючи на те, що абсолютна більшість його заступників та інших ключових посадовців Броварської РДА є фігурантами злочинів проти свободи слова, організаторами Антимайдану, пов’язані з незаконним гральним бізнесом та земельними махінаціями на території броварського району.
