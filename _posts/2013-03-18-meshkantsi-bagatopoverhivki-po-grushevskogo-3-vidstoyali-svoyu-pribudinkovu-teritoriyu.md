---
title: "Мешканці багатоповерхівки на Грушевського, 3 відстояли свою прибудинкову територію"
date: 2013-03-18
author: 
  username: "trydence"
  display_name: "Дмитро Карпій"
tags: 
  - "bmr"
  - "brovarska-miska-rada"
  - "budivnitstvo"
  - "vibir-redaktsiyi"
  - "grushevskogo"
  - "dorosh"
  - "kisyelnikova"
  - "kozakevich"
  - "novini"
  - "prokuratura"
  - "rishennya"
  - "ribakova"
  - "sesiya"
coverImage: "wp-content/uploads/2013/03/Image00009.jpg"
---

[![Image00009](https://mpz.brovary.org/wp-content/uploads/2013/03/Image00009.jpg)](https://mpz.brovary.org/wp-content/uploads/2013/03/Image00009.jpg)Кілька місяців тому у Броварах розгорівся [скандал](https://mpz.brovary.org/nezakonne-budivnitstvo-na-grushevskogo-3-prizupinene-zabudovnik-ne-zdayetsya/): власник однієї з квартир на першому поверсі за адресою вул. Грушевського, 3 почав будівництво окремого входу до свого приміщення. На той момент історія протистояння з мешканцями та залякування сусідів тривала вже не перший рік, проте до активної реалізації своїх задумів забудовник взявся лише після прийняття Броварською міською радою відповідного [рішення](http://docs.brovary.org/p727/16.02.2012/546-19-06) (п. 3.1), яке, щоправда, вже зовсім скоро під тиском громадськості визнають незаконним.

19 лютого Броварська міжрайонна прокуратура зробила подання **№ 924 вих.-13** стосовно виділення земельної ділянки на правах особистого строкового сервітуту власнику квартири № 73 **Павлу Дорошу** рішенням Броварської міської ради № 546-19-06 від 16 лютого 2012 року _«Про припинення права користування земельними ділянками, затвердження технічної документації із землеустрою»_. Вже через два дні, 21 лютого, Броварська міська рада на 30-ій сесії рішенням **[№ 900-30-06](http://docs.brovary.org/p6813/21.02.2013/900-30-06)** задовольнила це подання.

<iframe src="https://www.youtube.com/embed/Iu9nhyxuvz0" height="315" width="560" allowfullscreen frameborder="0"></iframe>

_Відео 30-ої чергової сесії Броварської міської ради. Питання протесту прокурора - з **3:18:03**_

Як розповіла журналісту "Маєш право знати" мешканка сусідньої квартири **Тамара Кісєльнікова**, навіть після остаточного фактичного припинення будівництва 6 грудня вона разом із іншими мешканцями не переставала звертатися до органів міської влади, прокуратури та інших установ з проханнями та вимогами вирішити скандальне питання. Жінка переконана, що це стало основною причиною скасування протиправного рішення міськради.

Однак нині відкритим лишається питання про демонтаж вже збудованих частин запланованої у минулому споруди. Павло Дорош за допомогою заробітчан встиг забетонувати цоколь, сходи та збудувати деякі інші конструкції. Все це лишається недоторканним протягом трьох останніх місяців. З'ясувати, чи збирається власник квартири № 73 "прибирати за собою" та чи будуть вжиті для цього якісь заходи журналістам "Маєш право знати" не вдалося.

> _Цей приклад став показовим. Мешканці будинку, не зважаючи на погрози та спроби підкупу, відстоювали свої права до кінця і таки добилися результату. Наполегливість та розголос завжди стоять на боці громадськості. Головне - аби інші не сиділи, склавши руки, та продовжували миритись із несправедливістю._
