---
title: "Збори \"Народного контролю\": бюджетні зловживання в освіті, проблеми у благоустрої та правопорядку"
date: 2015-09-14
categories: 
  - "hromada"
  - "aktsiyi-zahodi"
tags: 
  - "aktivisti"
  - "brovary"
  - "brovarskiy-narodniy-kontrol"
  - "vibir-redaktsiyi"
  - "novini"
  - "romanenko"
  - "upravlinnya-osvity-i-nauky"
---

**Після пори канікул та відпусток громадська організація «Броварський народний контроль» провела загальні збори під девізом «Не опускайте руки, не мовчіть, приєднуйтесь до громадської діяльності!» Під час заходу, який об’єднав не лише активістів самого «Народного контролю», а й представників різних громадських об’єднань та формувань, а також просто небайдужих броварчан, учасники розглянули кілька важливих векторів роботи. Найбільша увага була приділена взаємодії громади з управлінням освіти та науки Броварської міської ради та правоохоронними органами.**

Громадська організація ["Броварський народний контроль"](http://nk.mybrovary.com/) має декілька робочих груп, які працюють за різними напрямками. Проте інколи треба збиратися усім разом, аби обмінятися інформацією та енергетикою - для цього і проводяться загальні збори. Як сказав доповідаючим один з ініціаторів організації: _"Ви - наші очі та вуха, ми вас послали, аби ви все дізналися. Тепер розкажіть нам, погано працює міліція чи ні, погано працює освіта чи навпаки? Які проблеми? Що зробити, аби це змінити? Може, чим допомогти? Може, навпаки - простимулювати?"_

[![народний контроль збори (83)](https://mpz.brovary.org/wp-content/uploads/2015/09/narodnyj-kontrol-zbory-83.jpg)](https://mpz.brovary.org/wp-content/uploads/2015/09/narodnyj-kontrol-zbory-83.jpg)

На чергових загальних зборах 8 вересня було розглянуто декілька блоків питань, як то: освіта, правопорядок, благоустрій тощо. Збори проходили у насиченій атмосфері, інформації було багато, присутніх також. Шкода лише, що не вистачило чи то часу, чи то бажання ознайомити новеньких з організацією, а організацію з новенькими. Бо люди зібралися різнопланові: хтось вже засмалений у боях з чиновниками, а хтось прийшов перший раз, хтось знає все і про всіх, а хтось цікавиться конкретно лише "своєю" проблемою.

Збори відкрилися одразу поточними питаннями та звітом юриста про виконану за місяць роботу. Почали з освіти. Як розповіла новий юрист ГО «Народний контроль» **Алла Цигічко** на сьогодні є проблема цільового використання коштів, що виділяються міським бюджетом на ремонти шкіл. Зокрема, фахівець нагадала про [сумнозвісну ситуацію](https://mpz.brovary.org/osobliviy-remont-v-9-y-shkoli/) з ремонтом ЗОШ №9 та звернула увагу на питання облаштування спортивного майданчика та бігової доріжки стадіону шкіл №6 та №8.

[![народний контроль збори (44)](https://mpz.brovary.org/wp-content/uploads/2015/09/narodnyj-kontrol-zbory-44.jpg)](https://mpz.brovary.org/wp-content/uploads/2015/09/narodnyj-kontrol-zbory-44.jpg)

Щодо **ЗОШ №9**, то виникла небезпека, що доки триватимуть перевірки фактів зловживань, посадовці, яких «піймали на гарячому», можуть загладити ситуацію і виправити усі свої "злодіяння". Аби не допустити подібного сценарію, «Народний контроль» звернувся із відповідним запитом до правоохоронних органів. Нагадаємо, навесні цього року активісти вже зверталися з цим питанням до прокуратури.

Тепер, наприкінці вересня, перевірки щодо цільового використання коштів на ремонт, [мають проходити вже разом з міліцією](https://mpz.brovary.org/gromadska-rada-pry-militsiyi-problemy-z-102-patrulyamy-ta-pryjom-gromadyan/). Кримінальні провадження щодо зловживання службовими посадовцями своїм становищем і нецільового використання бюджетних коштів — уже відкриті.

Щодо **ремонту спортмайданчика та бігової доріжки стадіону шкіл №6 та №8,** то там вийшла навіть комічна ситуація: міська рада надала інформацію про те, що сума коштів, вже виділених на ремонт доріжки не входить до суми ремонту всього спортивного комплексу, у той же час цю вартість депутати лише будуть визначати на найближчій сесії. Тобто, виходить, що міська влада чітко знає, що входить в кошторис робіт, а що — ні, але при цьому збирається _лише_ визначати суму, яка буде виписана з бюджету.

[![збори народного контролю (2)](https://mpz.brovary.org/wp-content/uploads/2015/09/zbory-narodnogo-kontrolyu-2.jpg)](https://mpz.brovary.org/wp-content/uploads/2015/09/zbory-narodnogo-kontrolyu-2.jpg)

[![народний контроль збори (134)](https://mpz.brovary.org/wp-content/uploads/2015/09/narodnyj-kontrol-zbory-134.jpg)](https://mpz.brovary.org/wp-content/uploads/2015/09/narodnyj-kontrol-zbory-134.jpg)

Зі свого боку, голова Асоціації батьків міста Бровари та голова Громадської ради при броварському управлінні освіти **Ігор Романенко** заявив, що мер міста Ігор Сапожко запевняв, що ремонт стадіону проводиться за кошти спонсорів. _«Які тоді можуть бути визначання сум з міського бюджету на сесії міськради, якщо це кошти спонсорські?»_ — дивувався Романенко.

Голова піклувальної ради ЗОШ №5 і член ГО «Броварський народний контроль» **Людмила Кулініч**, у свою чергу, нагадала, що жодної технічної документації щодо виконаних робіт по цьому спортивному майданчику не було. _«На основі чого міська рада планує списувати кошти з бюджету?_» — логічно запитала пані Людмила.

[![народний контроль збори (51)](https://mpz.brovary.org/wp-content/uploads/2015/09/narodnyj-kontrol-zbory-51.jpg)](https://mpz.brovary.org/wp-content/uploads/2015/09/narodnyj-kontrol-zbory-51.jpg)

Підбиваючи підсумок цього питання, юрист Алла Цигічко висловила переконання, що міська влада з необережності, а, може й зі злого умислу використала кошти на ремонт не за цільовим призначенням. Але не очікувала, що така організація як «Броварський народний контроль» може затребувати інформацію про кошторис робіт та документацію на що саме використовувалися кошти. Тепер, мовляв, залишається прикривати свої прорахунки заднім числом, ухвалюючи на сесії цифри, які мали бути визначені ще до початку ремонтних робіт.

[![народний контроль збори (126)](https://mpz.brovary.org/wp-content/uploads/2015/09/narodnyj-kontrol-zbory-126.jpg)](https://mpz.brovary.org/wp-content/uploads/2015/09/narodnyj-kontrol-zbory-126.jpg)

Ще одне питання, яке стосувалося управління освіти, — інформація про те, що **в підвальних приміщеннях шкіл нібито зберігаються неутилізовані люмінесцентні лампи**. Такий факт викликає занепокоєння з боку батьків, адже діти, по суті, наражаються на небезпеку своєму життю та здоров’ю — від таких ламп йдуть пари ртуті, які діти можуть вдихати. Управління ж освіти та науки прислало відповідь, що таких ламп на територіях шкіл не знайдено, хоча запевнило, що все-таки відповідну перевірку проводить.

[![збори народного контролю (6)](https://mpz.brovary.org/wp-content/uploads/2015/09/zbory-narodnogo-kontrolyu-6.jpg)](https://mpz.brovary.org/wp-content/uploads/2015/09/zbory-narodnogo-kontrolyu-6.jpg)

Далі перейшли до питання правопорядку, зокрема розглянули [діяльність Громадської ради при Броварському міськвідділі МВС](https://mpz.brovary.org/gromadska-rada-pry-militsiyi-problemy-z-102-patrulyamy-ta-pryjom-gromadyan/). Вислухавши звіт від члена Громради **Руслана Яремчука**, присутні вирішили: посилити активність членів Громадської ради, закріпити активіста за кожним відділом у міліції та звернути особливу увагу на те, що останнім часом в структурі броварської міліції відбувалися кадрові призначення без обговорення громади.

Окрему дискусію викликала тема можливого запровадження в місті патрулів з числа місцевих активістів. Питання розділило учасників зібрання навпіл: аргументи «за» — це мобілізує нашу міліцію та дільничних інспекторів, аргументи «проти» — розслабить і правоохоронці будуть менше працювати. Змусити правоохоронців працювати чи брати справу власної безпеки у свої руки? - ось які питання лунали на зібранні.

[![народний контроль збори (15)](https://mpz.brovary.org/wp-content/uploads/2015/09/narodnyj-kontrol-zbory-15.jpg)](https://mpz.brovary.org/wp-content/uploads/2015/09/narodnyj-kontrol-zbory-15.jpg)

[![народний контроль збори (144)](https://mpz.brovary.org/wp-content/uploads/2015/09/narodnyj-kontrol-zbory-144.jpg)](https://mpz.brovary.org/wp-content/uploads/2015/09/narodnyj-kontrol-zbory-144.jpg)

Завершили офіційну частину учасники зібрання обговоренням теми стихійної торгівлі у місті. Зокрема, пані Цигічко розповіла про останні рейди активістів та членів ГО «Броварський народний контроль» за участю працівників органів виконавчої влади, під час яких були виявлені місця виїзної «нелегальної» торгівлі (тобто без документів). Проблема існує, а малі підприємці, за словами фахівця, при цьому бідкаються та нарікають на відсутність можливості торгувати на великому ринку міста та сплачувати за місця.

За результатами рейдів були складені протоколи про адміністративні правопорушення та [направлено лист](http://nk.mybrovary.com/vse-puchkom-idemo-dali/) на адресу заступника міського голови Василя Андрєєва із викладеними пропозиціями щодо врегулювання цієї ситуації шляхом створення «комунальних ринків» для ведення стихійної торгівлі.

У підсумку учасники вирішили — звернутися до міської ради щодо надання громаді плану-схеми розміщення малих архітектурних форм по місту Бровари та не допустити винесення на чергові сесії міської ради проектів рішень про продовження строків сервітутів (обмежений договір на право користування земельною ділянкою), які вже минули, підприємцям, які хочуть встановлювати точки роздрібної торгівлі, тобто МАФи.

[![народний контроль збори (39)](https://mpz.brovary.org/wp-content/uploads/2015/09/narodnyj-kontrol-zbory-39.jpg)](https://mpz.brovary.org/wp-content/uploads/2015/09/narodnyj-kontrol-zbory-39.jpg)

Наостанок учасники перейшли до питань «внутрішньої кухні», зокрема нагадали, хто закріплений за якими робочими групами та координує той чи інший напрямок роботи.

**Фото — Микола Кожемяко**
