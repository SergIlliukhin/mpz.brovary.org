---
title: "Суд звільнив з-під арешту захисників парку «Перемога»"
date: 2013-07-09
author: 
  username: "kachor"
  display_name: "Андрій Качор"
tags: 
  - "illyenko"
  - "vibir-redaktsiyi"
  - "kichinska"
  - "mihiyenkova"
  - "mohnik"
  - "novini"
  - "shevchuk"
  - "piketuvannya"
  - "park-peremoga"
  - "rizanenko"
  - "sirotyuk"
  - "smirnov"
  - "sud"
  - "taran"
  - "tkachenko"
---

**[![Суд над свободівцями за парк 7](https://mpz.brovary.org/wp-content/uploads/2013/07/Sud-nad-svobodivtsyami-za-park-7.jpg)](https://mpz.brovary.org/wp-content/uploads/2013/07/Sud-nad-svobodivtsyami-za-park-7.jpg)Суддя броварського суду Олена Кічинська відхилила клопотання прокурора Людмили Таран про продовження терміну домашнього арешту «свободівцям» Смірнову, Ткаченку та Шевчуку до 10 листопада 2013 року в справі про демонтаж будівельного паркану в парку «Перемога». Таким чином до оголошення вироку активісти лишатимуться на волі.**

Судове засідання по резонансній справі [знесення паркану в парку «Перемога»](https://mpz.brovary.org/krivavi-sutichki-vidbulis-u-brovarah-mizh-meshkantsyami-ta-zabudovnikami-tsentralnogo-parku/) 8 липня відбувалось під скандування близько сотні пікетувальників, які зібрались на підтримку «свободівців» прямо під стінами броварського суду.  Активісти встановили на вході до будівлі чорну «Дошку ганьби», куди прикріпили портрети головних, на їхню думку, фігурантів подій 25 травня в парку «Перемога» з боку влади. Замовниками та виконавцями провокацій проти броварських активістів протестувальники вважають керівництво броварської міліції, прокуратури, мерію міста, **Сергія Федоренка** та членів його родини. На дошці ганьби над портретами винних активісти написали «Їх розшукує Запорожець!»

[![Суд над свободівцями за парк 3](https://mpz.brovary.org/wp-content/uploads/2013/07/Sud-nad-svobodivtsyami-za-park-3.jpg)](https://mpz.brovary.org/wp-content/uploads/2013/07/Sud-nad-svobodivtsyami-za-park-3.jpg)

Безпосередньо перед початком засідання до приміщення суду зайшли відразу чотири народних депутати, що приїхали підтримати захисників парку «Перемога»: **Павло Різаненко** від УДАРу та три «свободівця» - **Андрій Іллєнко**, **Андрій Мохник** та **Юрій Сиротюк.** На цей момент зала судових засідань виявилась вщерть заповнена людьми, декому не вистачало місця.

[![Суд над свободівцями за парк 5](https://mpz.brovary.org/wp-content/uploads/2013/07/Sud-nad-svobodivtsyami-za-park-5.jpg)](https://mpz.brovary.org/wp-content/uploads/2013/07/Sud-nad-svobodivtsyami-za-park-5.jpg)

Першою під час слухання виступила прокурор **Людмила Таран**, яка просила суд не змінювати міру запобіжного заходу обвинуваченим, тобто залишити всіх трьох під домашнім арештом, який триває для «свободівців» вже другий місяць. Своє клопотання Таран адекватно обґрунтувати так і не змогла. Нагадаємо, що під час попередніх засідань Таран [вимагала арешту](https://mpz.brovary.org/sud-posadiv-troh-brovarskih-svobodivtsiv-pid-domashniy-aresht/) захисникам парку на підставі того, що «свободівці» можуть чинити тиск на свідків. Зазначимо, що всі свідки сторони обвинувачення по даній справі – працівники міліції.  Проте сумнозвісна суддя **Тамара Міхієнкова** тоді таки відправила під арешт обвинувачених, позбавивши їх можливості навіть заробляти собі на життя.

Цього разу суддя Олена Кічинська взяла до уваги те, що на утриманні в кожного підсудного є малолітні діти, а самі активісти жодним чином не ухиляються від слідства, а відтак підстав про продовження домашнього арешту немає. Таке рішення судді зал зустрів оплесками.

[![Суд над свободівцями за парк 2](https://mpz.brovary.org/wp-content/uploads/2013/07/Sud-nad-svobodivtsyami-za-park-2.jpg)](https://mpz.brovary.org/wp-content/uploads/2013/07/Sud-nad-svobodivtsyami-za-park-2.jpg)

Крім того під час судового засідання представник ПП «Феско», якому належав зламаний паркан, висунув цивільний позов проти активістів «Свободи» на відшкодування 14 тисяч гривень збитків – начебто саме стільки коштував дерев’яний паркан навколо ділянки в парку.

Суддя Кічинська також задовольнила клопотання про відеозйомку судового засідання, лише коли не йдеться про допит свідків, аби попередити витік інформації. Підготовче та заключне засідання знімати дозволено. Наступне засідання призначено на 12 липня, 10:00 – того ж дня відбудеться судовий розгляд по суті проти «бойовика» **Сергія Стягова**, який вдарив журналіста **Андрія Качора** під час тієї самої акції в парку «Перемога».

[![Суд над свободівцями за парк 1](https://mpz.brovary.org/wp-content/uploads/2013/07/Sud-nad-svobodivtsyami-za-park-1.jpg)](https://mpz.brovary.org/wp-content/uploads/2013/07/Sud-nad-svobodivtsyami-za-park-1.jpg)

У цей час під стінами суду тривало пікетування – стомлені кількагодинним стоянням на сонці протестувальники знічев’я почали збирати кошти на ремонт ганку броварського суду, котрий вже багато років перебуває в жалюгідному стані. Зібрані гроші до суду занесла молода активістка у вишиванці, яка перед тим збирала підписи на підтримку репресованих захисників парку «Перемога».

[![Суд над свободівцями за парк 6](https://mpz.brovary.org/wp-content/uploads/2013/07/Sud-nad-svobodivtsyami-za-park-6.jpg)](https://mpz.brovary.org/wp-content/uploads/2013/07/Sud-nad-svobodivtsyami-za-park-6.jpg)

Зрештою до мітингувальників вийшли головні герої судового засідання – **Микола Смірнов**, **Руслан Ткаченко** та **Олег Шевчук.** Люди вітали активістів оплесками, а наприкінці всі разом заспівали національний гімн.
