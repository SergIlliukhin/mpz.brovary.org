---
title: "Курси Java у Броварах: презентація результатів першого сезону та новий набір студентів - ФОТО"
date: 2017-04-10
categories: 
  - "brovary"
  - "aktsiyi-zahodi"
tags: 
  - "freelance-brovary"
  - "java"
  - "brovary"
  - "vibir-redaktsiyi"
  - "volonteri"
  - "demalyans"
  - "kursy-programuvannya"
  - "novini"
  - "sergiy-illyuhin"
---

**Вже рік у нашому місті діє безкоштовний освітній проект для тих, хто хоче навчитися програмувати на мові Java. Минулої весни [відбулася](https://www.facebook.com/FreelanceBrovary/posts/709443172491636) перша вступна лекція, де майбутні викладачі Василь Кононенко та Ігор Білоус розповіли про свій шлях у ІТ і набутий досвід. Після цього розпочався набір на курси: тоді 17 студентів пройшли співбесіду і протягом 7 місяців безкоштовно вивчали Java «з нуля». І ось, майже через рік, 6 квітня, у приміщенні IT-Hub BroBots [пройшла](https://mpz.brovary.org/anons-u-brovarah-startuye-novyj-nabir-na-kursy-java-6-kvitnya-zustrich-z-organizatoramy/) зустріч з організаторами курсів «Java для початківців», під час якої було оголошено про початок нового набору студентів на другий сезон та представлений робочий проект випускників першого сезону.**

Захід розпочав співорганізатор спільноти [Freelance Brovary](https://www.facebook.com/FreelanceBrovary/?fref=ts), програміст із 12-річним стажем та депутат броварської міської ради **Сергій Іллюхін**, який оголосив про початок набору нової групи на курси «Java для початківців» та розказав докладніше про самі курси та вступ до них. А трішки пізніше до зустрічі приєднались й викладачі курсів **Василь Кононенко** та **Ігор Білоус**.

\[caption id="attachment\_68750" align="aligncenter" width="600"\][![](https://mpz.brovary.org/wp-content/uploads/2017/04/1-2.jpg)](https://mpz.brovary.org/wp-content/uploads/2017/04/1-2.jpg) Сергій Іллюхін\[/caption\]

\[caption id="attachment\_68751" align="aligncenter" width="600"\][![](https://mpz.brovary.org/wp-content/uploads/2017/04/3-2.jpg)](https://mpz.brovary.org/wp-content/uploads/2017/04/3-2.jpg) Василь Кононенко та Ігор Білоус\[/caption\]

_«Курси складаються з двох частин,_ - розказав Сергій Іллюхін. - _Перша частина - теоретична з лабораторними та домашніми завданнями, яку викладають наші викладачі Василь Кононенко, Java developer та Ігор Білоус, Java Android developer. Другу, практичну частину, викладаю я. Разом з тими, хто дійшов до кінця курсів, ми створюємо програмний продукт. В минулому році, коли [розпочалось навчання](https://mpz.brovary.org/u-brovarah-rozpochalos-navchannya-na-bezkoshtovnyh-kursah-programuvannya-movoyu-java/) першого набору студентів Java, ми набрали трішки більше, ніж планували – 17 людей. До кінця теоретичної частини дійшло 10, а до практичної частини залишилось всього 5 випускників»._

Як розповів один з викладачів Василь Кононенко, курси розраховані на початківців, тобто «з нуля», спеціальні знання для проходження співбесіди не потрібні. Вітається досвід програмування, але він необов’язковий. Єдине, що треба людині, це впоратися із логічними завданнями, які зададуть під час співбесіди. Ще є технічна вимога – наявність ноутбука.

Проте цього року умови відбору людей будуть більш жорсткими, сказав Василь. _«В цьому році ми дещо змінили умови і будемо виключати з курсів тих, хто не встигає за навчанням. Також ми трішки змінимо систему викладання. Якщо раніше для студентів викладали двоє викладачів кожну лекцію, то у другому сезоні ми будемо чергуватися й надавати матеріал по черзі»._

[![](https://mpz.brovary.org/wp-content/uploads/2017/04/8-2.jpg)](https://mpz.brovary.org/wp-content/uploads/2017/04/8-2.jpg)

На зустріч прийшло багато людей, різних за віком, і приміщення ледь вмістило бажаючих. Навіть школярі зацікавились можливістю стати Java-програмістами.

[![](https://mpz.brovary.org/wp-content/uploads/2017/04/6-2.jpg)](https://mpz.brovary.org/wp-content/uploads/2017/04/6-2.jpg)

[![](https://mpz.brovary.org/wp-content/uploads/2017/04/4-2.jpg)](https://mpz.brovary.org/wp-content/uploads/2017/04/4-2.jpg)

П’ятеро випускників, які дійшли до реалізації практичної частини проекту, були нагороджені пам’ятними сертифікатами від організаторів. До речі, декілька студентів навіть їздили на навчання з Києва у Бровари.

\[caption id="attachment\_68760" align="aligncenter" width="600"\][![](https://mpz.brovary.org/wp-content/uploads/2017/04/11-1.jpg)](https://mpz.brovary.org/wp-content/uploads/2017/04/11-1.jpg) Випускники першого сезону курсів «Java для початківців»\[/caption\]

[![](https://mpz.brovary.org/wp-content/uploads/2017/04/17886899_10210824946437476_279818067_o.jpg)](https://mpz.brovary.org/wp-content/uploads/2017/04/17886899_10210824946437476_279818067_o.jpg)

Потім розпочалася презентація практичного проекту випускників. Ним виявився антикорупційний програмний продукт - сканер сайту Броварської міської ради, який сканує та зберігає кожні 15 хвилин всю інформацію з сайту БМР. За словами Сергія Іллюхіна, він був створений ще 2-3 роки тому, але після [зміни сайту](https://mpz.brovary.org/u-brovarskoyi-miskoyi-rady-novyj-sajt-iz-rozshyrenymy-mozhlyvostyamy/) Броварської міської ради перестав працювати. Тому перед випускниками стояло завдання - написати новий сканер сайту БМР, який буде завантажувати всі документи і передавати та зберігати їх в Реєстрі публічної інформації на сайті [docs.brovary.org](http://docs.brovary.org/).

\[caption id="attachment\_68762" align="aligncenter" width="600"\][![](https://mpz.brovary.org/wp-content/uploads/2017/04/13.jpg)](https://mpz.brovary.org/wp-content/uploads/2017/04/13.jpg) Так виглядає Реєстр\[/caption\]

_«Це була непроста задача для випускників. Було дуже багато роботи, ми дуже прискіпливо перевіряли один одного. Під час розробки цього проекту, я намагався наблизити весь процес до того, як він відбувається у великих ІТ-компаніях та максимально використати різні технології. Я сподіваюсь, що нам це вдалось»,_ - розповідає Сергій Іллюхін.

\[caption id="attachment\_68763" align="aligncenter" width="600"\][![](https://mpz.brovary.org/wp-content/uploads/2017/04/14.jpg)](https://mpz.brovary.org/wp-content/uploads/2017/04/14.jpg) Сергій Іллюхін презентує робочий проект випускників та запускає програмний додаток\[/caption\]

На питання присутніх з залу: «Чому був вибраний саме сайт БМР для випускного проекту?», Сергій Іллюхін відповів, що в минулому спостерігалося зникнення інформації з офіційного сайту Броварської міськради. _«У 2012 році, коли запускався тодішній сайт БМР, інформація зі старої версії сайту зникла. Коли я прийшов до міськради запитати куди все поділося, мені відповіли, що за законом повинні все публікувати, а зберігати – такої вимоги в законі немає. Тому, я вважаю, що цей проект дуже важливий для нашого міста та корисний в плані моніторингу інформації»._

Проект для учнів другого сезону організатор ще не придумав, але запевнив, що він обов’язково буде суспільно корисним та працюватиме для міста та броварчан.

За тим випускники поділились власним досвідом проходження Java-курсів, порадили більше приділяти уваги навчанню та читати відповідну літературу.

\[caption id="attachment\_68782" align="aligncenter" width="600"\][![](https://mpz.brovary.org/wp-content/uploads/2017/04/logo-60.jpg)](https://mpz.brovary.org/wp-content/uploads/2017/04/logo-60.jpg) Випускники радять приділяти програмуванню до 6 годин в день\[/caption\]

Співорганізаторка та випускниця курсів **Вікторія Ткачук** підкреслила, що ці курси - гарний поштовх для тих, хто намагався вивчати програмування вдома самостійно чи частково на роботі, але не мав бажаних результатів. _«Викладачі зможуть надати ті знання та навички, яких немає у жодному підручнику, бо вони отримані із власного досвіду програмування та саморозвитку. Саме таких людей ми зараз і шукаємо у нову групу: таких, що бажають займатися, багато працювати, в першу чергу - вдома і самостійно, а на лекціях отримувати практичний досвід. Ці курси нададуть гарних вчителів-коучів, які люблять свою справу, а також команду однодумців, що також є важливим. Одним із інноваційних підходів у наших курсах є практичний програмний продукт, який випускники розробляють разом по завершенні»._

\[caption id="attachment\_68774" align="aligncenter" width="600"\][![](https://mpz.brovary.org/wp-content/uploads/2017/04/17838678_1846202388935458_997712700_o.png)](https://mpz.brovary.org/wp-content/uploads/2017/04/17838678_1846202388935458_997712700_o.png) Вікторія Ткачук, співорганізаторка та випускниця першого сезону курсів «Java для початківців»\[/caption\]

Організатори зазначають: для того, щоби взяти участь у другому сезоні курсів «Java для початківців» треба заповнити [реєстраційну форму](https://docs.google.com/forms/d/e/1FAIpQLScbSD6atL7XnWysgpyNWxPWyjwWVtLw7tz5qlifXRaQCuh0ZQ/viewform) **до 16 квітня** та очікувати запрошення на співбесіди, які триватимуть **до 30 квітня**. Жодних обмежень щодо того, хто може подавати заявки, немає– ні вікових, ні гендерних. Для тих, хто пройде співбесіду, навчання буде розпочато **з 13 травня**, в офісі броварського осередку партії "ДемАльянс". Тривалість курсів становитиме від 6 до 9 місяців.

**Фото - Катерина Мамайсур-Негода**
