---
title: "Не питай чому заплакані очі, нас знову дурять за наші ж гроші"
date: 2015-08-28
categories: 
  - "kolonka-avtora"
tags: 
  - "brovary"
  - "dorogi"
  - "park-peremoga"
  - "remont"
---

**Ви вже, мабуть, чули чи читали, що на ремонт парку «Перемога» Броварська міська рада в 2015 році [виділила майже 5 мільйонів гривен](https://mpz.brovary.org/4-8-mln-grn-na-dorizhki-v-parku-peremoga-chi-na-borotbu-iz-pidtoplennyam/)ь. Оскільки ніяких покращень в парку не відбувалось, я вирішив поцікавитись, на що ж планується витратити ці кошти та на що вже витрачено.**

І ось що мені повідомили: Проектно-кошторисною документацією об’єкту «Капітальний ремонт з відновленням інженерно-транспортної інфраструктури та благоустрою парку «Перемоги» в м. Бровари Київської області» передбачено наступні роботи:

- капітальний ремонт мереж зовнішнього освітлення;
- будівництво поливального водопроводу;
- капітальний ремонт головної алеї;
- капітальний ремонт існуючих пішохідних доріжок та улаштування велодоріжок;
- встановлення лавочок, урн, контейнерів для збирання побутових відходів, обладнання для паркування велосипедів.

Міським бюджетом на 2015 рік передбачено фінансування зазначених робіт у сумі **4 767 500 гривень**. Після проведення 02.09.2015 року конкурсних торгів та визначення переможця конкурсу, з яким буде укладено договір, можливо розпочати роботи з капітального ремонту з відновленням інженерно-транспортної інфраструктури та благоустрою парку «Перемоги». На даний час, на виготовлення топографічно-геодезичної зйомки для проектних робіт використано **55,0 тис. грн**.

[![1024px-2006_2](https://mpz.brovary.org/wp-content/uploads/2015/08/1024px-2006_2.jpg)](https://mpz.brovary.org/wp-content/uploads/2015/08/1024px-2006_2.jpg)

Заради цікавості, на сайті державних закупівель, оскільки на офіційному сайті Броварської міської ради немає ніякого оголошення про майбутні торги, знаходжу оголошення про проведення відкритих торгів на визначення виконавця капітального ремонту парку «Перемога» і … сам не відразу усвідомлюю: згідно з оголошенням розмір бюджетного призначення за кошторисом або очікувана вартість предмета закупівлі **18 150 661 грн**. Так-так, вам не здалося, саме 18 мільйонів 150 з лишком тисяч гривень, а виконання робіт передбачене з дня підписання договору (а це вересень 2015 року) до **31.12.2017 року**!

> Отже, вартість робіт по ремонту парку збільшили майже **вчетверо**. І це при тому, що відповідно до рішень Броварської міської ради загальна вартість робіт складає саме **4 767 500 гривень**.

Тепер стає зрозумілим небажання замовника торгів опубліковувати інформацію про проведення конкурсу на офіційному сайті міської ради, адже сайт більш менш популярний і інформація може потрапити на очі якоїсь «зайвої» в торгах організації чи допитливого мешканця Броварів, який ставитиме багато запитань чи підніме шум навколо. Провівши ж конкурс та підписавши договір на виконання робіт замовник точно знає, що необхідні кошти будуть виділені не зважаючи на супротив громадськості, оскільки розірвання договору в односторонньому порядку передбачає відшкодування збитків, завданих розірванням цього договору, або ж роботи не буде завершено, так як тролейбусну лінію (кошти витратили, а на що?).

> Ось і виходить, що якщо договір буде підписано, то протягом двох наступних років з місцевого бюджету необхідно буде виділити на ремонт парку ще більше 13-ти мільйонів гривень (а враховуючи інфляцію, цифра може бути значно більшою).

А ще одним, невідомим нікому, пунктом витрат є капітальний ремонт вул. Металургів в м. Бровари Київської області розмір бюджетного призначення за кошторисом або очікувана вартість предмета закупівлі: **4 798 845** (чотири мільйони сімсот дев'яносто вісім тисяч вісімсот сорок п'ять) грн. 20 коп. відповідно до оголошення про проведення відкритих торгів замість передбачених **1,2 млн грн**.

> Виникає питання – чи на часі витрачати такі шалені кошти на ремонт парку, який і так має досить пристойний вигляд. Невже в місті немає більш болючіших проблем?

[![11973291_812732645506239_1216189237_o](https://mpz.brovary.org/wp-content/uploads/2015/08/11973291_812732645506239_1216189237_o.jpg)](https://mpz.brovary.org/wp-content/uploads/2015/08/11973291_812732645506239_1216189237_o.jpg)

> Дитячі садки переповнені, школи «тріщать по швам» від кількості учнів, діти по чотири, а той по п’ять років навчаються у другу зміну. І це при активному будівництві багатоповерхівок.

Незадовільний стан об’єктів житлово-комунального господарства та розгубленість мешканців багатоповерхових будинків, на яких відповідно до закону «Про особливості здійснення права власності у багатоквартирному будинку» поклали обов’язок забезпечувати належне утримання та належний санітарний, протипожежний і технічний стан спільного майна багатоквартирного будинку; забезпечувати технічне обслуговування та у разі необхідності проведення поточного і капітального ремонту спільного майна багатоквартирного будинку. А враховуючи те, що у більшості будинків ремонти проводились 20 років тому, а в деяких не проводились взагалі з дня здачі будинку, то витрати необхідні для приведення будинку в належний стан.

> Якщо у Вашому будинку протікає дах чи тріщать стіни, то Ви як господарник, мабуть, будете рятувати будинок,  а не займетесь ландшафтом земельної ділянки (типу посієте газон чи прокладете доріжки).

Що ще є примітним, що всі роботи з благоустрою нашого міста, а це – розширення вул. Київської в районі вул. Шевченка, ремонт вул. Київської, ремонт парку «Перемога», ремонт мосту по вул. Кутузова відкладені на осінь, при тому, що кошти на проведення зазначених робіт виділені ще весною. Можливо, це якось пов’язано з місцевими виборами? Адже, в повсякденних клопотах ми можемо забути про всі покращення, які зробила для нас місцева влада протягом останніх років. А так, за наші ж кошти влада зайвий раз нагадує, що не забуває про потреби мешканців, «піклується» про нас.

Головне вдало та в потрібний час розпочати, а там вже як вийде...

**P.S.: Запрошую громадськість, підприємців, журналістів та просто небайдужих броварчан відвідати ці відкриті торги з освоєння 18 мільйонів бюджетних гривень на далеко не саму потрібну місту потребу. Торги відбудуться 2 вересня о 10:00 у приміщенні Управління житлово-комунального господарства за адресою вул. Возз’єднання, 1, в кабінеті начальника УЖКГ. А броварські підприємці можуть попередньо звернутись в управління житлово-комунального господарства та подати свою конкурсну заявку, аби також взяти участь у конкурсі. Важливо - щоб бути присутнім на торгах, потрібно прийти за 30 хвилин до початку та зареєструватись!**
