---
title: "Діяльність КП \"Оздоровчо-реабілітаційний центр\" є збитковою?"
date: 2012-01-30
author: 
  username: "pravoZnaty"
  display_name: "Маєш право знати"
categories: 
  - "rozsliduvannya"
tags: 
  - "basejny"
  - "brovary"
  - "vibir-redaktsiyi"
  - "zherebtsova"
  - "kp-orts"
  - "rizanenko"
  - "fedorenko"
  - "fesko"
---

![](https://mpz.brovary.org/wp-content/uploads/2012/01/КП-Оздорочо-Реабілітаційний-Центр.jpg "КП Оздорочо-Реабілітаційний Центр")Сьогодні з'явилася [третя частина статті](https://lb.ua/news/2012/01/30/134252_imenem_azarova_3_merzkaya_lozh.html "Броварський басейн") Тетяни Чорновіл про броварський басейн школи №9, який зараз офіційно знаходиться на балансі КП "Оздоровчо-реабілітаційний центр" (далі - КП ОРЦ), але де-факто є штаб-квартирою ПП "Феско" - підприємства, яким володіє депутат Броварської міської ради **Сергій Федоренко**.<!--more-->

[![](https://mpz.brovary.org/wp-content/uploads/2012/01/Фінансовий-звіт-КП-ОРЦ-за-2010.jpg "Фінансовий звіт КП ОРЦ за 2010")](https://mpz.brovary.org/wp-content/uploads/2012/01/Фінансовий-звіт-КП-ОРЦ-за-2010.jpg)Згідно фінансового звіту КП ОРЦ за 2010 рік, який вдалось роздобути Тетяні Чорновіл, у 2010 році КП отримало дохід **719,4 тис.грн.**, витративши при цьому **2214,7 тис.грн.** на утримання басейну. Тобто фінансовий 2010 рік КП ОРЦ закінчило зі збитком **1495,3 тис.грн.** (майже півтора мільйона гривень чистого збитку!)

У інтерв'ю Тетяні Чорновіл пан Федоренко підтвердив, що дійсно, підприємство не надає і не може надавати школярам можливість користуватися басейном безкоштовно або за півціни: рівень оснащення басейну вимагає значних коштів на його утримання.

Виникає питання: чому КП ОРЦ за 2010 рік, маючи на своєму балансі унікальне обладнання, напрацювалося у збиток на півтора мільйона гривень, але при цьому ПП Феско, яке орендує це саме обладнання, не лише стабільно тримається на плаву, але ще і будує сучасний оздоровчий центр на ділянці парку Перемога?

> Можливо, варто щось змінити у відносинам ПП Феско і КП ОРЦ? Умови надання обладнання? Вартість оренди комунального майна?

До речі, у минулому 2011 році КП ОРЦ у 2011 році посіло 12-те місце у конкурсі **"Комунальне підприємство року"** за критеріями: "Обсяг реалізованої продукції", "Заробітна плата", "Чистий прибуток", "Продуктивність праці". [![](https://mpz.brovary.org/wp-content/uploads/2012/01/Сертифікат-КП-ОРЦ.jpg "Сертифікат КП ОРЦ")](https://mpz.brovary.org/wp-content/uploads/2012/01/Сертифікат-КП-ОРЦ.jpg)[![](https://mpz.brovary.org/wp-content/uploads/2012/01/Медаль-КП-ОРЦ.jpg "Медаль КП ОРЦ")](https://mpz.brovary.org/wp-content/uploads/2012/01/Медаль-КП-ОРЦ.jpg)

**Невже у 2011 році КП ОРЦ раптово стало прибутковим?**

Це питання, над яким ми зараз працюємо: вже надіслані інформаційні запити до КП ОРЦ рекомендованим цінним листом з описом вкладення. Нагадаю, що кілька тижнів тому директор КП ОРЦ **Людмила Жеребцова** [грубо відмовила](https://mpz.brovary.org/novini/kerivnik-baseynu-fesko-prihovuye-informatsiyu-pro-diyalnist-pidpriyemstva/ "Керівник басейну ПП “Феско” приховує інформацію про діяльність підприємства – ВІДЕО") депутату **Павлу Різаненку** у реєстрації його запиту. Депутатський запит також довелось надсилати рекомендованим листом.

Раніше у своєму [інтерв'ю телеканалу ТВі](https://mpz.brovary.org/novini/yak-telekanal-tvi-znimav-syujet-pro-brovarsky-baseyny/ "Як телеканал “ТВі” знімав сюжет про броварські басейни") пані Жеребцова сказала про фінансові результати КП ОРЦ: _"Ні, чому воно збиткове? Ми ж працюємо! Ми працюємо!... Ну я не можу сказати, що зовсім прибуткове..."_, так і не пояснивши, наскільки ж прибутковим чи неприбутковим є підприємство.

Чекайте продовження історії!
