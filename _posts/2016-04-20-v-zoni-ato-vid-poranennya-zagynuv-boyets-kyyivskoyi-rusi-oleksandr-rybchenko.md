---
title: "В зоні АТО від поранення загинув боєць «Київської Русі» Олександр Рибченко"
date: 2016-04-20
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "ato"
  - "brovary"
  - "viyna"
  - "gajsyn"
  - "geroy"
  - "zagibliy"
  - "novini"
  - "pohovannya"
  - "provody"
  - "smert"
  - "troyitske"
coverImage: "wp-content/uploads/2016/04/12986919_516288168557591_2883983841686285722_n-Kopiya.jpg"
---

**26-річний доброволець підірвався на міні неподалік Троїцького цієї суботи, 16 квітня. В нього залишились батько, брат, дружина, 4-річний син та сестра, яка служить у зоні АТО. Попрощались із бійцем, який мешкав у Броварах, учора в його рідному місті Гайсині. Про це розповідають журналісти та чиновники Вінничини.**

Як [зазначає](https://www.facebook.com/photo.php?fbid=516288168557591&set=a.301857230000687.1073741827.100005292369125&type=3) журналістка Вікторія Микитюк із посиланням на волонтерів, Олександр Рибченко помер на хірургічному столі центральної лікарні міста Бахмута. Його 68 кілометрів везли з Троїцького жахливими дорогами. Екіпаж ASAP9, підсилений військовими фельдшерами, двічі реанімували Олександра, однак серце все ж зупинилося.

 [![13001173_10154104334744770_4458006207841681616_n](https://mpz.brovary.org/wp-content/uploads/2016/04/13001173_10154104334744770_4458006207841681616_n.jpg)](https://mpz.brovary.org/wp-content/uploads/2016/04/13001173_10154104334744770_4458006207841681616_n.jpg)

Не вистачало препаратів та обладнання, палива було менше третини баку. До того ж, під час транспортування шлях перегородили п'яниці на автомобілі, яких довелось відганяти пострілами в повітря.

Сашко був родом із міста Гайсина, що у Вінницькій області. Однак, останнім часом [мешкав](http://www.0432.ua/article/1195969) у Броварах. Коли над Україною нависла смертельна небезпека війни, хлопець не лишився осторонь. 29 вересня 2015 року записався добровольцем у 25-ий батальйон «Київська Русь», служив навідником СПГ в роті вогневої підтримки.

Учора, 19 квітня, Сашка [провели](http://gayrayrada.gov.ua/novyny/hajsynchany-provely-v-ostannyu-put-vojina-patriota-oleksandra-rybachenka.html) в останню путь у рідному Гайсині. Процесія рухалася центральною вулицею міста під траурний марш духового оркестру та гасла «Герої не вмирають! Смерть ворогам! Україна понад усе!» Поховали бійця з військовими почестями на міському кладовищі.

_Фото: [depo.ua](http://dn.depo.ua/ukr/dn/volonetri-rozpovili-yak-reanimobil-iz-pomirayuchim-soldatom-19042016130000) та з інтернету_
