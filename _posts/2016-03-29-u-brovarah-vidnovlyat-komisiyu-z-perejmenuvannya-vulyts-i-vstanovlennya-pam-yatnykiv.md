---
title: "У Броварах відновлять комісію з перейменування вулиць і встановлення пам’ятників"
date: 2016-03-29
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "brovary"
  - "vshanuvannya"
  - "dekomunizatsiya"
  - "komisiya"
  - "novini"
  - "pamyatnik"
  - "perejmenuvannya"
coverImage: "wp-content/uploads/2016/03/Perejmenuvannya_13_serpnya_00011-1024x683.jpg"
---

**Найближчої чергової сесії Броварської міської ради – 21 квітня – планують затвердити склад комісії з питань найменувань та пам’ятних знаків. До неї мають увійти депутати, краєзнавці та представники деяких управлінь виконкому. Відповідний** [**проект рішення**](https://docs.brovary.org/p35413/24.03.2016) **з’явився на офіційному сайті міськради.**

Як ідеться у проекті положення комісії, її створюють з метою фахового вивчення питань найменувань житлових масивів, майданів, площ, бульварів, вулиць, провулків, парків, скверів тощо та подальшого розгляду цих питань на сесіях міськради. Окрім того, в компетенцію дорадчого органу входитиме увічнення пам’яті визначних діячів і подій у формі встановлення  пам’ятників, пам'ятних знаків і меморіальних дощок.

Згідно з проектом рішення, головою комісії пропонують обрати **Сергія Бельського**, голову з гуманітарних питань і депутата міськради від ВО «Батьківщина». Заступником голови – **Оксану Мельник**, основну [претендентку](https://mpz.brovary.org/konkursna-komisiya-rekomenduye-pryznachyty-melnyk-nachalnykom-upravlinnya-osvity/) на крісло очільника управління освіти та депутата від «Єдності». Секретарем комісії – заступника начальника відділу культури **Ларису Метьолкіну**.

Серед інших ймовірних членів: головний архітектор міста **Лілія Рибакова**, начальник архівного відділу **Сергій Кисельов**, директор краєзнавчого музею **Віктор Корявий** та наукова співробітниця музею **Марія Овдієнко**. Також – краєзнавець **Володимир Гузій**, видавець **Неоніла Струк**, депутати міськради **Аліна Дяченко**, **Олег Берестовий**, **Андрій Василенко** та **Леонід Черепейнік**.

Нагадаємо, що подібна комісія діяла і під час попередньої каденції Броварської міської ради. На неї був покладений [розгляд питань](https://mpz.brovary.org/start-dekomunizatsiyi-u-brovarah-krayeznavtsi-ta-istoriki-gotuyut-propozitsiyi-shhodo-pereymenuvannya-vulits/), які стосуються зокрема декомунізації. Після припинення повноважень міськради 6-го скликання, припинив діяльність і відповідний дорадчий орган. Питання декомунізації у новому скликанні ради до цього часу розглядає земельна комісія.
