---
title: "Що не так з організацією харчування у броварських садочках?"
date: 2015-11-26
author: 
  username: "yschenko"
  display_name: "Ірина Ющенко"
categories: 
  - "rozsliduvannya"
  - "brovary"
tags: 
  - "brovary"
  - "vibir-redaktsiyi"
  - "dnz"
  - "krazha-produktiv"
  - "lisova-kazka"
  - "motrich"
  - "novini"
  - "onyshhenko"
  - "tenderni-zakupivli"
  - "harchuvannya"
---

**Комісія з перевірки організації харчування зловила кухарку броварського ДНЗ «Лісова казка» на покражі продуктів харчування та недодаванні дітям порцій. Завідуюча дитсадком Людмила Савченко переконує: перевірка без попередження - помста завідуючої відділом загальної середньої, професійно-технічної та вищої освіти Лариси Мотрич за те, що на нараді керівників освітніх закладів Савченко виступила проти неналежної організації харчування у дитсадках зі сторони харчового відділу управління освіти. Колеги завідуючу ДНЗ «Лісова казка» підтримали. А через деякий час Ларису Михайлівну було відсторонено від займаної посади голови тендерного комітету із закупівлі продуктів харчування для навчальних закладів. Наші журналісти намагалися розібратися, який зв'язок між перевіряючою комісією "без попередження", кражею кухарки та організацією харчування.**

_«Протягом останніх місяців в меню харчування дітей відсутні риба та м'ясо, а понеділки та вівторки стали «овочевими днями»,_ \- саме так починається заява на ім’я начальника управління освіти Володимира Онищенка **Інни Йовенко** – матері одного з малюків, які відвідують броварський дитсадок «Лісова казка».

[![Лісова казка](https://mpz.brovary.org/wp-content/uploads/2015/11/SAM_3533.jpg)](https://mpz.brovary.org/wp-content/uploads/2015/11/SAM_3533.jpg)

Ця скарга, за словами одного із членів робочої групи - Лариси Мотрич, стала останньою краплею, щоб нагрянути з перевіркою в цей дитсадок. До того ж, переконує пані Мотрич, на організацію харчування в «Лісовій казці» батьки скаржилися неодноразово.

**Подробиці перевірки**

Усі подробиці перевірки, яка виявила численні порушення в організації харчування дітей, члени робочої групи, куди ввійшли спеціалісти харчового відділу управління освіти, виклали в [доповідній](https://mpz.brovary.org/wp-content/uploads/2015/11/4.pdf), актах ([початок](https://mpz.brovary.org/wp-content/uploads/2015/11/5.pdf), [продовження](https://mpz.brovary.org/wp-content/uploads/2015/11/6.pdf)) та службових записках на ім’я начальника управління.

У службовій записці ([додається](https://mpz.brovary.org/wp-content/uploads/2015/11/selection.pdf)) технолог **Олена Постолюк** інформує, що на момент перевірки в ДНЗ «Лісова казка» меню, затверджене завідуючою ДНЗ Людмилою Савченко, виписано неправильно – вихід готових страв не відповідає дійсності. При приготуванні страви «печеня по-домашньому» порушені норма закладки продуктів згідно рецептури та технологія приготування. При закладці свинини охолодженої немовби було взято на **91,67%** більше від норми – **92 гр**, а по рецепту – **48 гр**. Також були завищені відходи м’яса при холодній обробці: при нормі **4,5 %** становили **13,5%.** Таким чином в готовій страві для дітей усього садочку недоставало **1 кг 654 г** м’яса свинини.

Серед усіх порушень найбільше комісію вразили результати інвентаризації комірної: там виявлено лишки продукту на суму **629,02 грн,** а також нестачу на суму **3,82 грн** (2 яйця). Тобто, кухарка за один день вкрала в дітей продуктів більше, ніж на півтисячі. Одного м’яса – близько **2,5 кг**!

\[caption id="attachment\_48751" align="aligncenter" width="600"\][![Лісова казка](https://mpz.brovary.org/wp-content/uploads/2015/11/15.jpg)](https://mpz.brovary.org/wp-content/uploads/2015/11/15.jpg) Лариса Мотрич\[/caption\]

Пані Мотрич стверджує: _«Усі продукти в повному обсязі постачаються до закладу відповідно до замовлення, а надлишки продуктів  існують у такій великій кількості, бо завідуюча не веде належний адміністративний нагляд і халатно ставиться до обов’язків контролю за організацією харчування вихованців, що носить системний характер»._

**Як насправді відбувається постачання продуктів**

Як розповідає **Людмила Савченко**, з першого дня роботи в садочку _(з 2012 р. - авт._) їй було незрозуміло, чому харчовий відділ управління освіти, який проводить тендерну закупівлю продуктів, відповідає за якість і постачання цих продуктів у навчальні заклади, не надає дитсадкам письмового графіка завозу продуктів. З часом виникло ще кілька «чому»: **чому** поставки продуктів не відповідають навіть усним графікам, **чому** не можна змінити цей графік, **чому** мають замовляти продукти на два тижні наперед при тому, що кількість дітей змінюється практично щоденно, **чому**, коли постачальник не привозить якогось продукту, що трапляється частенько, в дитсадку мають постійно змінювати перспективне меню?

_«Ми не можемо весь час замінювати рибу, торги на закупівлю якої не відбулися, іншими продуктами,_ - пояснює завідуюча. - _Зрозуміло, батьки почали скаржитися на її відсутність. З’явилася риба лише перед виборами мера. Потім батьки виступили проти присутності в меню сардельок. Та коли вчасно не привозять м’ясо, ми змушені давати сардельки, які запропоновані харчовим відділом для заміни»_.

\[caption id="attachment\_48752" align="aligncenter" width="600"\][![Лісова казка](https://mpz.brovary.org/wp-content/uploads/2015/11/SAM_3528.jpg)](https://mpz.brovary.org/wp-content/uploads/2015/11/SAM_3528.jpg) Людмила Савченко\[/caption\]

Як каже Людмила Савченко, м’ясо привозять не в понеділок, а в середу, тож норму, що розрахована на тиждень, «впихають» у четвер і п’ятницю. Тому і кладуть м’ясо в більшість страв, адже його потрібно з’їсти, щоб не порушувати вікові норми харчування. Збої в постачанні м’яса і відсутність риби спровокували ситуацію, коли понеділок і вівторок стали «овочевими» днями. А далі стало ще гірше, каже завідуюча: почали  завозити продукти неякісні. Ці факти зафіксовано бракеражною комісією.

[![Лісова казка](https://mpz.brovary.org/wp-content/uploads/2015/11/SAM_3529.jpg)](https://mpz.brovary.org/wp-content/uploads/2015/11/SAM_3529.jpg)

Так у травні й червні  **ТОВ «Роул Стандарт»** постачало неякісну картоплю, яка при очищенні втрачала  до **50 %** ваги.  **ТОВ «Переяслав-Молоко»** привозило масло, термін виробництва якого промарковано на кілька днів наперед, а в деяких пачках недоставало ваги. Невдоволені в дитсадку і випічкою **ТОВ «Агробізнес»:** у батонів, які привозять аж із Хмельницького, випадає середина, а хліб – не смачний, тому діти відмовляються його їсти. До всього, він не відповідає своїй вазі: за тиждень нестача становить близько **1 кг**.

За словами завідуючої, вона неодноразово зверталася в харчовий відділ з проханням вплинути на своєчасність завезення продуктів та їхню якість, та спеціалісти управління освіти стверджували, що це вина постачальників. Тож до всіх «чому» додалося ще одне: **чому**, не дивлячись на всі зауваження, з року в рік тендери виграють одні й ті ж фірми? До речі, зовсім не броварські.

На останнє «чому» спробували дати відповідь наші журналісти, зателефонувавши голові правління **ТДВ «Бровари-Молоко» Михайлу Лопатюку**, який уже 3 роки не бере участі в [конкурсних торгах](https://mpz.brovary.org/shho-yidyat-diti-v-brovarskih-shkolah-ta-hto-postachaye-yim-produkti-harchuvannya/) на реалізацію своєї продукції. Як розповів пан Михайло, 2012 року управління освіти заборгувало його підприємству 1 млн грн. Відсутність коштів стала на заваді участі у наступних торгах та поставила під загрозу виживання всього його підприємства. Взагалі до свого, броварського виробника в управлінні освіти «особливе» ставлення - ніякої преференції, а вся документація оформляється наперед під «вигідного» поставника, де лобіюються інтереси великих торгівельних мереж, розповідає голова правління. Так цьогоріч за молокопродукти майже 5 млн грн із бюджету міста пішло в Переяслав. Хоча, за словами Михайла Лопатюка, «Бровари-Молоко» не проти постачати дітям продукцію власного виробництва. Така ж ситуація і з хлібом, м’ясом і рибою.

Управління освіти зі свого боку стверджує, що на тендерних торгах виграє те підприємство, яке запропонує найдешевші послуги, хоч би воно було з Одеси чи Переяслава. До речі, закупка і транспортування продуктів з віддалених міст, особливо влітку, неабияк турбує батьків Броварів.

 **Санта-Барбара по-освітянськи**

28 жовтня відбулася чергова нарада керівників освітніх закладів, де було зачитано заяву-скаргу Інни Йовенко. Фактично мати озвучила всі питання, на які так довго не могли отримати відповіді завідуючі-активістки - Людмила Савченко з «Лісової казки» та Юлія Недашківська з ДНЗ «Сонечко». Окрім того, остання продемонструвала фото сосисок, під час варіння  яких відбуваються хімічні реакції: м'ясний продукт «вистрілює», а вода стає схожою на марганцівку. «_Лариса Мотрич пояснила ці дива невмінням кухарок варити сосиски,_ - розповідає Савченко. -  _А під час наради з постачальниками з’ясувалося, що графік завезення м’яса можна коригувати. Виходить, цього питання в харчовому відділі ніхто раніше не піднімав!»_

Як каже начальник броварського управління освіти Володимир Онищенко, вислухавши нарікання на роботу спеціалістів харчового відділу, вирішив отримати і докази порушень організації харчування дітей у дитсадках, тому після наради видав наказ про перевірку, а розгляд заяви-скарги розписав на Ларису Мотрич. Однак перевірку мали б здійснювати через 10 днів, попередивши всі садочки. Та вже наступного дня, 29 жовтня, коли завідуюча ДНЗ «Лісова казка» перебувала на чергуванні в управлінні освіти, Лариса Мотрич взяла владу в свої руки і без попередження, без голови комісії, без безпосередніх керівників дитсадка – представників дошкільного відділу, поїхала з перевіркою в «Лісову казку».

_«Враховуючи такі порушення, я прийняв рішення свій наказ наступного дня скасувати. Тим більше, через пару днів прийшов наказ із Департаменту освіти про проведення комплексної перевірки з організації харчування», -_ пояснює Володимир Онищенко свої «призначено-скасовані» накази. Та саме ця блискавична комісія «без попередження» і виявила, що в садочку кухар краде в дітей продукти та не додає їм порції. Цікаво, а які б результати перевірки «без попередження» були б [в інших дошкільних закладах](https://mpz.brovary.org/chomu-krashhe-ne-znati-chim-goduyut-ditey-u-ditsadkah/), якби пан Онищенко не скасував свого наказу? Та чи була необхідність пані Мотрич їхати в інші садочки «без попередження»?

**Службове розслідування**

Щоб з’ясувати усі подробиці інциденту, Людмила Савченко провела власне службове розслідування. З більшістю зауважень комісії завідуюча не погоджується, адже частина недоліків, наприклад, знайдених комісією 6 пакетів молока - спільний недогляд і водія, який передав молока понад норму, і кухаря та комірника, які пакети не перерахували. Факт «передачі» водій письмово  засвідчив.

[![Лісова казка](https://mpz.brovary.org/wp-content/uploads/2015/11/SAM_3536.jpg)](https://mpz.brovary.org/wp-content/uploads/2015/11/SAM_3536.jpg)

Цікаво, що після виявлення факту покражі м’яса не було складено відповідного акту та не вилучено продукт. Що з ним наразі робити - ніхто не знає, тож шматок свинини так і лежить в холодильнику комірника.

[![Лісова казка](https://mpz.brovary.org/wp-content/uploads/2015/11/SAM_3545.jpg)](https://mpz.brovary.org/wp-content/uploads/2015/11/SAM_3545.jpg)

Чи насправді під час інвентаризації комори було лишків на суму **629,02 грн –** нині сказати складно, адже комірник і кухарка порушили ще одне важливе правило: завжди треба читати те, що підписуєш. Та той факт, що кухарка вкрала в дітей шматок м’яса і пачку масла, завідуюча не заперечує. Не заперечує цього і кухарка **Наталія Деюн.** У [пояснювальній записці](https://mpz.brovary.org/wp-content/uploads/2015/11/page_2.pdf) вона зізналася, що не доклала м’яса до норми **11** дітям ясельної групи та **103** дітям садка, бо **2,436 кг** залишила «для себе». Тож кожна дитина недоотримала в порції **14,5 гр** свинини. Комірник **Наталія Гаура** такий «недогляд» пояснює тим, що _«комора не закривалася, а як м’ясо потрапило в холодильник – не  знаю»._ 

[![Лісова казка](https://mpz.brovary.org/wp-content/uploads/2015/11/SAM_3537.jpg)](https://mpz.brovary.org/wp-content/uploads/2015/11/SAM_3537.jpg)

Як повідомив Володимир Онищенко, Ларису Мотрич відсторонено від займаної посади голови тендерного комітету. Завідуюча ДНЗ «Лісова казка» отримала догану. Кухаря і комірника, які також мають догани від свого безпосереднього керівника – завідуючої,  звільнять відразу, як тільки їм підшукають заміну.

**Фото - автора. Частково матеріали надано Ларисою Мотрич**
