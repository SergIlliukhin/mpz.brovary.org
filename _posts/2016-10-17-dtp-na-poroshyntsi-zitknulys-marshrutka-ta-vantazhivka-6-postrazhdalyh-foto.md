---
title: "ДТП на Порошинці: зіткнулись маршрутка та вантажівка, 6 постраждалих – ФОТО"
date: 2016-10-17
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "btsrl"
  - "vantazhivka"
  - "vibir-redaktsiyi"
  - "dtp"
  - "likarnya"
  - "marshrutka"
  - "novini"
  - "postrazhdali"
coverImage: "wp-content/uploads/2016/10/marshrutka_DTP_Poroshynka_00008.jpg"
---

**Сьогодні близько 8:45 на перехресті вулиць Гагаріна та Київської не розминулись вантажівка та маршрутка. У результаті пасажирський автобус вилетів на 20-30 метрів та перевернувся на бік. Внаслідок аварії обійшлося без загиблих, але є постраждалі. Про це розповіли очевидці на місці події. Тим часом автомобільний рух навколо паралізувало.**

Як зазначили присутні на місці ДПТ поліцейські, усього постраждалих **шестеро**. Чи мова йде про загальне число травмованих чи про шпиталізованих, не уточнили. Правоохоронці запевнили, що загиблих унаслідок ДТП нема.

Принаймні один легко поранений близько 9:30 перебував на місці аварії, йому надавали першу медичну допомогу. У соцмережах свідки [повідомляють](https://www.facebook.com/groups/brovary/permalink/1393556957340933/), що на місце ДТП прибули 5 карет швидкої допомоги. Слід зазначити, що в Броварській центральній районні лікарні відмовились розповідати журналістам про стан і точне число постраждалих.

Як зазначив один зі свідків аварії, маршрутка нібито поїхала на червоне світло. Саме в цей час із вулиці Київської розверталась вантажівка, яка зачепила чи врізалась у пасажирський мікроавтобус. Після цього маршрутка вилетіла по вулиці Київській, проїхала метрів 20-30 та перевернулась на бік.

Після аварії навколишні вулиці паралізувало. Утворився автомобільний корок, в чому змогли переконатися наші журналісти близько 9:30.

**Фото - Дмитро Карпій**
