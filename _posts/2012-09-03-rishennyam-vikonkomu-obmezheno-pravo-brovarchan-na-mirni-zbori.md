---
title: "Виконком усупереч Конституції визначив «єдине місце» для проведення мирних зібрань у Броварах"
date: 2012-09-03
author: 
  username: "SergIlliukhin"
  display_name: "Сергій Іллюхін"
tags: 
  - "vibir-redaktsiyi"
  - "vykonkom"
  - "zaborona"
  - "mirni-zibrannya"
  - "novini"
---

[![](https://mpz.brovary.org/wp-content/uploads/2012/08/Tablichka-vikonkomu-1.jpg)](https://mpz.brovary.org/wp-content/uploads/2012/08/Tablichka-vikonkomu-1.jpg)**Виконавчий комітет Броварської міської ради, який і раніше [не вирізнявся дотриманням конституційного права громадян на мирні зібрання](https://mpz.brovary.org/splesk-zaboron-mirnih-zibran-u-brovarah-teroristichna-zagroza-vs-tehnichni-prichini/) та своїми рішеннями неодноразово пробував їх забороняти, вирішив поставити остаточну "крапку" у цьому питанні та визначив однє єдине місце на території міста, де броварчани можуть проводити мітинги, пікети, збори та демонстрації. Цим він вкотре перевищив власні повноваження та суттєво обмежив конституційне** **право громадян на мирні збори у Броварах.**

Згідно з рішенням виконавчого комітету Броварської міської ради [№394 від 21.08.2012](http://docs.pravo-znaty.org.ua/p3930/21.08.2012/394 "Про визначення місця у місті Бровари для проведення зборів, мітингів, демонстрацій") на території міста Бровари визначено єдине місце для проведення зборів, мітингів та демонстрацій: **вул. Гагаріна, 30 (біля легкоатлетичного манежу)**.

\[caption id="attachment\_7441" align="aligncenter" width="614" caption="Площа перед легкоатлетичним манежем"\][![Площа перед легкоатлетичним манежем](https://mpz.brovary.org/wp-content/uploads/2012/09/IMG_4032.jpg "Площа перед легкоатлетичним манежем")](https://mpz.brovary.org/wp-content/uploads/2012/09/IMG_4032.jpg)\[/caption\]

Також виконком визначив порядок проведення подібних заходів: громадські організації, політичні партії, громадяни, які мають намір проводити збори, мітинги, демонстрації у визначеному місці (біля легкоатлетичного манежу), повинні подати до виконкому міської ради повідомлення, яке містить інформацію про дату, час, мету проведення зборів, мітингу, демонстрації, відповідальну особу за громадський порядок.

**"Заборонити проведення зборів, мітингів, демонстрацій  в інших місцях, не передбачених даним рішенням. Спеціальному відділу контролю за станом благоустрою та зовнішнім дизайном міста проводити контроль за проведенням зборів, мітингів, демонстрацій"**, - категорично постановив виконком. І тим самим вийшов за межі своїх повноважень, оскільки згідно ст.39 Конституції України обмеження щодо реалізації права на мирні збори може встановлювати­ся виключно судом. Більше того, це  рішення виконавчого комітету суперечить Конституції України та суттєво обмежує право громадян на мирні збори, гарантоване ст.39 Основного закону України: _"Громадяни мають право збиратися мирно, без зброї і проводити збори, мітинги, походи і демонстрації, про прове­дення яких завчасно сповіщаються органи виконавчої влади чи орга­ни місцевого самоврядування"._

> Варто зазначити, що броварські чиновники не перші, хто вирішив обмежити право громадян на мирні збори. Зокрема, у 2011 році подібне рішення ухвалювалось виконавчим комітетом Житомирської міської ради, однак вже на початку 2012 року воно [було скасовано Корольовським районним судом міста Житомира](http://www.1.zt.ua/themes/vlada/zhitomirskiy-vikonkom-priynyav-nezakonne-rishennya-pro-masovi-zahodi.html "Житомирський виконком прийняв незаконне рішення про масові заходи") за позовом житомирських активістів "Демократичного Альянсу".
