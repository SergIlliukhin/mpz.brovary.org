---
title: "Броварським дітям подарували ляльки, зроблені Надією Савченко у російській тюрмі, - ВІДЕО"
date: 2016-03-22
categories: 
  - "hromada"
  - "novyny"
tags: 
  - "brovary"
  - "viyna"
  - "vibir-redaktsiyi"
  - "novini"
  - "rosiya"
  - "savchenko"
  - "tyurma"
---

**У російській в'язниці Надія Савченко зробила з паперу, фарб та пластиліну - цілий театр. Чіполіно - український патріот, проти сеньйора Помідора - сепаратиста Донбасу. Казку Джанні Родарі вона наблизила до українських реалій. Разом із ляльками Надя передала на Батьківщину листа, де пише, що хотіла б побачити своїх героїв у дитячих руках.**

Мати Надії Савченко готує театр до транспортування. Паперових ляльок складає у їхній будиночок. Агресора до сепаратистів, революціонера - до патріотів. Ляльковий театр Чіполіно та інструкція до нього. У листі Надія Савченко пише, як їй би хотілося, щоб за допомогою паперових персонажів свою постановку зробили українські діти.

ТСН взявся допомогти. Несемо театр до дитячого центру – у місті Бровари. Навколо ляльок, зроблених руками Савченко, збирається три десятки броварських школярів. Обирають собі ролі та вивчають характери персонажів, якими їх побачила Надія. Школярі замислюються про ідеолога і декоратора вистави. "Надія Савченко – це наша льотчиця, яку тримають росіяни у тюрмі. Її хочуть ув'язнити, але вона не лякається. Значить, смілива людина", - каже один з маленьких акторів.

<iframe src="https://www.youtube.com/embed/VaTsliE0p8E" width="420" height="315" frameborder="0" allowfullscreen="allowfullscreen"></iframe>

"Вона вважає себе Чіполіно, адже вони і справді дуже схожі. У них спільні риси характеру. Обоє хоробрі, добрі, патріоти. І вона в Чіполіно побачила себе. І вирішила його трішки переробити, щоб показати людям, що все повинно закінчуватися добре", - розмірковує школяр.

Про "хепіенд", яким його бачать у броварській театральній студії, розповідає виконавець ролі Цибуліно Антон. "Щоб вона скоріше поверталася до України, щоб приїжджала до нас у Бровари, і ми їй показали виставу", - каже Антон. А всі разом бажають Наді швидшого повернення додому.

Джерело - [ТСН](https://tsn.ua/ukrayina/shkolyari-vidtvorili-vistavu-z-lyalkami-i-za-scenariyem-nadiyi-savchenko-614350.html)
