---
title: "Штабісти Федоренка «контратакують»! :) ФОТО, ВІДЕО"
date: 2012-07-31
categories: 
  - "kolonka-avtora"
tags: 
  - "dyachenko"
  - "kachor"
  - "pidrobka"
  - "rizanenko"
  - "falshivka"
  - "fedorenko"
---

Що не день – то новий «коник» від броварського владного угрупування, котре вже як ніколи відчуває свій швидкий кінець. Сьогодні, наступного дня після офіційного старту виборчої кампанії, штаб броварських «регіоналів» накладом в 90 тисяч екземплярів намагався розповсюдити чергову фальшиву листівку з наклепницькою інформацію про найбільш небезпечних для себе місцевих громадських діячів.

Мішенню «спопеляючої атаки» посіпак масажиста Азарова цього разу знову став [Павло Різаненко](https://mpz.brovary.org/author/pavriz/), [Аліна Дяченко](https://mpz.brovary.org/author/aleechka/) та [автор цих рядків](https://mpz.brovary.org/author/kachor/). Як і [в усі попередні рази](https://mpz.brovary.org/?s=%D0%BF%D1%96%D0%B4%D1%80%D0%BE%D0%B1%D0%BA%D0%B0&x=0&y=0), влада завдала «удару у відповідь» після оприлюднення чергової інформації про недолугість свого лідера в Броварах та його оточення на сторінках МПЗ, а потім – і в центральних ЗМІ.

Нагадаю, що останніми днями в Мережу потрапило відео висування Федоренка кандидатом в парламент від ПР по Броварському виборчому округу під час з’їзду регіоналів Київщини у м. Вишгород. На відео видно, як кумедно масажист Азарова пританцьовує в парі з "юним орлом", [виконавцем пісень Наталії Багмут](http://www.pisni.org.ua/songs/2126591.html) Михайлом Поплавським, котрий цього разу «йде навпростець» в парламент по квоті «регіоналів».  Цей короткий ролик вже за кілька днів [опублікував Сергій Лещенко](http://www.pravda.com.ua/articles/2012/07/27/6969628/) на сторінках найавторитетнішого електронного видання країни «Українська правда», де Федоренка відтепер називають не інакше, як «прем’єрівський костоправ». Ось це відео:

<iframe src="http://www.youtube.com/embed/mu7lzbgwzNg" frameborder="0" width="420" height="315"></iframe>

За кілька днів до цього на «Маєш право знати», а потім і на інших ресурсах було опубліковано відео, де [помічники Федоренка здійснюють напад на журналіста](https://mpz.brovary.org/biki-fedorenka-vzhe-za-dobroyu-traditsiyeyu-napali-na-zhurnalistiv/) з метою відібрати в того камеру та весь відзнятий матеріал відразу після зустрічі «масажиста тіла №2» з мешканцями вулиці Короленка. Цей ролик – нижче:

<iframe src="http://www.youtube.com/embed/JmSx193ccjc" frameborder="0" width="420" height="315"></iframe>

Завдяки допомозі багатьох броварчан, про нападників вдалось дізнатись багато корисної інформації. Ім’я безпосереднього нападника – **Сергій Іванович Пічкур**, 1969 року народження, проживає в Броварах, на минулих виборах брав участь в передвиборчій кампанії міського депутата Олександра Михайлова, котрий потрапив в міськраду за списками партії «Зелені», а тепер перебуває у фракції Партії регіонів.

[![](https://mpz.brovary.org/wp-content/uploads/2012/07/RZSHK11.jpg "RZSHK1")](https://mpz.brovary.org/wp-content/uploads/2012/07/RZSHK11.jpg)

Другим нападником виявився **Андрій Михайлович Назаров**, 1978 року народження. З цим кадром ситуація ще цікавіше: Назаров балотувався кандидатом в депутати на минулих виборах за списком партії «Батьківщина» - тієї самої «Батьківщини», котра була захоплена в Броварах «регіоналами», аби провести в раду по її спискам найбільш «отпєтих» персонажів, яких соромно ставити в список навіть Партії регіонів. Тоді Назарову не вдалось потрапити в міськраду, відтак теперішня його діяльність полягає в протидії журналістам під час заходів кандидата від ПР.

[![](https://mpz.brovary.org/wp-content/uploads/2012/07/IMG_64711.jpg "IMG_6471")](https://mpz.brovary.org/wp-content/uploads/2012/07/IMG_64711.jpg)

Інформація про напад і смішне висування Федоренка депутатом, на тлі [розгромних сюжетів про масажиста на Інтері](https://mpz.brovary.org/telekanal-inter-pokazav-seriyu-syuzhetiv-pro-zemelni-oborudki-u-brovarah/) та низки статей в центральних ЗМІ дозволили говорити аналітикам про Федоренка як про найслабшого кандидата від ПР на Київщині. Радник прем’єра вже зараз має обмаль шансів поборотись за перемогу, і максимум, що штаб Федоренко може протиставити натомість: брудні фальшивки про опозиційних політиків та незалежних громадських діячів. До вашої уваги – сьогоднішній «свіжачок» від броварських «регіоналів» і Ко.

[![](https://mpz.brovary.org/wp-content/uploads/2012/07/bez-imeni_3107201211462800.jpg "підробка1")](https://mpz.brovary.org/wp-content/uploads/2012/07/bez-imeni_3107201211462800.jpg)[![](https://mpz.brovary.org/wp-content/uploads/2012/07/bez-imeni_3107201211470100.jpg "підробка2")](https://mpz.brovary.org/wp-content/uploads/2012/07/bez-imeni_3107201211470100.jpg)

Як і раніше, багато вказує на те, що листівка робилась в умовах цейтноту: купа елементарних стилістичних та граматичних помилок, стандартна «підложка» і свідчення про те, що автори листівки – навіть не броварчани. Так, зокрема, в листівці автора цих рядків «звинувачують» в тому, що Качор «вісім разів збирав своїх однодумців у пивному барі «Порте паб», що на розвилці». Хто знайде мені на Розвилці паб з такою назвою – тому ставлю пиво в тому самому пабі! :)

Аналізувати всю маячню, написану в тій листівці не маю навіть наміру, адже розбиратись в «бреде сумасшедшего» - справа лікарів.

Одну з груп, які розповсюджували ці листівки упіймали громадські активісти та відразу викликали міліцію. Листівки розвозив чоловік, котрий раніше вже був помічений в розповсюдженні [підробної газети "Маєш право знати"](https://mpz.brovary.org/prodovzhennya-falsifikatsiy-u-brovarah-viyshla-falshiva-gazeta-mayesh-pravo-znati/). Чоловік перевозив листівки на червоному Chevrolet Lacetti, державні номери АІ 4601 ВІ. Ось фото першого злочинця поруч з заступником начальника броварської міліції Русланом Хартановичем, котрий відразу прибув на місце пригоди:

[![](https://mpz.brovary.org/wp-content/uploads/2012/07/IMG_0835.jpg "IMG_0835")](https://mpz.brovary.org/wp-content/uploads/2012/07/IMG_0835.jpg)

Безпосередньо підробні листівки розповсюджували неповнолітні хлопці, обом по 16 років років і обоє - кияни. Їх також було затримано міліцією. Я намагався трохи поспілкуватись з хлопчаками, але ті й так були занадто перелякані і розмовляти не дуже схотіли:

<iframe src="http://www.youtube.com/embed/D7seJFh7oaQ" frameborder="0" width="560" height="315"></iframe>

Я свідомий того, що однією із задач таких дії з боку штабу ПР і броварської влади – відволікти нашу увагу, примусити нас реагувати, замість того, аби продовжувати працювати над зменшенням їхнього строку перебування у владі і збільшенням… іншого строку вже в недалекому майбутньому. Тому нічого іншого, крім як покепкувати над відсутністю фантазії та провалом чергової спроби компрометувати мене та моїх однодумців, особисто я робити в цьому контексті не збираюсь. В тому числі – апелювати до правоохоронців з вимогою знайти і покарати винних, адже міліція зробить все, аби затягнути справу і не дати їй законний хід. Мої зусилля [натомість будуть направлені на реальні дії](https://mpz.brovary.org/ya-ydu-z-mpz-i-perehodzhu-v-nastup/), які призведуть до розгромної поразки броварської влади брехунів, узурпаторів та казнокрадів та виборах 28 жовтня.

Також читайте авторську колонку **Аліни Дяченко** "[Журналістів “Маєш право знати” звинувачують у бажанні “повалити диктатуру в Броварах”](https://mpz.brovary.org/zhurnalistiv-mayesh-pravo-znati-zvinuvachuyut-u-bazhanni-povaliti-diktaturu-v-brovarah/ "Permanent Link to Журналістів “Маєш право знати” звинувачують у бажанні “повалити диктатуру в Броварах”").
