---
title: "Звітувати перед виборцями за другий рік роботи планує лише 3 депутати міськради?"
date: 2013-01-08
author: 
  username: "aleechka"
  display_name: "Аліна Дяченко"
tags: 
  - "ivanenko"
  - "brovary"
  - "brovarska-miska-rada"
  - "vibir-redaktsiyi"
  - "deputati"
  - "zvituvannya"
  - "miska-rada"
  - "novini"
  - "oksyutenko"
  - "simutin"
coverImage: "wp-content/uploads/2013/01/21-sesiya_5.jpg"
---

[![](https://mpz.brovary.org/wp-content/uploads/2013/01/21-sesiya_5.jpg "депутати сесія")](https://mpz.brovary.org/wp-content/uploads/2013/01/21-sesiya_5.jpg)**Депутат міської ради – це особа, якій громадяни делегують повноваження керувати містом від їх імені та в їх інтересах. Раз на рік цей «представник громади у владі» має звітувати перед своїми виборцями про зроблену роботу. От тільки депутати Броварської міськради не поспішають виконувати цю норму закону, навіть більше – вони не виконують власне рішення.**

На сесії 20 грудня броварські обранці ухвалили рішення про затвердження строків проведення своїх звітувань перед виборцями № [819-27-06](https://docs.brovary.org/p6418/20.12.2012/819-27-06), згідно з яким 41 депутат до 25 грудня 2012 року мав надати в апарат ради «_інформацію щодо часу та місця проведення звіту для своєчасного висвітлення у ЗМІ_». «За» це рішення проголосували одноголосно, проте виконали його всього 3 депутата.

26 грудня ми подали запит на інформацію, щоб з’ясувати час та місце майбутніх звітувань. 4 січня ми отримали відповідь, у якій за повідомленням апарату Броварської міської ради інформацію про своє звітування надали лише депутати **Роман Сімутін**, **Володимир Оксютенко** та **Олег Іваненко**.

\[table\]

| **Депутат** | **Час звітування** | **Місце звітування** |
| --- | --- | --- |
| Сімутін Р. В. | 17.01.2013 о 19:30 | актова зала ЗОШ № 7 |
| Оксютенко В. М. | 18.01.2013 о 18:00 | актова зала ЗОШ № 3 |
| Іваненко О. В. | 25.01.2013 о 18:00 | актова зала ЗОШ № 3 |

\[/table\]

Відтак решта 38 (!) депутатів не виконали своє ж власне рішення.

І все ж вони ще мають можливість виконати бодай інший пункт свого рішення і провести звітування у термін «з 26 грудня 2012 року по 26 січня 2013 року». Більше того, звітувати перед виборцями раз на рік їх зобов’язує стаття 16 Закону України «**Про статус депутатів місцевих рад**», яка окрім іншого  вимагає ще й завчасного (за 7 днів до звіту) інформування виборців про час та місце звітування.

> **Стаття 16. Звіти депутата місцевої ради перед виборцями та зустрічі з ними.** 1. Депутат місцевої ради періодично, але не рідше одного разу на рік, зобов'язаний звітувати про свою роботу перед виборцями відповідного виборчого округу, об'єднаннями громадян. Рада визначає орієнтовні строки проведення звітів депутатів місцевої ради перед виборцями. 2. Звіт депутата місцевої ради повинен містити відомості про його діяльність у раді та в її органах, до яких його обрано, а також про його роботу у виборчому окрузі, про прийняті радою та її органами рішення, про хід їх виконання, про особисту участь в обговоренні, прийнятті та в організації виконання рішень ради, її органів, а також доручень виборців свого виборчого округу. 3. Звіт депутата місцевої ради може бути проведено в будь-який час на вимогу зборів виборців за місцем проживання, трудової діяльності або навчання, а також органів самоорганізації населення. 4. Депутат місцевої ради не пізніш як за сім днів повідомляє виборців про час і місце проведення звіту через місцеві засоби масової інформації або в інший спосіб. 5. Місцеві органи виконавчої влади, органи місцевого самоврядування, їх посадові особи, керівники підприємств, установ і організацій державної і комунальної форм власності зобов'язані сприяти депутатам місцевих рад в організації їх звітів (зустрічей) перед (з) виборцями шляхом надання приміщень, інформаційних та інших довідкових матеріалів, необхідних депутату місцевої ради, на прохання депутата здійснювати інші заходи, пов'язані з проведенням його звіту (зустрічі) перед (з) виборцями, у тому числі сприяти оповіщенню виборців про час і місце його (її) проведення. Рішення з питань організації звітів (зустрічей) депутата з виборцями приймається на засіданні місцевої ради. 6. Депутат місцевої ради інформує раду та її виконавчі органи про результати обговорення його звіту, зауважень і пропозицій, висловлених виборцями на адресу ради та її органів, а також про доручення, дані депутатові у зв'язку з його депутатською діяльністю. 7. Витрати, пов'язані з проведенням звітів депутатів місцевої ради перед виборцями та їх зустрічей з ними, здійснюються за рахунок відповідних місцевих бюджетів у межах затверджених на ці цілі видатків. 8. Звіти і зустрічі депутатів місцевої ради з виборцями висвітлюються засобами масової інформації.

**Дуже хочеться сподіватись, що цього року депутати Партії регіонів прозвітують не лише перед своїми прихильниками, [як минулого року](https://mpz.brovary.org/u-brovarah-na-zvituvanna-partii-regioniv-zabuli-zaprositi-viborciv/), а перед усією громадою, і про свої звітування повідомлять завчасно. І взагалі хочеться, щоб цього року 16 статтю вищезгаданого закону виконали всі броварські обранці, а [не лише окремі з них](https://mpz.brovary.org/brovarskim-deputatam-soromno-divitisa-v-oci-viborcam/). Ну і, звісно, чекаємо з нетерпінням звіту міського голови Ігоря Сапожка, і теж не такого, як [минулоріч](https://mpz.brovary.org/miskiy-golova-tishkom-nishkom-vidzvituvav-lishe-pered-veteranami/).**
