---
title: "Спецкомісія міськради запропонувала критерії на виділення земельних ділянок учасникам АТО"
date: 2015-03-03
author: 
  username: "trydence"
  display_name: "Дмитро Карпій"
tags: 
  - "andryeyev"
  - "ato"
  - "bmr"
  - "viyna"
  - "vibir-redaktsiyi"
  - "dilyanka"
  - "zemelna"
  - "zemelna-dilyanka"
  - "zemlya"
  - "komisiya"
  - "mala-zala"
  - "novini"
  - "simutin"
  - "sachavskiy"
  - "spetskomisiya"
---

**[![Ділянки_АТО00076](https://mpz.brovary.org/wp-content/uploads/2015/03/Dilyanki_ATO00076.jpg)](https://mpz.brovary.org/wp-content/uploads/2015/03/Dilyanki_ATO00076.jpg)Минулої п’ятниці, 27 лютого, в малій залі Броварської міської ради зібралась Спеціальна комісія з питань виділення земельних ділянок. Єдині претенденти на отримання землі, яких обговорювали чиновники, – броварські учасники бойових дій у російсько-українській війні. Таких нарахували майже в 6 разів більше, ніж знайшли вільних ділянок у місті. Після тривалих суперечок комісія запропонувала надати ділянки усім пораненим військовослужбовцям та частині тих, хто потребує поліпшення житлових умов. Однак, за наполяганням одного з депутатів, вирішили обов’язково почути та врахувати думки самих бійців.**

Як повідомив голова комісії **Анатолій Сачавський**, у Броварах знайшли 33 вільні земельні ділянки. На них наразі не проведені геодезичні роботи. Відповідні площі розташовані на вулиці Чкалова та біля кладовища (_ймовірно мова йде про Нове кладовище - авт**.**_) А всього претендентів на ділянки – 186. Саме стільки бійців із Броварів написали відповідні заяви, розповідають члени комісії.

[![Ділянки_АТО00009](https://mpz.brovary.org/wp-content/uploads/2015/03/Dilyanki_ATO00009.jpg)](https://mpz.brovary.org/wp-content/uploads/2015/03/Dilyanki_ATO00009.jpg)

Зі слів присутніх стало зрозуміло, що це не перше засідання спеціальної комісії. На попередніх двох її учасники встигли обговорити критерії, за якими мали рекомендувати міській раді надавати ділянки перш за все пораненим воякам, а також тим, хто потребує поліпшення житлових умов. У переліку таких з-поміж наявних 186 опинилося 47 бійців.

За даними комісії, серед поранених 17 броварців. До них прирівняли одного бійця, який побував у полоні ворогів. Решта 30 - військовослужбовці, які потребують поліпшення житлових умов. До них віднесли осіб, які проживають у гуртожитках або однокімнатних квартирах. Зі слів членів комісії, у критеріях на надання ділянок врахували і кількість людей, що проживають у помешканнях. Щодо загиблих бійців голова комісії зауважив: вирішується питання щодо надання квартир.

Заступник міського голови Броварів **Василь Андрєєв** також зауважив, що була пропозиція, аби ділянками забезпечили також вояків, які отримали державні нагороди.

[![Ділянки_АТО00052](https://mpz.brovary.org/wp-content/uploads/2015/03/Dilyanki_ATO00052.jpg)](https://mpz.brovary.org/wp-content/uploads/2015/03/Dilyanki_ATO00052.jpg)

На питання про те, чи всі нагороджені потрапили до списку, чиновник відповісти не зміг. Однак він зауважив, що у переліку такі люди є. Анатолій Сачавський звернув увагу, що комісія подавала запит про поранених і нагороджених бійців до військового комісаріату, але не отримала відповіді. Тому комісії довелось складати пріоритетний перелік за результатами розмов із учасниками АТО.

Ніхто з членів комісії не виступав проти пропозицій щодо озвучених критеріїв для надання ділянок. Однак депутат міськради **Роман Сімутін** зауважив, що в будь-якому разі потрібно погодити критерії із самими претендентами на отримання землі. На думку депутата, потрібно скликати публічне обговорення, на яке матимуть можливість прийти всі учасники війни з Броварів.

[![Ділянки_АТО00033](https://mpz.brovary.org/wp-content/uploads/2015/03/Dilyanki_ATO00033.jpg)](https://mpz.brovary.org/wp-content/uploads/2015/03/Dilyanki_ATO00033.jpg)

Сачавський та Андрєєв одразу заперечили, мовляв наявність 200 осіб під час обговорення не сприятиме конструктиву та досягненню консенсусного рішення. На думку заступника міського голови, запросити варто не всіх бійців, а лише «певну кількість».

[![Ділянки_АТО00023](https://mpz.brovary.org/wp-content/uploads/2015/03/Dilyanki_ATO00023.jpg)](https://mpz.brovary.org/wp-content/uploads/2015/03/Dilyanki_ATO00023.jpg)

Сачавський зауважив, що має намір ухвалити рішення комісії, яке буде опубліковане за 30 днів до сесії. І за цей час всі охочі матимуть можливість ознайомитися із цим документом. Голова комісії зауважив, що не бачить можливості зібрати всіх бійців найближчим часом. Інші присутні члени комісії так само запевняли, що зібрати всіх не вдасться. Одна з озвучених причин - деякі з бійців саме в цей час перебувають на війні.

[![Ділянки_АТО00074](https://mpz.brovary.org/wp-content/uploads/2015/03/Dilyanki_ATO00074.jpg)](https://mpz.brovary.org/wp-content/uploads/2015/03/Dilyanki_ATO00074.jpg)

Натомість Сімутін запевнив, що всіх і не треба збирати, але потрібно надати можливість для публічного обговорення, зокрема завчасно повідомивши про це ЗМІ.

> _Сімутін піддав критиці непрозорість діяльності комісії загалом. Про усі її засідання не було жодних повідомлень на ресурсах Броварської міської ради. Про останнє засідання громадськість дізналась від самого депутата, який [повідомив](https://mpz.brovary.org/zavtra-deputati-virishuvatimut-dolyu-zemelnih-dilyanok-uchasnikam-ato/) про це через соціальні мережі. Зі слів Сімутіна, він особисто дізнався про засідання спецкомісії лише від працівників апарату міськради._

На думку депутата, потрібно надати бійцям пропозиції та критерії, ухвалені на засіданні спеціальної комісії, а вони вже самі їх допрацюють. А якщо вони таки не зможуть дійти консенсусу, тоді вже комісія братиме відповідальність на себе. Таким чином, на думку Сімутіна, вдасться легітимізувати процес ухвалення рішення міською радою.

Ще декілька пропозицій висунув присутній на засіданні депутат міськради **Олег Іваненко**. Він запропонував якусь кількість ділянок лишити в резерві. Озвучена причина – війна триває, і, можливо, буде потреба надавати ділянки в майбутньому. Окрім того, депутат запропонував у випадку браку ділянок визначати власників шляхом жеребкування.

[![Ділянки_АТО00068](https://mpz.brovary.org/wp-content/uploads/2015/03/Dilyanki_ATO00068.jpg)](https://mpz.brovary.org/wp-content/uploads/2015/03/Dilyanki_ATO00068.jpg)

У результаті комісія одноголосно вирішила, що 17 бійців з числа поранених мають гарантовано отримати ділянки. Ще 13 ділянок шляхом жеребкування отримають частина бійців, які потребують поліпшення житлових умов. А 3 ділянки лишать у резерві. Однак присутні погодились, що перед ухваленням рішення міською радою має пройти прозоре обговорення і, в разі потреби, коригування критеріїв претендентами на ділянки. Водночас, члени комісії вирішили не відкладати вирішення питання до демобілізації поточної хвилі мобілізованих.

Слід зазначити, що члени комісії обговорили можливості збільшення кількості ділянок для броварських бійців. Один з учасників запропонував за допомогою народного депутата Павла Різаненка «забрати» ділянку, розміром у 95 гектарів (_територія колишнього Радіопередавального центру, яку шляхом махінацій незаконно [намагались привласнити](https://mpz.brovary.org/vkradeni-94-ga-zemel-radioperedavalnogo-tsentru-povernut-derzhavi-derzhzemagenstvo/) спритні ділки, - авт._).

Ще одну пропозицію надав депутат Сімутін - запропонував звернутися до районної ради щодо можливості надання ділянок у Броварському районі. Сачавський на це відповів, що подібне звернення вже подавав мер Ігор Сапожко.

[![Ділянки_АТО00044](https://mpz.brovary.org/wp-content/uploads/2015/03/Dilyanki_ATO00044.jpg)](https://mpz.brovary.org/wp-content/uploads/2015/03/Dilyanki_ATO00044.jpg)

Зі слів голови комісії, результати відповіді різні. Наприклад, село Княжичі пообіцяло надати ділянки, а от Зазим’я та Погреби – відмовили.

> _Нагадаємо, що рішення про виділення земель для учасників АТО та родин Небесної сотні ухвалювали на державному рівні ще влітку минулого року. Окрім того, як зазначають юристи, Законодавством України передбачено [систему пільг](http://www.i-law.kiev.ua/%D0%B2%D0%B8%D0%B4%D1%96%D0%BB%D0%B5%D0%BD%D0%BD%D1%8F-%D0%B7%D0%B5%D0%BC%D0%B5%D0%BB%D1%8C%D0%BD%D0%B8%D1%85-%D0%B4%D1%96%D0%BB%D1%8F%D0%BD%D0%BE%D0%BA-%D1%83%D1%87%D0%B0%D1%81%D0%BD%D0%B8%D0%BA/) для учасників бойових дій та осіб, прирівняних до них. Це стосується і надання земельних ділянок._

Варто також зауважити, що під час обговорення виникали й інші суперечливі питання. Так, на засіданні комісії один із її членів зауважив, що у список із 47 першочерговими не внесли тих, хто претендує на квартири. Зі слів членів комісії, 40 таких військовослужбовців з-поміж претендентів на ділянки стали у чергу за квартирами. Водночас, Андрєєв заявив, що вільних квартир наразі нема.

[![Ділянки_АТО00029](https://mpz.brovary.org/wp-content/uploads/2015/03/Dilyanki_ATO00029.jpg)](https://mpz.brovary.org/wp-content/uploads/2015/03/Dilyanki_ATO00029.jpg)

Така постановка питання не влаштувала Романа Сімутіна. Депутат заявив, що питання треба розглядати комплексно. Адже серед претендентів на квартири можуть бути поранені, які невідомо скільки чекатимуть на таке житло. Окрім того, Сімутіну було невтямки, чому серед 20 багатоквартирних новобудов у Броварах не знайшлось вільних помешкань.

[![Ділянки_АТО00071](https://mpz.brovary.org/wp-content/uploads/2015/03/Dilyanki_ATO00071.jpg)](https://mpz.brovary.org/wp-content/uploads/2015/03/Dilyanki_ATO00071.jpg)

Однак голова комісії зауважив, що розгляд виділення квартир не є функцією спецкомісії. У результаті, рішення щодо цього питання присутні не ухвалювали. Водночас, члени комісії все ж обговорили надання квартир і зійшлись на тому, що першочергово їх мають отримати сім’ї загиблих бійців. Василь Андрєєв запевнив, що із забудовниками ще вестимуться перемовини про виділення помешкань. А Анатолій Сачавський зауважив, що родині [Дмитра Янченка](https://mpz.brovary.org/lyudina-sontse-istoriya-poleglogo-geroya-z-brovariv-dmitra-yanchenka/) вже заплановане виділення такої квартири.

> _Як відомо, питання виділення земельних ділянок у Броварах раніше постійно супроводжувались низкою скандалів. Неоприлюднення інформації броварськими чиновниками про діяльність спецкомісії лише посилює підозри про можливу нечесність, зловживання та порушення. Команда «Маєш право знати» пильно стежитиме за забезпеченням права броварських учасників війни на земельні ділянки в нашому місті._

**Фото - Микола Кожемяко**
