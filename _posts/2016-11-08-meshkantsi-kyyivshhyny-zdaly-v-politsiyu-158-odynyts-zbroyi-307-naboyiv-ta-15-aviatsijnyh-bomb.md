---
title: "Мешканці Київщини здали в поліцію 158 одиниць зброї, 307 набоїв та 15 авіаційних бомб"
date: 2016-11-08
categories: 
  - "vlada"
  - "novyny"
tags: 
  - "brovary"
  - "zbroya"
  - "natspolitsiya-kyyivshhyny"
  - "novini"
---

**Закінчився оголошений в жовтні для мешканців столичного регіону [місячник](https://mpz.brovary.org/z-1-zhovtnya-rozpochavsya-misyachnyk-dobrovilnoyi-zdachi-zbroyi/) добровільної здачі до органів внутрішніх справ вогнепальної зброї, боєприпасів, вибухівки, вибухових пристроєв та спецзасобів. Жителі Київщини добровільно здали в поліцію 158 одиниць зброї та 46 спецзасобів. Були перевірені 497 власників зброї, не обійшлося і без порушників законодавства.**

Протягом жовтня в столичному регіоні проходив місячник добровільної здачі зброї, бойових припасів та інших спецзасобів. Цей захід був організований для того, аби громадяни, які зберігають зброю без відповідного дозволу, могли її здати або легалізувати, щоб уникнути непорозумінь із законом. Про підсумки проведеного місячника [розповідається](https://kv.npu.gov.ua/uk/publish/article/221855) на сайті Головного управління Нацполіції Київщини. За цей період було здано в поліцію **158** одиниць зброї та **46** спецзасобів: нарізні пістолети, мисливська нарізна та гладкоствольна зброя, газові пістолети та револьвери, пристрої для відстрілу патронів, холодна зброя. Також здали **307** набоїв, **1** гранату «Ф-1», **15** авіаційних бомб і **2** снаряди часів ВВВ.

\[caption id="attachment\_62675" align="aligncenter" width="600"\][![pm806image001](https://mpz.brovary.org/wp-content/uploads/2016/11/PM806image001.jpg)](https://mpz.brovary.org/wp-content/uploads/2016/11/PM806image001.jpg) Фото: Нацполіція\[/caption\]

Також поліцейські провели відпрацювання за місцем проживання **497** власників зброї та вилучили **61** одиницю  зброї та спецзасобів, на **68** власників склали адмінпротоколи за **ст.192** Кодексу України про адміністративні правопорушення (порушення громадянами строків реєстрації нагородної, вогнепальної, холодної чи пневматичної зброї і правил взяття її на облік). Згідно КУпАП, таке адмінправопорушення передбачає попередження або штраф від **5** до **7** неоподатковуваних мінімумів доходів громадян.

В поліції нагадують, що більш серйозна, кримінальна, відповідальність передбачена за незаконне носіння, зберігання, купівлю та передачу вогнепальної зброї та боєприпасів – позбавлення волі на строк від **3** до **7** років.
