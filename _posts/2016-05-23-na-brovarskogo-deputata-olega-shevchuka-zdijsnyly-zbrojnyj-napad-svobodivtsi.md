---
title: "«Свободівці»: На броварського депутата Олега Шевчука здійснили збройний напад"
date: 2016-05-23
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "brovary"
  - "vibir-redaktsiyi"
  - "zbroya"
  - "zdorovets"
  - "napad"
  - "novini"
  - "oleg-shevchuk"
  - "pistolet"
  - "svoboda"
coverImage: "wp-content/uploads/2013/12/Viche-Brovari-02.jpg"
---

**Учора ввечері лідер броварської фракції ВО «Свобода» відпочивав у кафе «Колібрі», що на Пекарні. До зали увійшов чоловік із закритим обличчям, який декілька разів ударив обранця ногою в голову. Після цього нападник дістав пістолет, почав перезаряджати, але при тому зронив кобуру. Розгубившись, невідомий втік, заскочивши в автівку неподалік. Про це розповідає сам Олег Шевчук та його броварські однопартійці.**

Як [зазначають](https://www.facebook.com/groups/brovary/permalink/1267580133271950/) «свободівці», чоловік спочатку вирішив роздивитися обличчя депутата. Ймовірно – щоби переконатися, що поруч саме Олег Шевчук. Після удару в голову обранець втратив свідомість. Його жінка схопила табуретку і замахнулася на нападника, після чого той дістав пістолет. При цьому випала кобура. Погрожуючи пістолетом, він забрав кобуру та втік.

Олег Шевчук вказує, що того самого дня, до нападу, біля іншого кафе – «Світлана», що по вулиці Декабристів – ошивалися невідомі. Вони, ймовірно, розшукували депутата. Обранець не знає, хто саме на нього напав. Однак підозрює, що це охоронці Олексія Здоровця, колишнього «свободівця», якого екс-однопартійці звинувачують у «тушкуванні».

Нагадаємо, що Олексій Здоровець пройшов до Броварської міської ради від партії «Свобода». Згодом він став секретарем ради. Однак, після того однопартійці звинуватили чоловіка у зраді. Під час сесії 18 березня між «свободівцями» та охороною Ігоря Сапожка [сталася масова бійка](https://mpz.brovary.org/u-brovarskij-miskradi-masova-bijka-ta-slozoginnyj-gaz-deputaty-strybaly-z-vikon-drugogo-poverhu-foto-video/): у Здоровця вимагали скласти мандат.
