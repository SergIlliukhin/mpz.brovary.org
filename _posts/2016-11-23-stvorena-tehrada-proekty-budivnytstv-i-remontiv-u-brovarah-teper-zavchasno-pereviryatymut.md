---
title: "Створена техрада: проекти будівництв і ремонтів у Броварах тепер завчасно перевірятимуть"
date: 2016-11-23
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "budivnitstvo"
  - "vibir-redaktsiyi"
  - "zasidannya"
  - "kolegialniy-organ"
  - "novini"
  - "organ"
  - "proekt"
  - "tehnichna-rada"
  - "tehrada"
---

**У Броварах нещодавно створили новий колегіальний орган – технічну раду. Її члени – чиновники, комунальники та експерти – тепер завчасно розглядатимуть і перевірятимуть проекти будівництв, реконструкцій і капітальних ремонтів об’єктів комунальної власності міста. Про це йдеться в [рішенні](http://brovary-rada.gov.ua/documents/26235.html) виконкому Броварської міської ради. Зі слів одного із учасників колегіального органа, Олександра Короленка, учора техрада вже провела перше засідання.**

Як зазначено в положенні технічної ради, основним завданням новоствореного органу є розгляд і надання рекомендацій виконавчим органам міської ради, замовникам і розробникам проектної документації – щодо її доопрацювання та затвердження відповідно до чинного законодавства.

**Олександр Короленко** вказує: такий орган потрібно було створити давно, про що він торочив чиновникам. Тепер проекти на будівництво чи реконструкцію не будуть ставати несподіванкою для громадськості. Техрада отримуватиме документацію вже на етапі розроблення технічного завдання, до проведення експертизи. Це дозволятиме спільно знаходити і виправляти допущені помилки або пропонувати кращі інженерні рішення замовникам, проектантам і будівельникам.

Як зазначив член колегіального органу, вчора технічна рада вже провела своє перше засідання. Розглянули проект реконструкції «першого» мосту на Торгмаш – того, який стоїть над залізничною гілкою «Київ – Ніжин». Міст справді потребує ремонту, але в членів техради, було багато розбіжностей в позиціях щодо проекту, зазначає Олександр Короленко. Тому виникали суперечки.

Згідно з рішенням виконкому, до складу колегіального органу потрапили переважно керівники управлінь міської ради, які мають стосунок до проведення будівництв, реконструкцій і капремонтів. Серед тих, хто не є чиновником чи комунальником, єдиний член – Олександр Короленко. Він є активістом, який очолює приватну інженерно-будівельну компанію. Головує в колегіальному органі **Григорій Голубовський**, заступник міського голови.
