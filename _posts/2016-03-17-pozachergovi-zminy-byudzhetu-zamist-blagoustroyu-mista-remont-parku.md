---
title: "Позачергові зміни до бюджету: замість благоустрою міста - 4,6 млн грн на ремонт парку?"
date: 2016-03-17
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "novini"
  - "sesiya"
  - "sklikannya-sesiyi"
---

**Ще не стихли пристрасті після [позачергової сесії міськради](https://mpz.brovary.org/den-tushky-shestero-osib-otrymaly-usyu-povnotu-vlady-u-brovarah/), яка пройшла у вівторок та на якій зі скандалом затвердили новий склад виконкому й виділили додаткових 12 млн грн на ремонт шляхопроводу на Торгмаш, як міський голова [скликав](http://brovary.kiev.ua/rozporyadzhennya-m%D1%96skogo-golovi-v%D1%96d-17032016-%E2%84%9657-od-pro-sklikannya-dvanadtsyato%D1%97-pozachergovo%D1%97-ses%D1%96%D1%97) на завтра друге за тиждень екстренне засідання депутатів. Цього разу на розгляд представників громади виноситься одне єдине питання - [внесення змін до бюджету Броварів на 2016 рік](http://brovary.kiev.ua/proekt-r%D1%96shen-m%D1%96sko%D1%97-radi-pro-vnesennya-zm%D1%96n-do-r%D1%96shennya-brovarsko%D1%97-m%D1%96sko%D1%97-radi-v%D1%96d-12012016-roku-0). Сесія розпочнеться 18 березня о 16:00 в малій залі засідань виконкому на вул. Гагаріна, 15.**

Проектом рішення, яке включене до порядку денного, пропонується перерозподілити кошти між загальним фондом та бюджетом розвитку, а також прилаштувати частину вільних залишків та прийняти субвенцію за рахунок коштів державного фонду регіонального розвитку.

Зокрема пропонується скоротити статтю витрат «Благоустрій міста» (Управління житлово-комунального господарства) на **5 771 000 грн**. Частину цих коштів - **1 176 501 грн** - планують перекинути на статтю «Професійно-технічні заклади освіти» (Управлінню освіти і науки), решту **4 594 499 грн** - до спеціального фонду на реалізацію проекту «Капітальний ремонт з відновленням інженерно-транспортної інфраструктури та благоустрою парку «Перемога» в м. Бровари Київської області».

Решту суми, яка потрібна на цей дороговартісний проект, беруть за рахунок вільного залишку бюджетних коштів у сумі **4 550 056 грн** та субвенції за рахунок коштів державного фонду регіонального розвитку у сумі **9 144 555 грн** на реалізацію проекту «Капітальний ремонт з відновленням інженерно-транспортної інфраструктури та благоустрою парку «Перемога» в м. Бровари Київської області».

Нагадаємо, на позачерговій сесії 26 лютого депутати Броварської міської ради [ухвалили рішення](https://mpz.brovary.org/veto-mera-ne-podolaly-sapozhko-sformuvav-konstytutsijnu-bilshist-u-miskij-radi/) про співфінансування капітального ремонту центрального парку у рівних долях - 50 % на 50%. Загальна вартість проекту, який затвердили депутати - **18,2 млн грн**.  При цьому окремі депутати на засіданні виступали проти ухвалення цього рішення і просили відкласти його на довивчення, оскільки проект капітального ремонту не було надано депутатам для ознайомлення, крім того, він не був обговорений з громадськістю.

Лише через кілька тижнів після сесії проект ремонту парку [було оприлюднено](https://mpz.brovary.org/shho-hochut-zrobyty-z-parkom-peremoga-oprylyudneno-plan-rekonstruktsiyi-2/).
