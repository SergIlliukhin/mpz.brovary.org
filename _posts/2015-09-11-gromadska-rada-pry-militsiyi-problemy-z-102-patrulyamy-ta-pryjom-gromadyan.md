---
title: "Громадська рада при міліції: проблеми з 102, патрулями та прийом громадян"
date: 2015-09-11
author: 
  username: "yschenko"
  display_name: "Ірина Ющенко"
categories: 
  - "hromada"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "gromadska-rada-pri-mv"
  - "kachor"
  - "klimenko"
  - "militsiya"
  - "novini"
coverImage: "wp-content/uploads/2015/09/25.jpg"
---

**Чергове засідання Громадської ради при міліції, яке відбулося 8 серпня у броварському міськвідділі, ознаменувалося низкою подій: із ГР виключено двох членів, а голова ради Андрій Качор добровільно склав свої повноваження. Однак ці  рішення не стали на заваді проведенню засідання - протягом двох із половиною годин громадські активісти за участю начальника Броварського МВ Миколи Клименка шукали відповіді на питання: чому так складно додзвонитися на 102; чому під час охорони порядку патрулі змушені покидати свої маршрути; як проходить слідство стосовно зловживань під час ремонту в ЗОШ №9 та шляхопроводу на вул. Кутузова; які кадрові призначення відбулися в структурі Броварського МВ і  чи можлива співпраця громади з кожним відділом міліції.**

Початок засідання, на якому були присутні 9 із 13 членів Громради, розпочався не дуже оптимістично: за систематичні пропуски  засідань Громадської ради без поважної причини і без попередження  одноголосним рішенням активістів з організації було виключено члена ГО «Товариство сприяння обороні України»  Євгена Тригубова та члена ГФ з охорони громадського порядку «Красилівська Самооборона» Олександра Резніченка. І якщо Євген наразі перебуває в зоні АТО, чим і пояснюються його пропуски засідань, то Олександр на збори не з’являється без поважної причини і без попередження. Названі вище громадські організації мають право звернутися до Громадської ради і запропонувати інших своїх представників. Наразі Громадська рада налічує 11 членів.

**Андрій Качор добровільно склав повноваження голови Громадської ради при міліції**

У кінці січня цього року головою Громадської ради при Броварському відділі міліції переважною більшістю голосів було обрано відомого броварського журналіста **Андрія Качора,** який вирізняється принциповістю і далеко не лояльним ставленням до міліції.

\[caption id="attachment\_45173" align="aligncenter" width="600"\][![Громадська рада](https://mpz.brovary.org/wp-content/uploads/2015/09/111.jpg)](https://mpz.brovary.org/wp-content/uploads/2015/09/111.jpg) Андрій Качор та Руслан Яремчук\[/caption\]

[![Громадська рада](https://mpz.brovary.org/wp-content/uploads/2015/09/31.jpg)](https://mpz.brovary.org/wp-content/uploads/2015/09/31.jpg)

Протягом півроку Андрій Качор разом зі своїм заступником - членом  ГФ «Руєвит» **Миколою Левченком** та секретарем - членом ГО «Броварський народний контроль» **Русланом Яремчуком** пильно стежили за роботою правоохоронців, виконуючи в Броварах функцію модератора реформи МВС України. Щоб допомогти міліції реформуватися та реабілітуватися в очах громадян, членами ГР було напрацьовано низку ідей та пропозицій щодо плану роботи на найближчий період та зроблено перші реальні кроки. За словами Качора, щоб значно розвантажити міській відділ, вдалося зрушити з мертвої точки питання створення на території Броварщини ще однієї чергової частини міліції. Певною мірою вирішено питання із забезпечення автопатрулів паливом.

[![Громадська рада](https://mpz.brovary.org/wp-content/uploads/2015/09/42.jpg)](https://mpz.brovary.org/wp-content/uploads/2015/09/42.jpg)

Як каже Андрій, переважну більшість рішень та пропозицій Громадської ради реалізувати поки досить проблематично: передусім - через застарілу систему самої міліції, а також – через проблеми в процесі прийняття рішень на рівні вищих інстанцій. І от після тернистого, але вже протореного шляху в співпраці громади і правоохоронних органів, на [серпневому засіданні  ради](https://mpz.brovary.org/gromadska-rada-pry-brovarskij-militsiyi-planuye-organizuvaty-regulyarnyj-pryjom-gromadyan)  Андрій  несподівано заявив про бажання скласти із себе повноваження голови. Такий крок він пояснив роботою над новими медіапроектами, що забирають у нього багато часу. Та найголовніша причина - зберегти моральний аспект: уникнути потенційного конфлікту інтересів і згладити потенційно гострі кути: _«У контексті виборчої кампанії, я вважаю, недоцільно поєднувати журналістську роботу і головування в Громадській раді»_, - пояснив Андрій. І хоча члени ГР не бажали прощатися зі своїм керівником, та, зваживши його аргументи, більшістю голосів усе ж підтримали Андрієве рішення _(7 - за, 1 - проти, 1- утримався)._ У свою чергу вже екс-голова закликав претендентів на посаду голови не використовувати під час виборів Громадську раду як політичний інструмент. Та ніхто із членів ради не бажав брати на себе цей вагомий і важливий шматок роботи, що вимагає принциповості й самовіддачі.

\[caption id="attachment\_45183" align="aligncenter" width="450"\][![Громадська рада](https://mpz.brovary.org/wp-content/uploads/2015/09/112.jpg)](https://mpz.brovary.org/wp-content/uploads/2015/09/112.jpg) Микола Левченко\[/caption\]

Тож вислухавши всі пропозиції і врахувавши правила, прописані в положенні, обов'язки в.о. голови ГР покладено на заступника голови організації **Миколу Левченка**, який і продовжив проведення засідання.

**Громадян прийматимуть не лише правоохоронці, а і громадські активісти**

Одним із важливих питань під час засідання була організація регулярного прийому громадян членами Громадської ради. Одноголосно було вирішено:  **щосереди з 17:00 до 20:00** два члени ради вестимуть прийом громадян **у кімнаті 103** на 1-му поверсі міськвідділу міліції. Наразі в Громраді працюють над розробкою графіка. Чергування планують розпочати **з 1 жовтня** цього року.

**Про зловживання при ремонті в ЗОШ №9 та шляхопроводу на вул. Кутузова**

Як розповів Руслан  Яремчук, у [ЗОШ №9](https://mpz.brovary.org/osobliviy-remont-v-9-y-shkoli/)  громадська інспекція виявила дивні речі: за документами ремонтні роботи у школі виконано ще в минулому році, а фактично їх або немає, або виконані вони неякісно та не в повному обсязі. Подібна ситуація і зі [шляхопроводом на вул. Кутузова](https://mpz.brovary.org/na-remont-mostu-na-torgmash-u-2015-rotsi-vidileno-13-mln-grn-koli-mayut-zavershiti-roboti/): гроші виділяються, роботи не проводяться, як результат - зростає кількість ДТП.  Тому в травні члени інспекції направили в Броварський МВ заяви стосовно фактів службової недбалості й зловживання владою, по яких прокуратурою було відкрито два кримінальні провадження. Та поки проходить слідство, винуватці намагаються замести сліди, переробляючи брак та допрацьовуючи недоробки, щоб звинуватити активістів у недостовірності інформації. _«А що робить міліція, щоб покарали винних?»_ - поцікавилися активісти в начальника Броварського МВ **Миколи Клименка**.

[![Громадська рада](https://mpz.brovary.org/wp-content/uploads/2015/09/51.jpg)](https://mpz.brovary.org/wp-content/uploads/2015/09/51.jpg)

[![Громадська рада](https://mpz.brovary.org/wp-content/uploads/2015/09/91.jpg)](https://mpz.brovary.org/wp-content/uploads/2015/09/91.jpg)

Головний міліціонер Броварщини повідомив: щоб зафіксувати факт того, що зроблено на сьогодні, слідчий відділ планує залучити до огляду місця подій спеціалістів будівельної галузі. До розслідування буде долучено і наявні в активістів фото та відео «виконаного» за документами ремонту. Поки що до слідства залучено лише інспекцію з дотримання бюджетного законодавства.

**Чому на вулицях міста недостатньо патрулів**

Як пояснив Микола Клименко, у Броварському відділку міліції немає ізолятора тимчасового тримання (ІТТ), тому затриманих доводиться відправляти у Вишгородський ІТТ (і не тільки туди). Однак штатна конвойна служба розрахована лише на один наряд, а протягом доби буває кілька затриманих, тому додаткові конвойні групи створюють як із дільничних інспекторів, так і патрульної служби. Саме остання має економічні автомобілі, а це важливо, так як пального у броварських правоохоронців бракує.

\[caption id="attachment\_45182" align="aligncenter" width="450"\][![Громадська рада](https://mpz.brovary.org/wp-content/uploads/2015/09/101.jpg)](https://mpz.brovary.org/wp-content/uploads/2015/09/101.jpg) Микола Клименко\[/caption\]

_«Щоб якнайшвидше відновити роботу ізолятора тимчасового тримання, ми звернулися до будівельної організації з проханням відремонтувати ІТТ, адже коштів у місті на його ремонт не передбачено,_ - розповідає начальник міліції. - _Ремонтні роботи мають розпочатися із дня на день»_. Власне ІТТ дозволить робити конвоювання в інші населені пункти набагато рідше, відповідно, знімати з маршрутів патрулів будуть набагато менше. Це важливо і в розрізі найближчих подій -  виборів, де під час мирних заходів частину патрульних служб буде задіяно на охорону громадського порядку.

**Коли  "102"  не відповідає**

Багато нарікань у броварчан на чергову частину міліції - додзвонитися  на  "102" практично неможливо.

Взагалі в Броварському МВ – значний некомплект штату (особливо дільничних та слідчого відділу). Та питання некомплекту можна вирішити, каже начальник міліції, адже бажаючі працювати є, однак перспектива їх не заохочує: зарплати низькі, житла немає. На жаль, міська влада не зацікавлена у виділенні правоохоронцям ні земельної ділянки під будівництво службового житла, ні самого житла. Тим більше, у зв’язку з реформуванням у «поліцію», на броварських міліціонерів очікує скорочення, а дільничних інспекторів району - ноу-хау – експеримент, який їм готує головне управління. Тому поки що із комплектуванням штату питання залишається відкритим. Та це не дає приводу черговим не знімати слухавки чи грубіянити. За невміння спілкуватися з людьми, чергових карають не лише доганами, а й «гривнею» - зменшують премії. За останні три місяці покарано 6 працівників чергової частини, по двох фактах проходить службове розслідування.

_«Коли в черговій частині не беруть слухавку, значить, приймають повідомлення по паралельному телефону,_ - пояснює  Микола Клименко, - _а інший черговий задіяний у видачі чи прийнятті зброї. В цілому за день чергові приймають понад 500 дзвінків»_. У головному управлінні планують полегшити роботу черговим: усі дзвінки на 102 прийматимуть оператори, які потім розподілятимуть їх  по райвідділах.

 

[![Громадська рада](https://mpz.brovary.org/wp-content/uploads/2015/09/181.jpg)](https://mpz.brovary.org/wp-content/uploads/2015/09/181.jpg)

**За кожним членом громадської ради закріплять окремий відділ міліції**

Для того, щоб покращити роботу Громадської ради і більше дізнатися про проблеми правоохоронців, громадські активісти вирішили за кожним членом ГР закріпити окремий напрямок роботи міськвідділу: громадської безпеки, сектора карного розшуку, відділу по боротьбі з незаконним обігом наркотиків, штабу і кадрів та ізолятора тимчасового тримання.

Також було прийнято рішення на кожне засідання Громадської ради залучати відповідальних осіб Броварського МВ, котрі в межах своєї компетенції надаватимуть необхідну інформацію на винесені в порядок денний питання.

**У начальника міліції три нових заступники**

На прохання членів Громадської ради на засідання було запрошено трьох новопризначених заступників начальника Броварського МВ: начальника сектора кримінальної міліції у справах дітей **Олександра Хомича**; заступника начальника, що курує секторами кадрового забезпечення, чергової частини та штабу **Мирослава Марину** та заступника начальника Броварського міськвдділу - начальника кримінальної міліції **Олександра Шляховського**. Запрошені коротко розповіли про свій трудовий шлях. І хоча ГУ МВС рекомендувало броварському очільнику міліції свої кандидатури, Микола Клименко зупинив свій вибір на броварських колегах. Пояснює так: заступники мають бути місцевими, які пройшли всі кар'єрні сходинки і професійно зросли. Начальник міліції запевнив: жодне призначення не відбулося за кошти.

\[caption id="attachment\_45186" align="aligncenter" width="450"\][![Громадська рада](https://mpz.brovary.org/wp-content/uploads/2015/09/141.jpg)](https://mpz.brovary.org/wp-content/uploads/2015/09/141.jpg) Олександр Хомич\[/caption\]

\[caption id="attachment\_45188" align="aligncenter" width="600"\][![Громадська рада](https://mpz.brovary.org/wp-content/uploads/2015/09/161.jpg)](https://mpz.brovary.org/wp-content/uploads/2015/09/161.jpg) Олександр Шляховський (справа)\[/caption\]

\[caption id="attachment\_45187" align="aligncenter" width="450"\][![Громадська рада](https://mpz.brovary.org/wp-content/uploads/2015/09/151.jpg)](https://mpz.brovary.org/wp-content/uploads/2015/09/151.jpg) Мирослав Марина\[/caption\]

[![Громадська рада](https://mpz.brovary.org/wp-content/uploads/2015/09/7.jpg)](https://mpz.brovary.org/wp-content/uploads/2015/09/7.jpg)

Члени громадської ради підтримали  призначення нових заступників і попросили Миколу Клименка й надалі погоджувати з ними  кадрові зміни.

> **[Сторінка у Фейсбук](http://www.facebook.com/radabropolice),** **де відбуваються обговорення роботи Громадської ради**

 **Фото автора**
