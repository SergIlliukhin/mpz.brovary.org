---
title: "Щеплення від грипу: Бровари очікують вакцину"
date: 2016-11-10
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vira-grebinets"
  - "vaktsyna"
  - "vaktsinatsiya"
  - "vibir-redaktsiyi"
  - "gryp"
  - "novini"
---

**Кожного року країну охоплює епідемія грипу. Не оминає ця хвороба і Бровари. В минулому сезоні у нашому місті від ускладнень через захворювання на [грип](https://mpz.brovary.org/brovary-atakuye-svynyachyj-gryp-protyagom-doby-shpytalizuvaly-25-vazhkyh-ditej-likiv-dosi-nemaye/) померла не одна людина. А закриття навчальних закладів на карантин останніми роками стає вже звичкою для дітей. Поки до епідемії ще далеко лікарі радять вакцинуватися проти грипу. Та чи можна це зробити у Броварах?**

В Україні згідно [підсумків](http://www.moz.gov.ua/ua/portal/pre_20161012_d_sv.html) МОЗ у минулому епідемсезоні (28 вересня – 22 травня 2015-2016 рр.) на грип та ГРВІ перехворіло 14,9% населення країни. Епідемічний сезон 2016-2017 років, за очікуваннями ВООЗ, включатиме ті ж штами, що і попередній:

- А/California/7/2009,
- A/Hong Kong/4801/2014,
- B/Brisbane/60/2008.

Щоб знизити захворюваність на грип, медики радять людям вакцинуватися впродовж усього сезону незважаючи на умовний початок епідемії. Але наразі вакцин ще немає.

Ситуацію коментує **Віра Гребенець**, заступник головного лікаря Броварського центру первинної медико-санітарної допомоги: _«В Україну завезуть лише **200 тисяч вакцин** корейського та французького виробництва. Це **ВАКСІГРИП Спліт (Франція) та ДжіСі Флю (Корея).** Наразі вони проходять перевірку якості на отримання сертифікату нашої країни. Кількість вакцин в розрахунку на населення країни дуже маленька. І коли вони з'являться, поки не відомо»._

Як [повідомляється](http://www.moz.gov.ua/ua/portal/pre_20161108_a.html) на сайті МОЗ, вакцину закуповують приватні структури та розподіляють до аптек, враховуючи попит попередніх років. Тому зробити щеплення від грипу люди зможуть переважно за власні кошти. За словами пані Гребенець, ймовірно придбати вакцини можна буде в тих самих місцях, що і минулого року: аптеки «Космо», «Добробут», «Медіком».

Треба зазначити, що у ЗМІ з'являлася новина про те, що киян [будуть щеплювати від грипу](http://www.44.ua/news/1424091) за рахунок бюджета міста Києва. У той же час на гарячій лінії департаменту охорони здоров'я Київської області заявлять, що не мають такої інформації.
