---
title: "Твітер-трансляція судового засідання проти газети \"Броварська панорама\" (доповнено)"
date: 2012-07-09
author: 
  username: "pravoZnaty"
  display_name: "Маєш право знати"
categories: 
  - "announce"
tags: 
  - "brama"
  - "brovarska-panorama"
  - "vibir-redaktsiyi"
  - "kuznetsov"
  - "kulish"
  - "naklep"
  - "napad"
  - "nashe-misto"
  - "novini"
  - "prilyepko"
  - "rizanenko"
  - "semenyuk"
  - "sud"
---

[![](https://mpz.brovary.org/wp-content/uploads/2012/07/Brama-lyutiy.jpg "Брама лютий")](https://mpz.brovary.org/wp-content/uploads/2012/07/Brama-lyutiy.jpg)Сьогодні, 9 липня, о 13:30 має розпочатись судове засідання, на якому буде розглядатись позов депутата Броварської міської ради **Павла Різаненка** проти комунальної газети «**Броварська панорама**», яка, на думку позивача, поширила про нього неправдиву інформацію і цим завдало шкоди його честі, гідності та діловій репутації. Минуле засідання, на якому були присутні журналісти "Маєш право знати" [було перенесене за заявою сторони відповідача](https://mpz.brovary.org/sud-rozglyadatime-pozov-pavla-rizanenka-proti-gazeti-brovarska-panorama/). «Маєш право знати» планує здійснювати твітер-трансляцію сьогоднішнього судового засідання. Твіттер-трансляція буде доступна за тегом **[#bramasud](https://twitter.com/search/bramasud "Твіттер #bramasud").**

Як повідомив представник Різаненка у суді, на засіданні мають давати свідчення секретар міськради **Олена Семенюк**, директорка комунальної телестудії «Наше місто» **Ірина Куліш** та оператор телестудії **Олександр Кузнецов**. Представником відповідача у даній справі є головний спеціаліст юридичного відділу міськвиконкому **[Олександр Прилєпко](https://mpz.brovary.org/prilyepko-telepenko-ta-glasnist-sudovogo-protsesu-video/).**

Нагадаємо, 2 лютого 2012 року на депутата Павла Різаненка невідомі особи [здійснили напад](https://mpz.brovary.org/pobito-opozitsiynogo-deputata-brovar/), в результаті чого він отримав значні тілесні ушкодження. Постраждалий [пов’язує](http://rizanenko.org/ya-povyazuyu-napad-vyklyuchno-z-deputatskoyu-diyalnistyu.html) це зі своєю депутатською та громадською діяльністю. По даному факту міліцією було порушено кримінальну справу. При цьому 9 лютого 2012 року газета «Броварська панорама» [опублікувала статтю](https://mpz.brovary.org/paralelni-realnosti-brovarskoyi-p/) «Били чи не били?», в якій журналіст під псевдонімом стверджував, що Різаненко сам інсценував напад на себе. Тепер у судовому порядку депутат вимагає від газети спростування недостовірних відомостей, при цьому жодних матеріальних вимог він не висуває.

**Для зручності викладаємо "протокол" проведеної твітер-трансляції тут:**

_Журналісти "Маєш право знати" прибули до приміщення броварського суду. Чекаємо на початок засідання_

_Суддя по даній справі - Дутчак Ігор Михайлович. Традиційно початок засідання затримується_

_У коридорах приміщення суду є представник відповідача - юрист виконкому Олександр Прелєпко. Значить є шанс, що суд відбудеться_

_Щойно Прилєпко вилетів з приміщення суду, перед цим зайшовши до канцелярії. Напевно, знову подав клопотання про перенесення суду_

_Провадження у цій справі відкрито ще 16.03.12 і згідно зі ст. 157 ЦПК розгляд справи має тривати 2 місяці, як виняток +15 днів_

_Схоже, відповідач свідомо затягується розгляд даної справи, а суддя іде йому назустріч, порушуючи терміни ЦПК_

_Вийшов суддя і покликав представника позивача до свого кабінету. Їх розмова проходить за закритими дверима_

_До кабінету судді зайшов заступник головного редактора "Броварськоі панорами" Анатолій Адамський_

_Схоже, відкрите засідання суду проходить закрито :)_

_Вже майже півгодини суддя Дутчак про щось спілкується у своєму кабінеті по судовій справі проти газети "Брама"_

_Журналісти, які прийшли висвітлювати цей процес, сидять у коридорі_

_Вийшов юрист позивача і розповів суть розмови з суддею: засідання переноситься, бо відповідач не був повідомленний_

_Виходить, відповідач подав минулого разу клопотання про перенесення, але не поцікавився, на коли_

_Щоб такого більше не сталось, суддя зателефонував до редакції газети і попросив заступника редактора підписатись, що він повідомлений_

_Засідання перенесено на 19 липня_
