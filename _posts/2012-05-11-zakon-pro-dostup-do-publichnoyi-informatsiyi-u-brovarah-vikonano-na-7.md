---
title: "Закон «Про доступ до публічної інформації» у Броварах виконано на 70%"
date: 2012-05-11
author: 
  username: "pravoznaty"
  display_name: "Маєш право знати"
tags: 
  - "informatsiyni-zapiti"
  - "brovary"
  - "brovaryi"
  - "vibir-redaktsiyi"
  - "dostup-do-publichnoyi-informatsiyi"
  - "zapit"
  - "novini"
  - "pidsumki-roku"
coverImage: "wp-content/uploads/2012/05/Dostup-do-info.jpg"
---

[![](https://mpz.brovary.org/wp-content/uploads/2012/05/Dostup-do-info.jpg "Доступ до інфо")](https://mpz.brovary.org/wp-content/uploads/2012/05/Dostup-do-info.jpg)Рік тому вступив у дію Закон України «Про доступ до публічної інформації». Для того, щоб громадяни могли вільно отримувати інформацію про роботу органів влади, потрібно було провести цілий комплекс заходів на виконання цього закону. Користуючись нагодою, «Маєш право знати» спільно з громадською організацією «Прозоре суспільство» вирішили підбити підсумки року дії цього закону у Броварах та з’ясувати, що зроблено та що не зроблено на його виконання, та зрештою поставити свою громадську оцінку тому, як забезпечено доступ до публічної інформації у нашому місті.

**Структурний підрозділ**

Нині за роботу із запитами на інформацію відповідає [сектор забезпечення доступу до публічної інформації](http://brovary.kiev.ua/sites/default/files/doc/2012/novini/pub_info_now.doc), у якому працюють 2 особи: Ковшун Людмила Михайлівна – завідуюча сектору, та Шекера Катерина Валентинівна – головний спеціаліст сектору. Раніше цей сектор був структурним підрозділом загального відділу виконавчого комітету Броварської міської ради, але 4.04.2012 [розпорядженням міського голови №72](http://brovary.kiev.ua/sites/default/files/doc/2012/pr_ses/dod_dostyp_do_pi.doc) його було підпорядковано юридичному відділу. Також за наповнення системи обліку документів частково відповідає відділ організаційної та кадрової роботи згідно з чинним на даний момент [розпорядженням міського голови  № 289](http://brovary.kiev.ua/sites/default/files/doc/2012/novini/17-10-2011%E2%84%96289.doc)  від 17.10.2011.

Однак так було не завжди. Сектор доступу до публічної інформації було створено 18.08.2011 ([рішення міськради №324-11-06](http://rizanenko.org/downloads/doc/11_sesia_BMR/d15.pdf)). До цього за роботу із запитами на інформацію відповідали спільно загальний відділ виконкому (запити від юридичних осіб та об’єднань громадян) та відділ звернень громадян (запити від фізичних осіб). Такий порядок було встановлено розпорядженням міського голови №202 від 18.07.2011 року.

До 18 липня 2011 року за роботу із запитами на інформацію відповідали 8 осіб з різних відділів виконкому. Розпорядженням міського голови №117 від 05.05.2011 такими особами було визначено: начальника відділу роботи із зверненнями громадян, начальника загального відділу, двох головних спеціалістів апарату ради, завідуючу сектором інформаційно-довідкової служби "Контакт-центр", головного спеціаліста загального відділу виконавчого комітету, а розпорядженням №137 від 19.05.2011 року до цього переліку додано ще й начальника юридичного відділу та начальника відділу організаційної та кадрової роботи.

> _У Броварах було пройдено шлях від призначення відповідальних осіб до створення окремого структурного підрозділу, відповідального за забезпечення доступу до публічної інформації. Тобто можна сказати, що у цьому питанні закон виконано **на 100%**. Інше питання – якість роботи цього відділу з запитам на інформацію та матеріально-технічне забезпечення, але про це – нижче._

**Робота з інформаційними запитами**

Загалом за ІІ, ІІІ та VІ квартали 2011 року та І квартал 2012 року виконавчий комітет Броварської міської ради отримав 331 запит на інформацію, при цьому щокварталу кількість поданих запитів зростає: якщо у ІІІ кварталі 2011 року було подано 56 запитів, то у VІ кварталі їх було вже 107, а за перші три місяці 2012 року було подано вже 120 запитів.

[![](https://mpz.brovary.org/wp-content/uploads/2012/05/Zviti-pro-robotu-iz-zapitami.jpg "Звіти про роботу із запитами")](https://mpz.brovary.org/wp-content/uploads/2012/05/Zviti-pro-robotu-iz-zapitami.jpg)

Як бачимо з таблиці, особлива динаміка росту простежується у кількості запитів від фізичних осіб. Також спостерігається зменшення відсотка відмов у задоволенні запитів. Якщо у ІІІ кварталі 2011 року кількість відмов становила 50%, то у VІ кварталі це було вже 28%, у 2012 році відмовлено було лише на 22% запитів.

Дещо дивно виглядають цифри стосовно запитів від ЗМІ. За 9 місяців від представників преси було подано всього 1 запит на публічну інформацію. Можливо, це пов’язано з тим, що журналісти подають запити як фізичні особи, а не від редакцій ЗМІ.

Однак це «кількісні показники» роботи із запитами на інформацію. Що стосується «якісних показників», то тут тенденції не такі втішні. З власного досвіду подання запитів на інформацію, на жаль, змушені констатувати кілька проблем.

Останнім часом на наші запити ми стали отримувати багато неправомірних  відмов («підставою» для відмови стають фрази на кшталт «ви не вказали точну дату ухвалення рішення», «у нас немає такого документу як перелік», «дана інформація передбачає створення документу, а законодавством не передбачено, щоб ми створювали документ» та ін. При тому що протягом року нам безперешкодно надавали і «перелік комунальних підприємств», і копії рішень без вказаних реквізитів, і не задокументовану інформацію.

Також восени минулого року були певні проблемі із надсиланням запитів через електронну пошту. Відправляючи електронний запит, запитувач не міг бути впевнений, що його отримано і через 5 днів буде відповідь. Потрібно було додатково телефонувати й уточнювати, чи отримано запит. Без таких уточнень інколи через 5 днів з’ясовувалось, що ніякий запит нікому не надходив.

Проте не можемо не відзначити, що термінів розгляду запиту та надання відповіді у секторі забезпечення доступу до публічної інформації дотримуються неухильно. 5 робочих днів – і відповідь на запит готова, звісно, якщо він не потребує довшого розгляду.

> _Попри те, що броварський виконком обробив за рік чимало запитів на інформацію і досить ретельно дотримується термінів для надання відповіді, неправомірні відмови у задоволенні запитів дещо знижують громадську оцінку його роботи. Відповідно роботу із запитами на інформації за нашою оцінкою виконано **на 70%**._

**Матеріально-технічне забезпечення**

 Віднедавна сектор забезпечення доступу до публічної інформації переїхав у нове – окреме – приміщення: кабінет 311. Довгий час він був розташований у «передпокої» канцелярії виконкому у прохідній кімнаті (каб. 314), потім певний час спеціалісти по доступу до інформації працювали у невеличкому кабінеті поряд з 314 кабінетом. Місця у цьому кабінеті ледве вистачало для того, щоб у ньому працювало 2 людини, але закон вимагає, щоб в органі влади було облаштоване спеціальне місце для роботи запитувачів з документами чи їх копіями. У новому кабінеті таке місце для відвідувачів є.

Однак другу частину норми закону, яка передбачає, що у спеціальному місці людині має бути надане право робити виписки, фотографувати, копіювати, сканувати документи, записувати на будь-які носії інформації, у броварському виконкомі не виконано. Ані копіювальної техніки, ані сканера у цьому спеціально місці немає. Відповідно право, передбачене законом, не забезпечено. Більше того, відсутність сканера у секторі по доступу до публічної інформації призводить до того, що його працівники не можуть надсилати відскановані копії документів на електронну пошту запитувачів, навіть якщо таке прохання міститиметься у запиті.

Наприкінці минулого року ми запитували у спеціалістів сектору забезпечення доступу до публічної інформації, чи планується закупівля відповідної техніки, і нас запевнили, що ці кошти мають бути передбачені у бюджеті на 2012 рік. Однак станом на сьогодні ніякої техніки немає, і тепер працівники сектору кажуть, що скоріш за все, і не буде, бо у бюджеті на поточний рік суцільні скорочення витрат і коштів на таку техніку немає. Відповідно для того, щоб скористатись правом на копіювання чи сканування документів, яке передбачене законом, громадянин має приходити до сектору з власним копіром або сканером, бо за суспільний кошт для суспільних потреб таку техніку придбати за рік не вдалось.

> _Отже, матеріально-технічне забезпечення доступу до публічної інформації у Броварах можна оцінити **на 50%**._

**Нормативне забезпечення**

Для забезпечення дії закону «Про доступ до публічної інформації» у Броварах було ухвалено низку документів, зокрема:

1) внесено зміни до Регламенту Броварської міської ради VI скликання (змінено терміни оприлюднення публічної інформації);

2) внесено зміни до інструкції з діловодства в апараті виконкому, відділах, управліннях та інших структурних підрозділах Броварської міської ради;

3) затверджено порядок організації та забезпечення доступу до публічної інформації у виконкомі та структурних підрозділах БМР,

4) визначено перелік відомостей, які належать до інформації з обмеженим доступом, та перелік відомостей, які не містять ознак публічної інформації,

5) затверджено форму запиту на інформацію;

6) визначено систему обліку документів, що містять публічну інформацію, розпорядником якої є виконком та структурні підрозділи БМР.

7) [затверджено розмір фактичних витрат на копіювання та друк документів](http://brovary.kiev.ua/sites/default/files/doc/2012/novini/13-12-2011_%20621.doc), що надаються за запитами на інформацію, та визначено порядок відшкодування цих витрат (вартість копіювання сторінки – 15 коп, друк сторінки – 33 коп)

Не врегульованою залишилась низка питань, врегулювання яких хоч і не є обов’язковими згідно закону, однак це б значно спростило та полегшило реалізацію права на інформацію громадянами. Зокрема не встановлено порядок доступу громадян до засідань колегіальних суб'єктів владних повноважень, не затверджено положення про спеціальне місце для роботи запитувачів з інформацією.

> _Загалом же нормативне забезпечення виконання закону виконано майже в повному об’ємі, що можна оцінити **як 90%**._

**Оприлюднення публічної інформації на веб-сайті міськради**

У ст. 15 Закону України «Про доступ до публічної інформації» чітко визначено перелік інформації, яка обов’язково має бути оприлюднена на веб-сайті органу влади. З моменту вступу в дію закону на сайті Броварської міськради дійсно почали публікувати проекти рішень ради та виконкоми, а потім і самі рішення та розпорядження мера. Однак не завжди і не всі. Часто-густо окремі проекти рішень виносились на засідання як додаткові, відповідно на сайті оприлюднювались або не вчасно, або взагалі не оприлюднювались. Довгий час не в повному об’ємі оприлюднювались земельні рішення: у тих, які містились на сайті, було всього кілька пунктів, у той час як в оригіналах проектів рішень містились десятки, а то й сотні пунктів та статей. Під тиском громадськості та окремих депутатів міськради виконком таки почав більш системно та у більш повному об’ємі оприлюднювати нормативно-правові акти.

Та найбільший сюрприз чекав на броварчан під новий рік. Сайт міської ради, який тривалий час працював повільно й з перебоями, але який містив багато архівної інформації про діяльність органів влади у попередні роки (оголошення, регуляторні акти, новини тощо) зник назавжди, навіть архівної версії його не залишилось. Натомість було запущено новий сайт – значно швидший у роботі, але який містить лише найновішу інформацію – за 2012 рік, і частково рішення ради, виконкому та розпорядження міського голови за період з травня по грудень 2011 року. Відповідно громадяни повністю позбавлені можливості дізнатись, чим займався їх орган влади попередньої каденції, та й цієї також – у період до травня 2011 року.

Але найбільша прогалина з виконанням закону в аспекті оприлюднення публічної інформації у Броварах полягає у тому, що досі не оприлюднено на офіційному веб-сайті систему обліку документів, які знаходяться у розпорядженні Броварської міської ради, що прямо вимагає стаття 18 закону, і відповідно громадяни позбавлені доступу до інформації про перелік документів, які вони можуть отримати через запит. Оприлюднення такого переліку значно спростило б як роботу сектору по доступу до публічної інформації, так і можливість громадян запитати конкретне рішення чи розпорядження, вказавши всі необхідні реквізити.

> _Відповідно, зважаючи на те, що на офіційному веб-сайті міської ради не міститься значна частина публічної інформації та не оприлюднено реєстр (систему обліку) публічної інформації, можна сказати, що оприлюднення публічної інформації виконано відсотків **на 40%.**_

**Підсумовуючи, можна сказати, що Закон України «Про доступ до публічної інформації» у Броварах виконано щонайбільше на 70%. За рік дії закону так і не було належним чином облаштовано спеціальне місце для роботи запитувачів з документами, зокрема не закуплено копір та сканер, не створено і не оприлюднено реєстр публічної інформації, та найголовніше – на запити громадян відповідають відмовами через те, що запитувачі не вказали реквізити необхідних документів, хоча ці реквізити запитувачі, по-перше, вказувати по закону не зобов’язані, а по-друге, не можуть дізнатись якраз через те, що не мають доступу до реєстру публічної інформації. Відтак заручниками цих недовиконаних 30% стають громадяни, які не можуть у повній мірі скористатись своїм закріпленим у законі правом на публічну інформацію.**
