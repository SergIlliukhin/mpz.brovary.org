---
title: "\"Комунтранс\" йде, проблеми залишаються. На замітку чиновникам та майбутньому перевізнику"
date: 2017-03-29
author: 
  username: "cherepejnik"
  display_name: "Леонід Черепейнік"
categories: 
  - "kolonka-avtora"
coverImage: "wp-content/uploads/2017/03/tbo.jpg"
---

Довгоочікуваною новиною для міста стало розірвання договору з місцевим перевізником відходів ТОВ «Комунтранс-Бровари», яке вже з 1 квітня припиняє надавати послуги. Скарг і нарікань у бік перевізника було багато, але перевізник пропрацював в місті понад 4 роки та беззаперечно мав неабияку підтримку з боку влади. Чи були стосунки влади і перевізника суто діловими і такими, що регламентуються законодавством? Нагадаємо деякі деталі.

1. **Конкурс на визначення перевізника**.

Конкурс на визначення перевізника відбувся 13.03.2013р. і відзначився такими обставинами:

1. В конкурсі узяли участь два підприємства, які пов’язані між собою не лише діловими, але й родинними зв’язками.
2. Конкурсна комісія складалася виключно з чиновників БМР, без присутності депутатів і громадськості.
3. В конкурсі виграло підприємство, створене за декілька тижнів до конкурсу.
4. Підприємство, яке виграло конкурс, не мало на балансі ані техніки, ані будь-якого майна.
5. Підприємство, яке виграло «конкурс», мало статутний фонд у 1000 грн. і при цьому взяло на себе «інвестиційні зобов’язання» **в…1 млн.грн**. (які, звичайно, не виконало, але це чомусь не засмутило чиновників БМР). Враховуючі те, що конкурс відбувався за часів Януковича, такі випадки були не унікальні, але чи присутня корупційна складова в такому класичному «договорняку», вирішуйте самі**.**

      **2. Норми**.

Вивіз відходів – чи не єдина житлово-комунальна послуга, оплата за яку здійснюється не за лічильником, а за нормами накопичення відходів. Ця норма – важливий для мешканців міста показник, який  затверджується виконкомом міської ради на підставі чітко прописаної в законодавстві процедури, а саме: [Наказом Мін.ЖКГ № 259 від 30.07.2010](https://zakon3.rada.gov.ua/laws/show/z0871-10)   і переглядаються не рідше, ніж раз на 5 років. Але в зв’язку з тим, що облік відходів в Броварах ніхто і ніколи не вів, виконком вирішив не заморочуватися і своїм рішенням від 14.12.2010 № 705 ввів практично максимально можливі норми – 0,223 м.куб. на особу (при вилці від 0,11 до 0,24 м.куб на 1 особу). Це означає лише наступне:

1. КОЖЕН броварчанин останні 6 років платить по значно завищеним нормам.
2. Норми, за якими в даний час проводяться нарахування вашої квартплати, шановні броварчане, є …НЕ ЧИННИМИ, так як не переглядалися понад 5 років. Крім того, в за результатами трирічного відстеження результативності регуляторного акту щодо норм накопичення відходів за підписом начальниці УЖКГ було зроблено «висновок» про збільшення відходів на 38,4 % с 2013 по 2015рр. (с 43,2 до 59,8 тис. м.куб) і необхідність перегляду норми…в бік підвищення. Але, в зв’язку з тим, що жодного обліку не було, таке «відстеження» є нічим іншим, як фальсифікацією з метою збільшення і без того нереальних норм. Як висновок, можна сказати, що перевізник, який «виграв конкурс» отримував доходи **за обсяги відходів, які не мають жодного відношення до реальності, яких просто немає.** Виникає питання, може саме так приховувався реальний тариф?!

     **3.** **Тарифи.**

С тарифами на вивіз відходів в Броварах маємо цілком унікальний випадок на теренах України: це – єдина послуга, вартість якої за останніх 4 (!) роки не змінилась ані на копійку, і досі складає 34,66грн за 1 м.куб згідно із рішенням виконкому від 31.05.2013р. № 253. Але, якщо ви вважаєте, що це – прояв турботи міської влади про доходи вашої родини, поки не радійте. Насправді, це бажання влади будь-яким шляхом зменшити увагу до сфери поводження з відходами, тому що там є за що хвилюватися.

По-перше, вивіз відходів з приватного сектору здійснюється шляхом реалізації населенню спеціальних мішків вартістю біля 6,85 грн./мішок при обсязі мішка біля 50л. або 0,05 м.куб. Нескладні розрахунки приводять нас до «справжнього» тарифу на послугу в розмірі…137,0 грн/м.куб. Я не виключаю, що саме така і є собівартість вивозу відходів в приватному секторі, але…чому виконком цього не помітив і не відобразив у своєму рішенні?

По-друге, щодо тарифу для багатоповерхівок, то тут також не обійшлось без «винахідливості»: формально ані тариф, ані норми накопичення не збільшилися, але КП «ЖЕК-1,2,3,4,5» в 2015, 2016 роках заплатили перевізнику за вивіз відходів з їх території на…1,22 млн.грн. у рік більше, ніж в 2014 році. Тобто, тариф на вивіз відходів не змінився, просто ЖЕКам довели суму (і «скорегували тариф» на утримання будинків), яку вони повинні сплачувати перевізникам, а як та сума корелює з тарифом на вивіз відходів і справжніми обсягами відходів – неважливо. Тому мені не зрозумілі вихваляння влади «самими низькими тарифами в Київській області», якщо при цьому платити доводиться більше, а отримувати прозорості у формуванні тарифу – менше. Одним словом, «спритність рук - й жодного шахрайства».

     **4. Сортування відходів.**

 Я щиро сподіваюсь, що громада міста врешті решт зрозуміє, що відсутність цивілізованого поводження з відходами наносить велику шкоду довкіллю і призводить до великих економічних збитків.  На цю тему багато галасу, але мало справ. У чому корінь проблеми? Одна з головних причин - у тому, що сортувати сміття економічно невигідно простим мешканцям. Простий приклад: якщо будь-який будинок, який по нормі сплачує за вивіз 50 м.куб відходів з будинку, розпочне сортувати відходи і їх реальна кількість зменшиться до 30 м.куб, то…сплачувати вони будуть все одно за 50 м.куб.! Це безглуздя, але – це реальність Броварів на сьогодні. Вихід? – Сплачувати за вивіз відходів ПО ФАКТУ, або прикласти зусилля щодо сортування відходів на рівні міста – і оперативно переглянути норму накопичення відходів у бік зменшення. І це цілком реально.

      **5. Майбутнє.**

Перевізник покидає місто, залишаючи шлейф скандалів, схем і невдоволення. Врешті-решт, співпраця влади і перевізника принесла обом багато ганьби, а перевізнику – ще й величезні збитки. Але чи дійсно зроблені висновки? Конкурс ще не призначений, а користувачі соцмереж повідомляють нам про те, що «переможець» «конкурсу» вже відомий. Хочу побажати цьому підприємству уникнути тих халеп, в які потрапляли його «попередники», а владі міста зробити нескладні висновки:

1. Конкурс – необхідна демократична процедура, обумовлена чинним законодавством і досить корисна у подальшій роботі перевізника.
2. Населення має сплачувати за ту кількість відходів, яку воно насправді утворило в конкретний період.
3. Тариф на вивіз відходів має покривати повну виробничу собівартість перевізника і бути для нього беззбитковим в будь-який період.
4. Відносини між перевізником та владою, а також перевізником і громадою мають бути діловими і прозорими. Бажаю успіхів!

**Депутат БМР Леонід Черепейнік**
