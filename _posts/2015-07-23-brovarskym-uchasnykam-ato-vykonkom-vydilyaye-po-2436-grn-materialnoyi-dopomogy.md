---
title: "Броварським учасникам АТО виконком виділяє по 2436 грн матеріальної допомоги"
date: 2015-07-23
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "brovary"
  - "byudzhet"
  - "dopomoga"
  - "materialna-dopomoga"
  - "novini"
  - "programa"
  - "uchasniki-ato"
---

**38 976 грн матеріальної допомоги демобілізованим військовослужбовцям, які брали участь в АТО, [виділив](http://docs.brovary.org/p26827/21.07.2015/418) броварський міськвиконком на засіданні 21 липня. Відповідно до цього рішення 16 броварчан, які захищали нашу країну на Сході, мають отримати** **по 2436 грн. Починаючи з червня, виконком Броварів** **щотижня ухвалює такі рішення: загалом за цей час виділено 158 тис. грн матеріальної допомоги для 65 учасників АТО.**

Як зазначається [в рішеннях](http://docs.brovary.org/s?term=%D0%BD%D0%B0%D0%B4%D0%B0%D0%BD%D0%BD%D1%8F+%D0%BC%D0%B0%D1%82%D0%B5%D1%80%D1%96%D0%B0%D0%BB%D1%8C%D0%BD%D0%BE%D1%97+%D0%B4%D0%BE%D0%BF%D0%BE%D0%BC%D0%BE%D0%B3%D0%B8+%D0%B4%D0%B5%D0%BC%D0%BE%D0%B1%D1%96%D0%BB%D1%96%D0%B7%D0%BE%D0%B2%D0%B0%D0%BD%D0%B8%D0%BC+%D0%B2%D1%96%D0%B9%D1%81%D1%8C%D0%BA%D0%BE%D0%B2%D0%BE%D1%81%D0%BB%D1%83%D0%B6%D0%B1%D0%BE%D0%B2%D1%86%D1%8F%D0%BC&from=&to=&status=0&fld=0&fld=1&type=0&type=1&type=2) міськвиконкому, допомогу надають відповідно до [Міської програми з надання соціальної та правової допомоги демобілізованим військовослужбовцям, які брали участь в антитерористичній операції та їх сім\`ям на 2015 рік](http://docs.brovary.org/p26294/21.05.2015/1463-54-06). Депутати затвердили її два місяці тому - на [сесії у травні](https://mpz.brovary.org/54-sesiya-miskradi-programa-dopomogi-viyskovim-zhitlo-uchasnikam-ato-ta-zemelniy-skandal/). На підставі цього документу **65** бійцям виділено по **2436 грн** матеріальної допомоги. Як зазначено в документах міської влади, допомогу надають одноразово в розмірі двох прожиткових мінімумів.

\[caption id="attachment\_38158" align="aligncenter" width="600"\][![DSC_9842](https://mpz.brovary.org/wp-content/uploads/2015/05/DSC_9842-e1432400075942.jpg)](https://mpz.brovary.org/wp-content/uploads/2015/05/DSC_9842-e1432400075942.jpg) На сесії міськради 26 травня 2015 року\[/caption\]

Рішення про виділення коштів міськвиконком ухвалює щотижня, починаючи із 16 червня, керуючись затвердженим раніше [Положенням про порядок надання матеріальної допомоги демобілізованим військовослужбовцям, які брали участь в антитерористичній операції](http://docs.brovary.org/p26444/09.06.2015/340). Документ передбачає, що демобілізований боєць, який хоче отримати матеріальну допомогу, має написати про це відповідну заяву. До неї він має додати:

- копію військового квитка та документи, що підтверджують участь в АТО;
- копію паспорту;
- копію ідентифікаційного коду;
- виписку з банку (реквізити банківської установи та банківський рахунок) для виплати.

Як ідеться в положенні, при собі необхідно мати оригінали документів, зазначених у перших трьох позиціях.

Міська програма ухвалена на 2015 рік, на її виконання [передбачили](https://onedrive.live.com/view.aspx?resid=72571393D4771099!3365&ithint=file%2cxls&app=Excel&authkey=!AKH6CG6FySAQwCg) **435,75 тис. грн.** В оприлюдненому чиновниками кошторисі зазначені лише 4 статті витрат, серед яких: організація та відпочинок бійців, транспортні послуги, відшкодування витрачених коштів на ліки, а також створення та ведення єдиної інформаційно-аналітичної системи "АТО". Де саме передбачені кошти на матеріальну допомогу військовозобов'язаним, чиновники не уточнюють. Однак, як видно з рішень, з бюджету Броварів на 2015 рік на матеріальну допомогу бійцям вже виділили **158,34 тис. грн**.

> Варто зазначити, що міськрада не оприлюднює імена осіб, які отримали матеріальну допомогу. Як зазначають юристи, це суперечить законодавству України, оскільки мова йде про бюджетні кошти, зокрема у законі "Про доступ до публічної інформації" міститься пряма заборона приховувати прізвища та імена людей, які отримують бюджетні кошти або комунальне майно (ст. 6, пункт 5). Крім того, раніше, [виділяючи](http://docs.brovary.org/p22543/05.03.2015/1429-53-06) бійцям земельні ділянки, Броварська міська рада не приховувала ПІБ бійців і прямо вказувала їх у рішенні.
