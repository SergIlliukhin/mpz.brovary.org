---
title: "Навіщо «Броварська панорама» підводить Федоренка під статтю?"
date: 2012-03-19
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "brovarski-zmi"
  - "brovarska-panorama"
  - "fedorenko"
---

Цікава історія виходить. Пам’ятаєте, як нещодавно в нас на «МПЗ» [з’явився пост Сергія Іллюхіна про те, що газета «Броварська панорама» опублікувала начебто відфотошоплену фотографію Сергія Федоренка?](https://mpz.brovary.org/%D1%84%D0%BE%D1%82%D0%BE%D0%BC%D0%BE%D0%BD%D1%82%D0%B0%D0%B6-%D1%83-%D0%B1%D1%80%D0%BE%D0%B2%D0%B0%D1%80%D1%81%D1%8C%D0%BA%D1%96%D0%B9-%D0%BF%D0%B0%D0%BD%D0%BE%D1%80%D0%B0%D0%BC%D1%96/) На світлині голова місцевої фракції «Партії регіонів» позує в районі Розвилки на фоні дороги.

[![](https://mpz.brovary.org/wp-content/uploads/2012/03/Федоренко-Photoshop2.jpg "Федоренко-Photoshop")](https://mpz.brovary.org/wp-content/uploads/2012/03/Федоренко-Photoshop2.jpg)

 

Тоді багато хто помітив, що фото виглядає дуже дивно: фігура вірогідного кандидата в парламентарі від ПР якась непропорційна по відношенню до інших об’єктів на фото, зокрема до автотраси, на якій стоїть Сергій Федоренко та автомобіля «Нива» на задньому плані. Фотографія дала багатьом підстави стверджувати,  що тут не обійшлось без монтажу, в результаті якого відомого масажиста «вклеїли» на фото, відпочатку зроблене без його присутності. Ситуацію жваво обговорювали в Мережі, а дехто навіть почав робити «фото жаби», порівнюючи броварського члена Національного олімпійського комітету з відомим героєм інтернет-мемів – «свідком із Фрязіно».

[![](https://mpz.brovary.org/wp-content/uploads/2012/03/662179_sergej-fedorenko_demotivators_ru.jpg "662179_sergej-fedorenko_demotivators_ru")](https://mpz.brovary.org/wp-content/uploads/2012/03/662179_sergej-fedorenko_demotivators_ru.jpg)

Проте пізніше активіст «МПЗ» Сергій Іллюхін [спростував власне припущення](https://mpz.brovary.org/%D1%81%D0%BF%D1%80%D0%BE%D1%81%D1%82%D1%83%D0%B2%D0%B0%D0%BD%D0%BD%D1%8F-%D1%84%D0%BE%D1%82%D0%BE-%D1%83-%D0%B1%D1%80%D0%B0%D0%BC%D1%96-%D0%BD%D0%B5-%D1%94-%D0%BC%D0%BE%D0%BD%D1%82%D0%B0%D0%B6%D0%B5/) про те, що світлина на першій шпальті «Брами» - фотомонтаж. В своїй авторській колонці Сергій зазначив, що сам автор матеріалу в «Брамі» Анатолій Адамський надав йому підтвердження автентичності фото: низку фотографій того самого місця з Сергієм Федоренком в кадрі. На цих кадрах видно, що об’єкти позаду депутата рухаються, в т.ч. та сама «Нива». З цього Сергій зробив висновок, що фото в газеті все-таки справжнє.

[![](https://mpz.brovary.org/wp-content/uploads/2012/03/111.jpg "11")](https://mpz.brovary.org/wp-content/uploads/2012/03/111.jpg)[![](https://mpz.brovary.org/wp-content/uploads/2012/03/21.jpg "2")](https://mpz.brovary.org/wp-content/uploads/2012/03/21.jpg)[![](https://mpz.brovary.org/wp-content/uploads/2012/03/31.jpg "3")](https://mpz.brovary.org/wp-content/uploads/2012/03/31.jpg)

Я не буду зараз дискутувати на тему: справжнє фото чи ні. Особисто мені воно здається все ж несправжнім, адже надто вже неприродно виглядає Федоренко на світлині. Проте, я не спеціаліст, аби робити подібні категоричні висновки в цій царині, а також розумію, що такий ефект може бути пов'язаний з особливостями конкретного персонажу фото, його фотогенічності, кольору шкіри, освітлення, апаратури тощо. Тому докази, надані Адамським та ретрансльовані Іллюхіним мені, як не спеціалісту, здаються доволі переконливими. Відтак вважатимемо, що фото – справжнє.

І тепер виникають ще більш цікаві питання.  Якщо фото справжнє, то виходить, що Анатолій Адамський, сам того не очікуючи, зафіксував та опублікував в офіційній газеті доказ того, як Сергій Федоренко грубо порушує Правила дорожнього руху. Зверніть увагу, де саме стоїть Сергій Федоренко, як це видно на фото:

 [![](https://mpz.brovary.org/wp-content/uploads/2012/03/32.jpg "3")](https://mpz.brovary.org/wp-content/uploads/2012/03/32.jpg)

Голова броварських регіоналів стоїть прямо на проїжджій частині – фотограф чітко зафіксував, що від Федоренка до тротуару – кілька метрів. Пан Сергій ставить під загрозу не лише життя фотографа та своє власне, щомиті ризикуючи потрапити під колеса, але й може спровокувати ДТП за участі багатьох учасників. Така поведінка – пряме порушення ПДР (розділ 4, пункт 14).

Припустимо, що Федоренко стоїть на пішохідному переході. Але й тут порушення – на зебрі просто так стояти не можна, її треба переходити (той самий пункт 4.14).  Хоча для тих, хто досить добре знає цю частину міста, відомо, що регульований світлофорами пішохідний перехід знаходиться значно далі від місця зйомки в сторону зупинки «Інтернат». Тому очевидно, що Федоренко таки порушує ПДР, стоячи прямо на трасі, ще й позуючи при цьому фотографу.

Залишається загадкою, навіщо «Броварська панорама» вирішила так підставити головного героя мало не 90% власних публікацій останнього часу. Адже тепер активістами «Маєш Право Знати» буде подано заяву в ДАІ з фото підтвердженням, з вимогою притягнути до відповідальності порушника Правил дорожнього руху. Цікаво, яку отримаємо відповідь:

\- те, що на Сергія Федоренко накладено відповідний штраф

\- чи те, що факти в наші заяві не відповідають дійсності, адже фото – підроблене?)
