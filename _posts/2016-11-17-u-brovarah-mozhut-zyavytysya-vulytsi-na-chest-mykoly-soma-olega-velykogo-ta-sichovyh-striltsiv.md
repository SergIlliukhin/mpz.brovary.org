---
title: "У Броварах можуть з'явитися вулиці на честь Миколи Сома, Олега Великого та Січових Стрільців"
date: 2016-11-17
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "vulytsi"
  - "nazvy"
  - "najmenuvannya"
  - "novini"
  - "obgovorennya"
  - "perejmenuvannya"
  - "proekt-rishennya"
coverImage: "wp-content/uploads/2016/11/perejmenuvannya-sichovyh-striltsiv.jpg"
---

**Питання про перейменування вулиць Степана Разіна, Лермонтова та Щолківської [винесене](https://mpz.brovary.org/anons-15-grudnya-vidbudetsya-chergova-sesiya-brovarskoyi-miskoyi-rady/) на розгляд чергової сесії Броварської міської ради, яка має відбутися 15 грудня. Відповідний [проект рішення](https://brovary-rada.gov.ua/documents/26186.html) сьогодні оприлюднили на офіційному сайті міськради. Вирішення долі назв іще двох вулиць – Тургенєва та Декабристів – відтермінували. За таке [проголосували](https://www.slideshare.net/DmytroKarpiy/3-07102016) на останньому засіданні комісії з питань найменувань та пам’ятних знаків.**

Нагадаємо, питання про перейменування вулиць [Декабристів, Тургенєва та Разіна](https://mpz.brovary.org/startuvalo-gromadske-obgovorennya-u-brovarah-hochut-perejmenuvaty-try-vulytsi/) комісія винесла на громадське обговорення ще [в травні](https://mpz.brovary.org/u-brovarah-perejmenuyut-shhe-kilka-vulyts-ta-demontuyut-pam-yatni-doshky-komunistychnym-idolam/) цього року.  А [Лермотнова та Щолківської](https://mpz.brovary.org/pochalysya-gromadski-obgovorennya-vulytsi-lermontova-ta-shholkivsku-mozhut-perejmenuvaty/) – через місяць.

**7 жовтня** дорадчий орган Броварської міської ради підбив підсумки цих громадських обговорень. За результатами майже 4-годинних дискусій комісія рекомендувала перейменувати:

- вул. Лермонтова - на вул. Олега Великого;
- вул. Степана Разіна - на вул. Миколи Сома;
- вул. Щолківську - на вул. Січових Стрільців.

Водночас, питання про перейменування вулиць Тургенєва та Декабристів вирішили розглянути не менш як через два місяці після засідання. Таке рішення члени комісії ухвалили, щоби дати громадянам більше часу на підготування та узгодження своїх пропозицій. Під час обговорення мешканці висловлювались проти пропонованих назв – Івана Сокура та Героїв Чорнобиля.

Як раніше зазначав **Дмитро Карпій**, голова комісії з питань найменувань та пам’ятних знаків, перейменування відбувається не в рамках декомунізації, а в межах здійснення загальних повноважень місцевих рад.
