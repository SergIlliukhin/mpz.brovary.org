---
title: "Відключення води можуть повторятися найближчими днями, мер закликає зробити запаси"
date: 2017-04-06
categories: 
  - "brovary"
  - "novyny"
tags: 
  - "avariya"
  - "brovary"
  - "vidklyuchennya"
  - "voda"
  - "vodovidvedennya"
  - "vodopostachannya"
  - "zapas"
  - "kanalizatsiya"
  - "novini"
  - "remont"
---

**Сьогодні протягом дня у Броварах [вимикали водопостачання](https://mpz.brovary.org/avariya-na-kanalizatsijnomu-kolektori-u-brovarah-ne-bude-vody-vechora/). Причиною стала аварія на каналізаційному колекторі. Як зазначають свідки, обіцяна вода таки почала з’являтися у кранах близько 19:00. Однак незабаром міський голова [повідомив](https://www.facebook.com/i.sapozhko/posts/1870144433257234) на своїй сторінці у Фейсбуку: аварія складна, роботи тривають, найближчими днями можливі часткові відключення водопостачання. Ігор Сапожко закликав обов’язково зробити мінімальні запаси питної та технічної води.**

Як написав міський голова, поки не було води у кранах, аварійні служби розчистили ділянку труби, яка обвалилась. Ремонтні роботи аварійна бригада продовжить після **2:00** ночі, коли знизиться водокористування в місті.

[![](https://mpz.brovary.org/wp-content/uploads/2017/04/kolektor-avariya-04.2017.jpg)](https://mpz.brovary.org/wp-content/uploads/2017/04/kolektor-avariya-04.2017.jpg)

«_Зважаючи, що аварія складна – сталося три провали труби діаметром 800 мм на ділянці від перехрестя бульвару Незалежності та вулиці Петлюри до вулиці Металургів – найближчі дні можливі часткові відключення водопостачання, тому обов’язково повинен бути мінімальний запас питної та технічної води_», - повідомив у дописі **Ігор Сапожко**.

Міський голова вказує, що термін експлуатації наявної труби вже перевищує 40 років. Її стан не дозволяє проводити санацію чи ремонт. Тому спільно із фахівцями вирішили прокладати новий колектор – паралельно нинішній мережі.

**Фото – із Фейсбук-сторінки Ігоря Сапожка**
