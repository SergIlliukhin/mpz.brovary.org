---
title: "100 днів роботи після виборів (звіт)"
date: 2016-02-15
author: 
  username: "samopomich"
  display_name: "Самопоміч"
categories: 
  - "kolonka-avtora"
tags: 
  - "brovary"
  - "zvit"
  - "samopomich"
---

За результатами місцевих виборів, що відбулися 25 жовтня 2015 року до Броварської міської ради від партії «Об’єднання «Самопоміч» пройшли 5 депутатів: Андрій Василенко, Юрій Скотніков, Тетяна Крилова, Максим Семенов та Володимир Чаюн.

Незважаючи на те, що решта кандидатів не отримали депутатський мандат, вони залишились в команді і утворили Дорадчу раду, а деякі стали помічниками депутатів. Кожне рішення, за яке голосують депутати у міській раді, завжди обговорюється на засіданні фракції та Дорадчої ради, і загальним голосуванням визначаються пріоритети з приводу того чи іншого питання, яке виносять на сесію міськради. З приводу 100 днів роботи у Броварській міській раді висловився голова фракції «Об’єднання «Самопоміч»: «Головним фокусом моєї діяльності за перших 100 днів була участь у нескінченних зустрічах щодо кандидатур на посаду секретаря. При цьому фракція Самопомочі висловлювала свою незмінну позицію, яка полягала в тому, що для забезпечення ефективної роботи міської ради секретар має бути обраним поміж депутатів з фракцій, які не є контрольованими, або пов’язаними з діючим мером. Ми незмінно були готові підтримати кандидатуру від БПП (найбільшої фракції в міськраді). Ми також наполягали та наполягаємо на відповідальності голови міста за виконання вимог закону про місцеве самоврядування та подання кандидатури від нього для голосування. На жаль, під різними приводами, посилаючись на неузгодженість позицій депутатів Ігор Васильович фактично блокує це питання та зберігає за собою і повноваження секретаря, і старий (підконтрольний йому) склад виконкому».

**Інклюзивна освіта**

Важливим напрямком діяльності лідера фракції **Андрія Василенка** стало вивчення стану справ з наданням освітніх послуг дітям з особливими потребами. Зокрема, після аналізу запропонованої програми щодо впровадження інклюзивної освіти в Броварах за його наполяганням було вирішено доопрацювати цю програму, наповнити її справжнім змістом і конкретними кроками, які уможливлять навчання дітей з різними вадами розвитку. Для виявлення потреб особливих дітей Андрій провів ряд зустрічей з активними батьками. В результаті спільно зі спеціалістами відділу освіти було розширено текст рамкової програми інклюзивної освіти. Найкращі програми не будуть втілені у життя, якщо не сформується робоча команда однодумців. Саме тому «Самопоміч» бере активну учать у процесі пошуку кандидатів на посаду керівника управління освіти. Ми переконані, що на будь-які публічні керівні посади має проводитися відкритий публічний конкурс із обговоренням максимально широкого кола претендентів для того, щоб виявити не тільки найкращого кандидата, але й почути різні думки щодо реформування кожного з напрямків, відшукати перспективних та активних спеціалістів. Також дуже важливо долучати до обговорення батьків та інших зацікавлених громадян міста, бо вони є замовниками освітніх послуг.

З виступу Андрія Василенка на третій сесії Броварської міської ради: 1) Інклюзивна освіта - інвестиції в майбутнє (3хв): https://www.youtube.com/watch?v=i6I0X9j2aQ4&feature=youtu.be&list=PL4oRTbUHiMNwAq4XzIzOIiYG3jtbHcEml 2) Про стан інклюзивної освіти в Броварах (4хв): https://www.youtube.com/watch?v=PoZu4n50QVE&feature=youtu.be&list=PL4oRTbUHiMNwAq4XzIzOIiYG3jtbHcEml

Також учасниця нашої команди, член Дорадчої ради броварської «Самопомочі» та член Громадської ради при управлінні освіти **Людмила Кулініч** долучилась до вивчення питання перспективи побудови шкіл та садочків в нашому місті. Динаміка зростання чисельності дітей дошкільного віку за останні п’ять років показує перевищення проектної потужності садочків в середньому на 47 %. Це означає, що протягом наступних кількох років Бровари не зможуть позбавитись від черг у садочки. Аналогічна ситуація і по школам нашого міста. Показник перевищення проектної потужності складає в середньому 31 %. Більшість шкіл працює в дві зміни. Необхідність побудови об’єктів соціальної інфраструктури відчувають райони інтенсивної забудови нашого міста. Це ІV мікрорайон, район Торгмашу, де активно забудовуєтьсся вул. Олімпійська, р-н новобудов по вул. С. Бандери та Грушевського. Для вирішення цього надважливого для громади питання вже зроблено перші кроки: створено проект добудови Броварської гімназії ім С. Олійника; планується також добудова Броварської загальноосвітньої школи І-ІІІ ступенів №2.; виділено ділянки землі по вул. Симоненка 115 та 72 під дошкільні навчальні заклади (площею 0,83 та 0,62 га відповідно), ділянки по вул. Симоненка 103 та Ковпака 1 під будівництво загальноосвітніх шкіл (площею 3,73 та 3,16 га відповідно). Ресурсною є ділянка по вул. Калініна 6 під будівництво дитячого садочка та ділянка 0,8 га біля ЗОШ № 10. Майже побудовано дитячий садочок “Казка” на 120 дітей, який розташовано у новому ЖК “Лісовий квартал” по вул. Чорновола. Планується зведення й іншого подібного об’єкту – на вул.Чубинського. Реалізція цих маштабних проектів цілком можлива за умови поєднання зусиль місцевого та обласного бюджетів. Так, на 2016 рік в обласному бюджеті уже заплановано фінансування завершення будівництва та введення в експлуатацію дошкільного навчального закладу у м. Бровари. Побудові шкіл в нашому місті логічно має передувати фінансування розробки проектно-технічної документації. Тому що, якщо немає проекту, то фінансування будівництва не може бути включено ні до обласного бюджету, ні до Фонду регіонального розвитку.

**Маленькі, але впевнені кроки в медицині**

За ініціативи одного з наших депутатів, а саме **Тетяни Крилової**, в броварській поліклініці пацієнтів буде приймати лікар-терепевт, який буде видає направлення до вузькопрофільного спеціаліста, тобто вже не потрібно буде йти в амбулаторії і стояти в черзі по 3-4 години за направленням. Працюємо ми і над впровадженням електронних черг та електронних медичних карток. Спільно з первинним медичним центром розробляємо проект «Профілактика серцево-судинних захворювань». За нашої ініціативи відбувся круглий стіл, метою якого було обговорити з медиками Броварів та Броварського району питання роботи медичних закладів міста за прийнятим бюджетним кодексом, зібрати медичних працівників усіх ланок для обговорення найболючіших питань в броварській медицині та пошуку шляхів їх вирішення. На зустрічі були присутні депутат ВР України Ірина Сисоєнко (заступниця голови Комітету ВР з питань охорони здоров’я), Роман Йосифович Василишин (заступник міністра охорони здоров'я), Наталія Бігарі (голова постійної комісії Київської обласної ради з питань охорони здоров’я, материнства, дитинства, соціального захисту населення та пенсіонерів), мер Броварів Ігор Васильович Сапожко та усі керівники первинної та вторинної медицини, педіатрії та екстреної допомоги в місті.

![12592708_878351788930852_1746771229032923104_n](https://mpz.brovary.org/wp-content/uploads/2016/02/12592708_878351788930852_1746771229032923104_n.jpg)На зустрічі розглядали багато питань: від недоліків та застарілих норм у чинному законодавстві до створення системи електронної карти пацієнта, проблеми закупівель медичного обладнання та медичних преператів. Піднімали також питання вакцинації, від процесу замовлень та терміну виконання до термінів появи відсутніх в Україні вакцин в цілому. Пан Василишин був приємно здивований тим, що в Броварах первинна ланка медицини відокремлена від вторинної, та попри це проблем вистачає. Медики турбуються про стрімке зростання населення міста та недофінансування через застарілість статистичних даних по кількості населення як міста, так і району. Шукали шляхи вирішення збільшення ліжкомісць. Окремо обговорювали питання екстренної та невідкладної допомоги в Броварах та Броварському районі. Наші медики звернулися з проханням об'єднати ці дві ланки, адже виникають такі ситуації, коли до одного пацієна за 60 км приїздить невідкладна допомога, а там насправді потрібна екстренна (швидка) для госпіталізації, в результаті витрачається багато часу і пального на обслуговування одного пацієнта, коли в цей же час можна було допомогти декільком хворим. Обговорювали також і питання недостатньої кількості автомобілів швидкої допомоги (особливо це питання гостро постало після відокремлення Броварської екстренної допомоги від Бориспільської). В кінці зустрічі Ірина Сисоєнко звернулася до усіх присутніх з заявою про створення робочої групи з питань екстренної допомоги в Броварах, та запропонувала медикам звертатися до депутата БМР від "Об'єднання Самопоміч" Тетяни Крилової задля ефективної координації дій.

**Земельні питання та МАФи «бути чи не бути»?**

Більшість депутатів - «новачки» в міській раді, тому до вивчення кожного питання вони підходять з повною відповідальністю та витрачають на це багато часу. Є дуже багато спірних питань, серед них можна виокремити земельні питання, до яких входять розміщення МАФів, продовження договорів оренди, виділення земельних ділянок військовим АТО тощо. Працюючи в земельній комісії, Андрій Василенко зосередив увагу на аналізі рішень, що пропонуються на розгляд міської ради. Зокрема, за його ініціативи, було відмовлено в наданні дозволів на користування самозахоплених земель біля маєтків колишніх можновладців, які під формулюванням «ведення особистого сільського господарства» фактично намагаються звузити вулиці та отримати бажані «сотки» для парковок своїх автомобілів та побудови велетенських парканів. Важливою ділянкою роботи також став аналіз рішень щодо продовження договорів оренди землі під МАФ (кіосками). Наша чітка позиція полягає в обмеженні термінів оренди підприємцям, які порушують правила торгівлі та не дбають про зовнішній вигляд власних торгівельних точок. Довелося також доводити частині депутатів думку про те, що неможна узаконювати речі, на які роками закривала очі міська влада.

![maf](https://mpz.brovary.org/wp-content/uploads/2016/02/maf.jpg)Цікаво, що з 2013 року у Броварах ухвалений мораторій на встановлення МАФів, але де-факто він не діє. У цьому ж рішенні є пункт про розроблення комплексної схеми з розміщення МАФів, але й він також не виконувався. Наша фракція цілком погоджується з вимогою громади створити окрему комісію з питань МАФів, розробки комплексної системи їх розміщення, та підтримує ідею, щоб до неї входили представники громади, підприємці, депутати. А тим часом **Юрій Скотніков** разом з членами ГО «Правопорядок» допомагає спеціальному відділу контролю за станом благоустрою та зовнішнім дизайном міста проводити демонтаж незаконних тимчасових споруд.

Член бюджетної комісії **Володимир Чаюн** ініціював перегляд нормативної грошової оцінки земельних ділянок, в зв’язку з різким збільшенням річної орендної плати за землю в розмірі 3%. Вже з початку 2016 р. усі без винятку юридичні та фізичні особи України отримають нові ставки оренди земельних ділянок. Підстави для цього — зміни (підпункт 288.5.1 пункту 288.5 ст. 288) до Податкового кодексу України, внесені 1 квітня 2014 р., про мінімальний розмір річної орендної плати. Відтак, орендна плата (податок) для користувачів земельних ділянок сільськогосподарського призначення та інших категорій земель державної і комунальної власності (в межах населених пунктів) становитиме не менше 3% від нормативної грошової оцінки. Зміни стосуватимуться: земельних ділянок житлового фонду, стоянок для транспортних засобів громадян, гаражно-будівельних, дачно-будівельних та садівницьких товариств, індивідуальних гаражів та садових і дачних будинків фізичних осіб. Жодних пільг за оренду ділянок законодавством не передбачено. По суті, підвищення вартості оренди землі призведе до зменшення надходжень до місцевих бюджетів

**Скільки коштів «з’їсть» та скільки років «проживе» міст на Торгмаші?**

Після перекриття половини проїзної частини торгмашівського шляхопроводу на ремонт, броварці стали все більше запитувати: «А чи не варто той аварійний міст розібрати взагалі?» В цьому питанні детально розбирається член нашої команди, громадський активіст та генеральний директор ТОВ «Імперія доріг» **Олександр Короленко**. Ознайомившись разом з колегами з наданою проектною документацію (2 томи з 7), він зазначив, що в цілому документація виконана на високому рівні. Проектувальник зняв з себе майже всю відповідальність за сумнівно прийняті рішення. ![most](https://mpz.brovary.org/wp-content/uploads/2016/02/most.jpg)Виникають сумніви щодо деяких прийнятих рішень: відповідно до ДБН В.2.3-22:2009 «Споруди транспорту. Мости та труби» с. 5 табл.4.4 проектні строки служби деформаційних швів повинні складати 20 років. Проектом прийнято застосування щебенево-мастикових швів. Як показала практика застосування таких швів в Україні, термін служби їх складає не більше 5 років. Укравтодор вже кілька років тому рекомендував не застосовувати ці шви на дорогах, бо вони себе не виправдовують. Основним елементом щебенево-мастикових швів являється мастика. В проекті зазначена мастика Сілон-201, щодо якості та довговічності якої виникають сумніви. Мастика вибрана по принципу дешевша, а не якісніша, щодо даного типу шва це не допустимо. Зазначена вартість 1 м.п. шва – 4056 грн. В проекті немає інформації про довжину всіх швів, але згідно габаритів та кількості опор це 294 м.п. Проектна вартість влаштування майже 1 200 000 грн. В проекті також зазначено дані з технічного звіту обстеження шляхопроводу, а саме що: ресурс конструкцій шляхопроводу буде залежати від прийнятих проектних рішень і якості виконаних робіт та може коливатися від 5 років («косметичний» ремонт без підсилення конструкцій) до 25 років (при підсиленні ригелів та стійок і надійній герметизації деформаційних швів). Отже, нашому шляхопроводу залишилося жити максимум 25 років, а це означає що ми маємо, після «ремонту» кожні 2-3 на протязі 25 років замінювати деформаційні шви, тобто 8 разів. Враховуючи, що 4056 грн. це ціна коли все вже демонтовано, орієнтовно отримаємо на один ремонт приблизно 2 млн. грн. За час експлуатації це складе 16 млн. грн., це якщо враховувати тільки ремонт швів. А в проекті зазначено тільки ремонт (посилення) 5 опор, а всіх їх 21 шт., чи не прийдеться через 2-5-10 років ремонтувати інші? Де гарантія? На даний час кошторисна складає майже 27 819 415 грн., освоєно на 01.01.16 року 6 817 190 грн., щоб закінчити ремонт треба ще витратити 21 002 225 грн. За 25 років на експлуатацію треба ще буде витратити мінімум 16 000 000 грн. Отже як висновок: шляхопровід буде тягарем міста ще 25 років коштів з бюджету міста, а потім його прийдеться знести бо реконструкції він вже не підлягає. Через те ми вважаємо, що треба зібрати робочу групу з цього питання, запросити проектантів, експертів і виробити оптимальне рішення.

**Броварська САМОПОМІЧ поза політикою!**

![IMG_9343](https://mpz.brovary.org/wp-content/uploads/2016/02/IMG_9343.jpg)19 грудня в оздоровчо-реабілітаційному центрі ми провели **_«Веселі старти»_**: дитячі змагання з плавання вільним стилем на 50 метрів. Минулого разу такі змагання «Об’єднання «Самопоміч» проводило влітку, перед самими канікулами. Тішить, що з кожним сезоном діток стає все більше і більше. В змаганнях брали участь діти віком від 6 до 12 років, які, завдяки нам, мали можливість безкоштовно займатися плаванням з тренером. Всі учасники отримали грамоти та подарунки, а переможці - медалі та цінні призи. На свято до дітей завітав відомий футболіст Владислав Ващук. Треба було лише бачити щасливі очі переможців, коли їхні імена зачитував багаторазовий чемпіон світу та Європи з плавання Олег Лісогор, а медалі вручав сам Владислав Ващук.![-256](https://mpz.brovary.org/wp-content/uploads/2016/02/256.jpg)

В багатьох організаційних моментах нам допомагала молодь – у броварської «Самопомочі», дякуючи **Максиму Семенову**, з’явилось справжнє молодіжне крило. Активні, розумні, свідомі та відповідальні молоді люди ще проявлять себе, адже коли з тебе беруть приклад інші – це дуже надихає. На сьогодні наша актиісти долучаються до розробки нової міської програми розвитку молоді на наступні 5 років.

Ми продовжуємо свій проект **_«Безпечне місто»_**. Протягом двох ![IMG_9284](https://mpz.brovary.org/wp-content/uploads/2016/02/IMG_9284.jpg)останніх місяців Олександр Короленко провів понад 10 уроків в спеціалізованій загальноосвітній школі І-ІІІ ступенів з поглибленим вивченням іноземних мов №5 та в спеціалізованій загальноосвітній школі І-ІІІ ступенів з поглибленим вивченням предметів суспільно-гуманітарного та природничого профілів №7. Безпечній поведінці на дорозі навчалися і наймолодші дітки в дитячому садочку «Калинка». Для подальшого розвитку проекту "Безпечне місто" ми запрошуємо до співпраці волонтерів, які разом з нами готові навчати діточок, адже розумні та здорові діти в безпечному місті – це наше «світле майбутнє».

Студентів останніх курсів та випускників юридичних факультетів запрошуємо до _**стажування у громадській приймальні "Об'єднання "Самопоміч" в Броварах**_. Термін стажування: 6 місяців. Вимоги до студентів, які бажають співпрацювати: 1) цілеспрямованість та комунікабельність; 2) дисциплінованість та відповідальність; 3) бажання працювати та професійно розвиватись. Умови стажування - неповний робочий день. Обов'язки: проведення прийому громадян з юридичних питань; складання процесуальних документів; супровід діяльності депутатів Броварської міської ради; юридичний супровід проектів організації. Під час проходження стажування майбутні юристи отримають: досвід роботи з людьми, вдосконалять свої комунікативні вміння, отримають практичні юридичні навички та досвід роботи по спеціальності. Після проходження стажування стажери отримають рекомендаційний лист, а найбільш успішні матимуть можливість працевлаштування. Резюме надсилати на електронну пошту: _brovary@samopomich.in.ua_

Всі члени команди працюють як на благо міста, так і на благо партійного осередку. Наприклад, **Олександр Шумний** допомагає хлопцям з АТО (полк «Донбас» та «Свитязь») та перевів своє підприємство до Броварів, щоб сплачувати податки до місцевого бюджету. **Олександр Корж** активно займається питанням вуличного освітлення, завдяки його зусиллям воно з’явилося на вулиці Олімпійській 7 і 7а. Також залучив спонсорів і змонтував ілюмінацію для «Мозаїки», школи для дітей з особливими потребами. **Максим Семенов** взявся «мертвою хваткою» за проект освітлення загальноосвітньої школи І-ІІІ ступенів №10. Є плани створення ще одного ОСББ в місті по вулиці Симона Петлюри, а також заміна жахливого дитячого майданчика, який колись обіцяв мешканцям пан Федоренко. **Анна Калина** займається організаційними питаннями (в тому числі організацією роботи депутатів) та відповідає за весь медійний блок партійного осередку. **Володимир Кріпкий** робить економічний та управлінський аналіз проектів рішень ради, займається організацією заходів, направлених на популяризацію спорту (змагання з плавання серед броварських дітей), допомагає з організації пізнавальних екскурсій та цікавих поїздок для школярів, розпочато роботу з відкриття прикладних гуртків. **Андрій Острогруд** є головою партійного осередку, бере активну участь в засіданнях фракції. Як і раніше, долучається до розбудови Української Православної Церкви Київського Патріархату. **Антоніна Юрченко** бере участь в роботі дорадчої ради, як психотерапевт лікує наші душі, а після важких засідань сесій Броварської міської ради підліковує слабку психіку депутатів.

Не дивлячись на те, що всі дуже різні та самодостатні особи, ми працюємо в єдиній команді на благо громади та міста, ми завжди відкриті для всіх та готові приймати до своїх лав всіх активних та небайдужих до проблем міста броварців.

**Далі буде…**
