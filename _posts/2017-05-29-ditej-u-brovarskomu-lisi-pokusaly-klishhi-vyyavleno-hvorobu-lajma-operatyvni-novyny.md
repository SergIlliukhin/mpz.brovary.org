---
title: "Дітей у броварському лісі покусали кліщі - виявлено хворобу Лайма, - оперативні новини"
date: 2017-05-29
categories: 
  - "brovary"
  - "novyny"
tags: 
  - "igor-sapozhko"
  - "botulizm"
  - "brovary"
  - "vibir-redaktsiyi"
  - "zvituvannya"
  - "likuvannya"
  - "lajma"
  - "miskiy-golova"
  - "mediki"
  - "novini"
  - "ogoloshennya"
  - "operatyvna-narada"
  - "planuvannya"
  - "plevnyt"
  - "pnevmoniya"
  - "hvorobi"
---

**Під час сьогоднішньої оперативної наради за участю міського голови традиційно підбивали підсумки за минулий тиждень та планували прийдешній. Так, зі слів броварських головних лікарів, за останні 7 днів знову виявили випадок отруєння ботулізмом і три випадки хвороби Лайма. Із позитивного, говорили про закінчення навчального року в дітлахів, анонсували початок роботи міжшкільних і мовних таборів, а також оголосили про декілька найближчих спортивних заходів.**

Як розповів завідувач райвідділом лабораторних досліджень ДУ «Київський обласний лабораторний центр Держсанепідслужби України» **Віталій Прокопенко**, минулого тижня у Броварах зареєстрували **36** випадків інфекційних захворювань, шпиталізували **11** осіб. Зокрема, на гострі кишкові інфекції захворіли **8** дітей, серед яких учень **10-ї школи**, що харчується у навчальному закладі. За дітьми у його класі та персоналом школи санепідслужба встановила нагляд.

Також, зі слів Віталія Прокопенка, минулого тижня щодо укусів звернулись **5** жителів міста. В усіх випадках винуватцями були домашні тварини. Окрім того, шпиталізували **3** осіб, які занедужали на хворобу Лайма. Двох дітей 9 травня у броварському лісі покусали кліщі. Іще одну людину покусали 8 місяців тому, але зараз почалися клінічні прояви.

\[caption id="attachment\_70668" align="aligncenter" width="600"\][![](https://mpz.brovary.org/wp-content/uploads/2017/05/Operatyvna-narada-chynovnyky-29.05.2017_00002.jpg)](https://mpz.brovary.org/wp-content/uploads/2017/05/Operatyvna-narada-chynovnyky-29.05.2017_00002.jpg) Усе найвище керівництво міста Броварів було присутнє під час оперативної наради\[/caption\]

Також знову виявили випадок ботулізму. Нагадаємо, минулого тижня чоловік [захворів](https://mpz.brovary.org/botulizm-vid-ryby-v-megamarketi-ta-remont-kanalizatsiyi-bilya-trykotazhky-operatyvni-novyny/) на цю небезпечну недугу після споживання риби, придбаної в «Мегамаркеті». Цього разу, - розповідає головний санітарний лікар, - 36-річний громадянин сам ловив і сам в’ялив рибу. Хворий перебуває у середньому ступені тяжкості, однак стан його задовільний.

Головний лікар Броварського міського центру первинної медико-санітарної допомоги **Ігор Кравцов** зазначив, що наразі ідуть підготування до відкриття амбулаторії на Торгмаші. Окрім того, очільник відомства навів коротку статистику щодо захворюваності та зазначив, що хворих на пневмонію цього тижня не було виявлено.

Тим часом головний лікар Броварської центральної районної лікарні **Валентин Багнюк** вказав, що на Торгмаші педіатри двічі «дивилися» одну дитину та «прогледіли» складний випадок пневмонії. У суботу хлопчик поступив до броварської лікарні із плевритом, потім неповнолітнього забрали в «Охматдит».

\[caption id="attachment\_70669" align="aligncenter" width="600"\][![](https://mpz.brovary.org/wp-content/uploads/2017/05/Operatyvna-narada-chynovnyky-29.05.2017_00007.jpg)](https://mpz.brovary.org/wp-content/uploads/2017/05/Operatyvna-narada-chynovnyky-29.05.2017_00007.jpg) Валентин Багнюк\[/caption\]

Головна лікарка Броварської станції екстреної медичної допомоги **Леся Олексяк** розповіла, що минулого тижня сталося лише **3** ДТП. 25 травня неподалік кафе «У лісі» трапився наїзд на матір та дитину 10-ти років, які в середньому ступені тяжкості були доставлені до броварської лікарні. Також на розі вул. Київської та Короленка скутер врізався в автобус, водій моторолера доставлений до реанімації.

Очільниця відділу освіти і науки **Оксана Мельник** розповіла, що сьогодні стартують міжшкільні і мовні табори. Як [зазначено](https://drive.google.com/file/d/0B1SQBvDiNc6sNW52c0NHa3NEcjk0dk5ZbW1qaHJwVXg4STFF/view) на сайті відомства, триватимуть вони три тижні на базах декількох шкіл міста. Тим часом начальник відділу молоді та спорту **Дмитро Рожков** анонсував кілька спортивних заходів. Так, 1 червня відбудеться олімпіада з хортингу, атлетики, стрітболу та інших видів спорту. Одночасно у МКЦ «Прометей» триватимуть змагання з шахів і шашок серед дітей.

**Фото - Дмитро Карпій**
