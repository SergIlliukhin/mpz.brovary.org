---
title: "Броварські правоохоронці погрожували вбити голову обласної \"Батьківщини\"? ДОПОВНЕНО"
date: 2012-04-04
tags: 
  - "vibir-redaktsiyi"
  - "novini"
---

[![](https://mpz.brovary.org/wp-content/uploads/2012/04/bondarev.jpg "bondarev")](https://mpz.brovary.org/wp-content/uploads/2012/04/bondarev.jpg)Учора на народного депутата, голову Київської обласної партійної організації «Батьківщини» Костянтина Бондарєва було  скоєно напад.

За словами Бондарєва, вранці, 3 квітня біля будинку депутата його зустріла  група осіб з 12 чоловік, яка почала погрожувати фізичною розправою, якщо він не припинить своєї  політичної діяльності.

«Вони погрожували мене вбити, якщо я не припиню політичну діяльність. Після того як я показав посвідчення народного депутата і представився, деякі почали тікати.  Я відразу зателефонував на лінію 102 і повідомив, що мені погрожують фізичною розправою невідомі особи. Після прибуття наряду міліції вдалося з\`ясувати, що це були люди з правоохоронних органів Броварського району, серед яких старший помічник міжрайонного прокурора Андрій Євлампієв», - розповідає депутат Бондарєв.

Голова Київської обласної «Батьківщини» Костянтин Бондарєв також повідомив, що вже звернувся до Броварського районного відділу міліції із заявою про злочин та дав свідчення.

**Пізніше прокуратура відреагувала на заяву депутата.**

У прокуратурі Київської області повідомили, що Броварська міжрайонна прокуратура із залученням працівників органів державного контролю 3 квітня перевіряла дотримання вимог містобудівного, земельного, ветеринарного і санітарного законодавства фізичною особою - підприємцем на території селища Княжичі Броварського району Київської області.

"За повідомленням старшого помічника Броварського міжрайонного прокурора, під час проведення перевірки було допущене незаконне втручання у його службову діяльність і протидію з боку народного депутата України Бондарева К.А", - підкреслили у прокуратурі.

У зв'язку з цим, а також у зв'язку зі зверненням народного депутата України Бондарєва із заявою про нібито вираженні на його адресу погроз про фізичну розправу з боку співробітників правоохоронних органів, прокуратура Київської області проводить перевірку.

Прес-секретар прокуратури Київської області Світлана Судак висловила здивування позицією депутата про те, що йому хтось погрожував фізичною розправою.

"Справа в тому, що це була звичайна перевірка за інформацією, яку отримала прокуратура, і ми зобов'язані реагувати. Однак хочеться наголосити на агресивній позиції депутата, яку він зайняв під час перевірки: виривав з рук документи, розмовляв на підвищених тонах, зірвав номери з автомобіля. Ні про яку конструктивну розмову взагалі не йшлося. І навіть якби у нього були якісь зауваження до роботи цієї групи, то їх можна було, безумовно, у робочому порядку, не вдаючись до таких крайніх радикальних дій, вирішити", - сказала вона.

Судак також здивувалася повідомленням про "правоохоронців, на яких він посилається". "Група складалася в основному із працівників контролюючих органів. У релізі ми зазначили точно. Там були ветеринари, санітарні лікарі та інші контролюючі органи. Тобто, мені здається, дещо заполітизована і спроба через якісь фінансові можливі порушення усе це приховати під вивіскою "політична діяльність", у яку ніхто не має права втручатися. Усе-таки хочеться працювати і жити в країні по букві закону", - підсумувала вона.

Нагадаємо, що у 2010 році Бондарєв також повідомляв про напад на його приймальню силовиків. Пізніше він заявив, що озброєні податківці увірвалися до його приймальні помилково.

_За матеріалами прес-служби Київської обласної організації «ВО «Батьківщина», ["Коментарі. Київ"](http://kyiv.comments.ua/news/2012/04/04/120556.html),  ["Інтерфакс Україна"](http://www.interfax.com.ua/), ["Кореспондент"](http://ua.korrespondent.net/)_
