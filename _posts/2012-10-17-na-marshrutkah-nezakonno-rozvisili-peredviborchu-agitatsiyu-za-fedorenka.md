---
title: "На маршрутках незаконно розвісили передвиборчу агітацію за Федоренка"
date: 2012-10-17
categories: 
  - "kolonka-avtora"
tags: 
  - "agitatsiya"
  - "vibir-redaktsiyi"
  - "vibori"
  - "marshrutka"
  - "porushennya"
  - "fedorenko"
---

Вчора ввечері, вертаючись з Києва додому, я помітив, що на мікроавтобусі маршруту № 332 (704) Київ - Бровари розвішена політична агітація, що закликає голосувати за Сергія Федоренка. Продукція зроблена у вигляді наліпок із надписом _"Ми голосуємо за Сергія Федоренка"_. Агітація виконана у червоних та білих кольорах, які вже традиційні для цього кандидата, оскільки він публічно намагається не згадувати, що належить до Партії регіонів та балотується від неї по мажоритарному округу № 97, до якого входять Бровари.

[![](https://mpz.brovary.org/wp-content/uploads/2012/10/Image000011.jpg)](https://mpz.brovary.org/wp-content/uploads/2012/10/Image000011.jpg)

Всього на автобусі я помітив дві такі наліпки: одна на боковому склі (на фото), інша- на задній стінці мікроавтобуса.

[![](https://mpz.brovary.org/wp-content/uploads/2012/10/Image000021.jpg)](https://mpz.brovary.org/wp-content/uploads/2012/10/Image000021.jpg)

[![](https://mpz.brovary.org/wp-content/uploads/2012/10/Image000031.jpg)](https://mpz.brovary.org/wp-content/uploads/2012/10/Image000031.jpg)

Така агітація є порушенням, оскільки згідно зі **ст. 72, ч. 8 Закону України «Про вибори народних депутатів»** _"розміщення носіїв політичної реклами **на зовнішній поверхні** та всередині **транспортних засобів громадського користування, у тому числі таксі**, розміщення політичної реклами у приміщеннях та на будівлях станцій метрополітену, автобусних та залізничних вокзалів, портів та аеропортів, а також розповсюдження матеріалів передвиборної агітації, у тому числі політичної реклами, через телерадіотрансляційні або інші інформаційні мережі сповіщання пасажирів та інформаційні табло у приміщеннях станцій та вагонах метрополітену, автобусних та залізничних вокзалів, портів та аеропортів, у транспортних засобах громадського користування **забороняється**"_.

На моє питання до кондуктора-зазивали про те, скільки ще таких машин з подібними наліпками перебувають на маршруті, жінка категорично відмовилась відповідати. Вочевидь, це не єдиний такий автомобіль. Ні водій, ні кондуктор не висловили підтримки Сергію Федоренкові, з їхніх слів та настрою було очевидно, що це не особиста ініціатива когось із них. Водночас, пані зауважила, що, на її думку, серед тих, хто балотується, нема з кого обирати, тому зафіксований мною факт її мало бентежить.

Що ж, це  її думка, на яку вона має право. А на мою думку, ніхто з кандидатів чи звичайних громадян не має права порушувати закони. Цей випадок демонструє, що провладним кандидатам у депутати у Броварах дозволено все, в той час як опозиційні можуть агітувати ледь не підпільно. Білборди за Сергія Федоренка, Дмитра Ратнікова чи Сергія Шапрана присутні на кожному кроці, а білборди, скажімо, кандидата Павла Різаненка чи екс-кандидата Олега Кищука присутні лише на території м. Києва (вздовж Броварського проспекту) чи Броварського району (вздовж об'їзної дороги).

Такі обставини порушують права кандидатів на рівні можливості. Чого ж чекати далі, зокрема у день та ніч виборів? Чи не захоче влада скористатися адмінресурсом також для того, щоб сфальсифікувати вибори? Події діяльності навколо ОВК № 97 за останні декілька місяців лише підтверджують підозри. Ми маємо відстояти своє право вибору!
