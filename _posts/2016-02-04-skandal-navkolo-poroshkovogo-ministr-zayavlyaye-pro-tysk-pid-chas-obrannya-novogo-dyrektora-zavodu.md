---
title: "Скандал навколо «Порошкового»: міністр заявляє про тиск під час обрання нового директора заводу"
date: 2016-02-04
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "abromavmchus"
  - "adonin"
  - "vibir-redaktsiyi"
  - "dyrektor"
  - "zavod"
  - "konkurs"
  - "kononenko"
  - "ministr"
  - "mert"
  - "novini"
  - "pisotskiy"
  - "poroshkoviy"
  - "rizanenko"
  - "skandal"
  - "tsarov"
coverImage: "wp-content/uploads/2016/02/105661.jpg"
---

**Міністр економічного розвитку і торгівлі (МЕРТ) Айварас Абромавичус звинувачує депутата Верховної Ради Ігоря Кононенка у намаганні вплинути на процес конкурсного відбору директора броварського Заводу порошкової металургії – Державного підприємства, що класифікується як особливо важливе для економіки, а тому належить од сфери управління МЕРТ.**

За словами Абромавичуса, креатура Кононенка нардеп **Геннадій Чекіта** намагався вплинути на конкурсну комісію з відбору кандидатів на посаду нового директора, з метою пролобіювати «своїх людей». Про це [повідомляє ІА «Інтерфакс-Україна».](http://ua.interfax.com.ua/news/political/322054.html)

> "Два дні тому на конкурс (з відбору керівника – ІФ) підприємства порошкової металургії (держпідприємство "Завод порошкової металургії" – ІФ) ходить товариш від "БПП" під контролем Ігоря Кононенка - Геннадій Чекіта. Ходить тут, лобіює своїх людей", - сказав А. Абромавичус.
> 
> _Інтерфакс-Україна_

Зазначимо, що Завод порошкової металургії вже не вперше потрапляє у скандали. У 2014-му році працівники підприємства [вийшли на попереджувальний страйк](https://mpz.brovary.org/poroshkoviy-zavod-gotuyetsya-do-strayku-robitniki-vimagayut-viplati-zarplat-ta-zvilnennya-z-posad-lyudey-tsarova/), аби домогтися виплати зарплат. Колектив заводу зокрема звертав увагу, що стратегічним підприємством керує ставленик одіозного **Олега Царьова Володимир Пісоцький**, котрий нібито співпрацює з російською оборонною галуззю і [продовжує постачати на російські танкові заводи продукцію подвійного призначення](https://mpz.brovary.org/oboronniy-zavod-u-brovarah-kontrolyuyut-lyudi-tsarova-ta-kolesnikova/), що виробляється на броварському заводі.

<iframe src="https://www.youtube.com/embed/w6nuNmckzkI" width="480" height="360" frameborder="0" allowfullscreen="allowfullscreen"></iframe>

У зв'язку з цим народний депутат від нашого округу **Павло Різаненко** [звернувся з офіційним запитом](https://mpz.brovary.org/problema-brovarskogo-poroshkovogo-zavodu-viyshla-na-riven-verhovnoyi-radi/) до голови Державної інспекції України з питань праці **Валерія Яцкіна.** Невдовзі після цього заборгованість по заробітній платі працівникам заводу була погашена, а Володимир Пісоцький звільнений з посади директора.

Як зазначає «Інтерфакс-Україна», 1 лютого на засіданні постійної комісії з проведення конкурсного відбору керівників суб'єктів господарювання державного сектора економіки та визначення претендентів на посади керівників особливо важливих для економіки підприємств, що належать до сфери управління МЕРТ, керівником ДП "Завод порошкової металургії" визнано чинного директора цього підприємства **Олександра Адоніна.**

Нагадаємо, що вчора, 3 лютого, Айварас Абромавічус [заявив про свою відставку](http://www.pravda.com.ua/news/2016/02/3/7097676/) з посади міністра МЕРТ. У заяві Абрамовічус пояснив, що йде на такий крок через системну протидію реформам з боку окремих народних депутатів. У зв'язку з цим низка послів західних країн виступили із [жорсткою заявою](http://www.pravda.com.ua/news/2016/02/3/7097715/) на підтримку Абрамовічуса, а українські євробонди відразу [впали в ціні,](https://www.epravda.com.ua/news/2016/02/3/579738/) реагуючи на відставку глави МЕРТ.

_За матеріалами "Інтерфакс-Україна", "Українська правда" та "Економічна правда"_
