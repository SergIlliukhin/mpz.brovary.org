---
title: "Начальник броварської міліції доповів Громадській раді про резонансні злочини та хід люстрації"
date: 2015-05-18
categories: 
  - "vlada"
tags: 
  - "brovary"
  - "vibir-redaktsiyi"
  - "gromadska-rada-pri-mv"
  - "kachor"
  - "klimenko"
  - "militsiya"
  - "novini"
  - "pravoohorontsi"
---

**[![громадська рада при міліції 24](https://mpz.brovary.org/wp-content/uploads/2015/05/gromadska-rada-pri-militsiyi-24.jpg)](https://mpz.brovary.org/wp-content/uploads/2015/05/gromadska-rada-pri-militsiyi-24.jpg)**

**Після того, як Громадська рада при броварській міліції направила цілу низку запитів та звернень до міськвідділку та обласного ГУ, на її засідання прийшов начальник Броварського МВ Микола Клименко, щоб особисто відповісти на поставлені громадськістю запитання - у доповнення до письмових документів. Зокрема головний міліціонер доповів про стан розслідування резонансних злочинів, зокрема, про [напад на таксиста Михайла Артемчука](https://mpz.brovary.org/brovarski-taksisti-menshe-nizh-za-2-dobi-znayshli-zniklogo-kolegu-ta-yogo-krivdnika/), порадився з громадськістю про механізми поліпшення роботи правоохоронців, а також пояснив, коли і як «люструватимуть» місцевих «людей в погонах».**

На своїх попередніх засіданнях члени Громадської ради підготували звернення до обласного главку щодо ремонту ізолятора тимчасового тримання та створення ще одної чергової частини в Броварському районі. Щодо відкриття ЧЧ область прислала обнадійливий вердикт. Голова Громадської ради **Андрій Качор** повідомив: враховуючи велике навантаження на єдину чергову частину, що обслуговує і Бровари, і район, [головне управління готове відкрити ще одну ЧЧ](https://mpz.brovary.org/na-brovarshhini-z-yavitsya-shhe-odin-viddilok-militsiyi/). Микола Клименко доповнив, що для структурного підрозділу вже знайшли обладнане спецзв’язком приміщення колишнього ДПС в смт. Калинівка. Відкриття нової ЧЧ, яка реагуватиме на правопорушення в Броварському районі, має підвищити оперативність роботи правоохоронців на всій території обслуговування, переконані в Громадській раді та міліції.

[![громадська рада при міліції 07](https://mpz.brovary.org/wp-content/uploads/2015/05/gromadska-rada-pri-militsiyi-07.jpg)](https://mpz.brovary.org/wp-content/uploads/2015/05/gromadska-rada-pri-militsiyi-07.jpg)

З ремонтом ізолятора тимчасового тримання не все так гладко. Через невідповідність чинним пенітенціарним нормам в броварському ІТТ не можна утримувати порушників, тому їх відвозять до інших міст Київщини. Транспортування затриманих до чужих ізоляторів неабияк б’є по й так обмежених ресурсах броварського міськвідділу, адже паливно-мастильних матеріалів для службових автомобілів не вистачає, зазначив Микола Клименко.

<iframe src="https://www.youtube.com/embed/HDmFLwHXZBA" width="600" height="315" frameborder="0" allowfullscreen="allowfullscreen"></iframe>

Начальник міліції повідомив, що за попередніми підрахунками фахівців з обласного главку на ремонт ізолятора потрібно аж 3,5 мільйони гривень, проте з МВС поки нема офіційної відповіді про готовність чи відмову фінансувати ремонтні роботи.

![громадська рада при міліції 08](https://mpz.brovary.org/wp-content/uploads/2015/05/gromadska-rada-pri-militsiyi-08.jpg)

«Вічну» проблему броварської міліції - відсутність необхідної кількості пального для службових авто - теж намагались вирішити на засіданні. Члени Громадської ради підготували звернення до автозаправних станцій мережі «КЛО», які розташовані у Броварах та районі, аби ті допомогли місцевим стражам порядку паливно-маситильними матеріалами. Найближчим часом Громадська рада очікує на відповіді від АЗС «КЛО», а також має намір надіслати такі ж звернення до інших заправок в місті та районі.

[![громадська рада при міліції 24](https://mpz.brovary.org/wp-content/uploads/2015/05/gromadska-rada-pri-militsiyi-24.jpg)](https://mpz.brovary.org/wp-content/uploads/2015/05/gromadska-rada-pri-militsiyi-24.jpg)

Під час засідання Громадської ради начальник міліції Клименко також повідомив цікаві деталі у [справі таксиста Михайла Артемчука](https://mpz.brovary.org/cherez-domashniy-aresht-figurantiv-kriminalu-nad-taksistom-piketuvali-militsiyu/). Міліціонер розповів: зараз слідчого по цій справі хочуть покарати за те, що співучаснику злочину нібито незаконно оголосили повідомлення про підозру. Втім Клименко переконаний, що правоохоронці правильно кваліфікували дії чоловіка, який збував украдене в тяжко пораненого таксиста. Нагадаємо, поки триває досудове розслідування, чоловіку обрали міру запобіжного заходу – домашній арешт. Дату першого судового засідання в цій справі Клименко пообіцяв повідомити громадськості, як тільки матеріали передадуть до розгляду броварській Феміді.

<iframe src="https://www.youtube.com/embed/qGeWhLJPc8w" width="600" height="315" frameborder="0" allowfullscreen="allowfullscreen"></iframe>

Щодо [інциденту з журналістами телеканалу «2+2» в с. Рожівка](https://mpz.brovary.org/zagostrennya-situatsiyi-navkolo-rozhivskogo-rozsliduvannya-zhurnalistam-i-geroyam-telesyuzhetu-pogrozhuyut-vbivstvom-video/), коли представникам ЗМІ місцевий депутат сільради перешкоджав здійснювати професійні обов’язки, голова Громадської ради Андрій Качор повідомив – слідство ведуть в обласній прокуратурі, проте дуже мляво. За словами Качора, постраждалу журналістку досі не опитали. Відтак члени Громадської ради вирішили подати відповідне звернення до Генеральної прокуратури України, щоб слідство в області все ж зрушило з мертвої точки. Начальник міліції в свою чергу додав, що депутати місцевих рад належать до переліку осіб, щодо яких здійснюється особливий порядок кримінального провадження, зокрема на це потрібна згоди обласної прокуратури, а її досі не отримано.

Процес люстрації броварських правоохоронців триває. Клименко повідомив, що згідно з Законом України «Про очищення влади» міліціонерів перевірятимуть СБУ, фінансова інспекція, реєстраційна служба. Для цього на кожного працівника в зазначені органи відправили відповідні запити. Відповіді на них мають підготувати до кінця травня. За результатами цієї перевірки і "люструватимуть" правоохоронців. Крім того, на сайті главку МВС Київщини, як повідомив Клименко, кожен громадянин матиме можливість взяти участь в "санації" броварського міськвідділу від непорядних працівників, повідомивши відповідні факти порушень з їх боку.

<iframe src="https://www.youtube.com/embed/b7FJyEtWrXM" width="600" height="315" frameborder="0" allowfullscreen="allowfullscreen"></iframe>

З цього питання також висловився Андрій Качор. За його словами, при Міністерстві юстиції створено «люстраційну» Громадську раду, куди увійшли відомі українські журналісти та активісти. Члени Громради при броварській міліції дали протокольне доручення Качору направити офіційний лист до вказаного вище громадського органу при Мін’юсті, аби дізнатись про механізми участі в процесі люстрації в лавах броварських міліціонерів.

Від люстрацї міліціонерів перейшли до "свіжих" кадрових призначень. Член ради Аліна Дяченко поцікавилась у Клименка, чому не відбулось попереднього громадського обговорення його нових заступників - Віталія Курися та Сергія Ступака, адже це одна з найоголовніших вимог броварчан до нового керівництва міськвідділу. Начальник міліції зазначив, що наполягав на обговоренні кандидатур на керівні посади, однак, на жаль, призначення відбулись без урахування думку громадськості. Натомість він запевнив, що двоє призначених замів прийдуть на наступне засідання Громадської ради - розкажуть про себе та відповідатимуть на питання громади.

Наприкінці засідання до складу Громадської ради при броварській міліції долучився ще один броварський активіст. Ним став **Ігор Романенко** - голова ГО "Асоціація батьків м. Бровари". Він виконав необхідні процедурні норми: був присутнім на попередніх двох засіданнях, подав необхідний пакет документів. Це рішення ухвалили одноголосно.

> **Наступне засідання Громадської ради при Броварському МВ відбудеться у вівторок, 26 травня, о 16:00 за адресою: м. Бровари, вул. Кірова, 24.**
