---
title: "Операція \"Чисті вікна\""
date: 2011-11-22
author: 
  username: "pravoznaty"
  display_name: "Маєш право знати"
tags: 
  - "novini"
  - "pres-anons"
  - "chisti-vikna"
---

![](https://mpz.brovary.org/wp-content/uploads/2011/11/Чисті-Вікна.jpg "Чисті Вікна")**Броварські депутати забороняють відеозйомку відкритих засідань міської ради. У відповідь громада проводить операцію «ЧИСТІ ВІКНА», щоб допомогти владі стати прозорішою.**

24 листопада 2011 року активісти броварської громадської ініціативи «Маєш право знати» та члени низки громадських організацій пікетуватимуть Броварську міську раду з вимогою не допустити ухвалення змін до регламенту міськради, якими депутатська більшість хоче заборонити відео- та аудіозапис відкритих пленарних засідань міської ради <!--more-->без згоди депутатів. Під час пікету громадські активісти збиратимуть підписи під зверненням до міського голови та голів фракцій і проведуть флеш-акцію «Операція «ЧИСТІ ВІКНА».

На переконання місцевих громадських активістів, причиною подання секретарем Броварської міськради такого [проекту рішення](https://www.slideshare.net/sergIlliukhin/ss-11064230 "Проект рішення про заборону відеозйомки") стало оприлюднення в Інтернет-мережі [повного відеозапису](https://www.youtube.com/watch?v=ddIoqCH2YTI&feature=related "Відеозапис сесійного засідання") попереднього пленарного засідання міськради, під час якого депутати проголосували за незаконне виділення земельної ділянки в центрі Броварів ПП «Феско» - підприємству голови місцевої організації Партії регіонів. На основі даного відеозапису пізніше в Мережі з’явився [комедійний відеоролик](https://www.youtube.com/watch?v=77lwLGI6AKQ "Комедія Не хочу в камеру") «Не хочу в камеру!», в якому демонструються спроби місцевих депутатів зашкодити законній відеозйомці і який переглянуло близько 9 тисяч Інтернет-користувачів.

Попри те, що зміни до регламенту суттєво обмежують права людини, зокрема право вільно збирати, зберігати, використовувати і поширювати інформацію, та суперечать ст. 4 та ст. 46 Закону "Про місцеве самоврядування", ст. 302 та 307 Цивільного кодексу, а також ст. 34 Конституції України, громадські активісти вважають, що це рішення має всі шанси бути прийнятим: депутатська комісія з питань регламенту (засідання якої проходило у закритому режимі) вже рекомендувала міськраді підтримати даний проект рішення, а на попередній сесії голови найбільших фракцій у міській раді – Партії регіонів та «Фронту Змін» – різко виступили проти зйомки відкритого засідання. Позицію Партії регіонів та «Фронту змін» в Броварській міській раді також підтримують місцеві депутати, обрані від партій «УДАР», «Батьківщина» та низки інших партій, які входять до депутатської більшості.

З вимогою не допустити прийняття даного рішення місцеві активісти вже звернулись до Броварської прокуратури, а під час пікету планують звернутись до міського голови, секретаря ради, голів фракцій та всіх депутатів з вимогою не ухвалювати дане рішення та діяти відкрито й гласно, як цього вимагають закони України та Конституція.

**Акція розпочнеться 24 листопада о 13:30 за адресою: м. Бровари, вул. Гагаріна, 15. Під час флеш-акції «Операція «ЧИСТІ ВІКНА» активісти планують вимити вікна будівлі Броварської міської ради, щоб громаді було краще видно, чим займаються їхні обранці на сесіях та за які рішення голосують.**

Контактні особи: _Аліна Дяченко (067) 962-98-06 Сергій Іллюхін (097) 482-50-97 Андрій Качор (068) 125-30-81_

Громадська ініціатива "Маєш право знати" ([http://mpz.brovary.org](http://mpz.brovary.org/ "Маєш Право Знати")) - це добровільне, некомерційне, неполітичне, неформальне об'єднання громадських активістів м. Бровари, яке має на меті: популяризувати у Броварах право на доступ до публічної інформації; спонукати броварчан активно користуватись цим правом та цікавитись суспільно важливою інформацією; відстежувати виконання Закону України "Про доступ до публічної інформації" у Броварах.
