---
title: "Закордонний паспорт таки коштує 170 грн!"
date: 2013-12-24
author: 
  username: "SergIlliukhin"
  display_name: "Сергій Іллюхін"
categories: 
  - "kolonka-avtora"
tags: 
  - "demokratichniy-alyans"
  - "derzhavna-migratsiyna-sluzhba"
  - "zakordonniy-pasport"
  - "koruptsiya"
  - "sud"
coverImage: "wp-content/uploads/2013/12/1349194382.jpg"
---

[![1349194382](https://mpz.brovary.org/wp-content/uploads/2013/12/1349194382.jpg)](https://mpz.brovary.org/wp-content/uploads/2013/12/1349194382.jpg)**Вже кілька років ми досліджували питання [оформлення закордонного паспорту у Броварах](https://mpz.brovary.org/chi-mozhlivo-oformiti-zakordonniy-pasport-u-brovarah/ "Чи можливо оформити закордонний паспорт у Броварах?"). Було знайдено дуже багато порушень, однак сьогоднішнє повідомлення, безперечно, є найгучнішою новиною на цю тематику.**

Як повідомляє прес-служба партії "Демократичний Альянс", [суд оголосив здирництво у паспортних столах поза законом](http://dem-alliance.org/news/cud-ogolosiv-zdirnictvo-u-pasportnih-stolah-poza-zakonom.html).

**Верховний Суд України остаточно визначив вартість закордонного паспорту в 170 гривень.** Відповідним рішенням в грудні цього року суд останньої інстанції в Україні підтвердив правоту руху “Стоп свавіллю в паспортних столах” протягом 2 років.

**“Все, що перевищує 170 гривень за оформлення паспорту - незаконні побори Державної міграційної служби України (ДМС)”, -  заявляють в ДемАльянсі.**

Активісти кампанії “Стоп свавіллю в паспортних столах!” запоріжці Ігор Блюменталь та Руслан Жиров у судових баталіях дійшли до Вищого адміністративного суду. Однак, рішення касаційних судів у двох ідентичних справах мали різний результат.

У [рішенні від 05.06.2013 року](http://reyestr.court.gov.ua/Review/31988077) Феміда підтвердила єдину законну вартість закордонного паспорта на суму 170 гривень. А у [рішенні від 17.09.2013 року](http://reyestr.court.gov.ua/Review/33639390) судді стали на бік здирників ДМС, які безпідставно вимагають з громадян додаткові 87,15 гривень за невідомі платні послуги та 120 гривень за бланк паспорта, який є власністю держави.

Попри відверте [маніпулювання](http://www.dem-alliance.org/news/DMS-manipuljue-rishennjam-VASU.html) [ДМС](http://www.dem-alliance.org/news/DMS-manipuljue-rishennjam-VASU.html) рішеннями судів, остаточну крапку у роз’ясненні норм законодавства [поставив Верховний суд України](http://bit.ly/VSU_passport_170). Єдиним обов’язковим платежем при оформленні закордонного паспорта за 30 календарних днів є державне мито на суму 170 гривень.

“Рішення ВСУ є обов’язковим для застосування усіма органами влади. Відтак, з 3 грудня кожен службовець ДМС, який зобов’язує громадянина сплачувати додаткові кошти щонайменше вчиняє кримінальне правопорушення згідно ст. 364 - Зловживання владою або службовим становищем, та ст. 382 - Невиконання рішення суду, Кримінального кодексу України”, - розповідає демальянсівець Іван Фурлет.

Кожен громадянин, який бажає отримати закордонний паспорт, повинен подати лише наступні документи ([п. 10 Правил затв. ПКМУ №231](http://zakon4.rada.gov.ua/laws/show/231-95-%D0%BF/parao14#o14)) так, як це зображено [на відео](http://youtu.be/U-4Sh-U-ZD0):

1. квитанція про сплату державного мита або документ, що підтверджує право на звільнення від його сплати;
2. [заява-анкета встановленого зразка](http://passport-ua.org.ua/docs/zayava-anketa-example.doc);
3. паспорт громадянина України (після прийняття документів повертається);
4. копія виданої податковим органом довідки про присвоєння ідентифікаційного номера;
5. дві фотокартки розміром 3,5 х 4,5 см.

Усі, хто стикається із відмовою у прийнятті документів службовцями ДМС та примушуванням до сплати додаткових платежів, можуть подати відповідну заяву про вчинення злочину, зразок якої доступний тут: [**http://bit.ly/povid\_pro\_zlochyn\_DMS**](http://bit.ly/povid_pro_zlochyn_DMS) **(оновлюється).**

Команда Демократичного Альянсу вимагає притягнути до відповідальності винних у перетворенні реалізації конституційного права українців на багатомільйонний чиновницький бізнес.

**Довідково:**

Всеукраїнська кампанія [СТОП свавіллю в паспортних столах!](https://www.facebook.com/STOPsvavilly) спрямована на боротьбу з необґрунтованими переплатами при оформленні закордонного паспорту і триває з березня 2012 року.

Щороку в Україні видають близько 1 млн. паспортів, що означає обкрадання українців держорганами та підприємствами-прокладками на суму близько 500 млн. грн.

У рамках кампанії активісти [Демократичного Альянсу](https://www.facebook.com/DemAlliance) разом з громадянами проводять рейди до органів Державної міграційної служби (ДМС) з метою виявлення та припинення порушень законної процедури видачі закордонного паспорту. Вже розглянуто або в процесі розгляду десяток справ громадян проти ДМС, у яких оскаржено неправомірне нав’язування платних послуг.
