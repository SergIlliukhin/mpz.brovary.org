---
title: "Міська рада не хоче відповідати за 95 га землі та не вірить спростуванням «Байєра»"
date: 2013-10-28
author: 
  username: "Aleechka"
  display_name: "Аліна Дяченко"
tags: 
  - "95-ga"
  - "bayer"
  - "inter-profit"
  - "bayyer"
  - "brovarska-miska-rada"
  - "vibir-redaktsiyi"
  - "novini"
  - "radioperedavalniy-tsentr"
  - "sprostuvannya"
---

**[![Інтерпрофіт 4](https://mpz.brovary.org/wp-content/uploads/2013/10/Interprofit-4.jpg)](https://mpz.brovary.org/wp-content/uploads/2013/10/Interprofit-4.jpg)Минулого четверга, 24 жовтня, відбулась чергова сесія Броварської міської ради. Пленарне засідання розпочалось досить незвично – не з затвердження порядку денного, а із зачитування офіційної заяви міськради щодо ситуації з 95 га землі, на яких нібито має збудувати виробництво концерн «Байєр». Пізніше [текст цієї заяви](http://www.brovary.kiev.ua/of%D1%96ts%D1%96ina-zayava-brovarsko%D1%97-m%D1%96sko%D1%97-radi-z-privodu-%D1%96nformats%D1%96%D1%97-shcho-z%E2%80%99yavilasya-u-zm%D1%96-v%D1%96dnosno-r%D1%96she) було опубліковано на офіційному веб-сайті ради.**

Коротко суть заяви наступна. Останнім часом в ЗМІ з’явилось чимало публікацій, які стверджують про причетність міськради та мера зокрема до шахрайської схеми по відчуженню 96 га землі на території Броварів. Влада від цього відхрещується, зазначаючи, що дана земля перебувала у державній власності, а тому нею не можуть розпоряджатись органи місцевого самоврядування. Крім того, броварські очільники наголошують, що не мають жодного офіційного спростування намірів концерну «Bayer AG» щодо організації фармацевтичного виробництва на території України. Завершується офіційна заява «занепокоєнням» щодо «масованої інформаційної атаки за добре спланованим сценарієм» та «цілком скоординованої брудної політичної акції» з метою перешкодити створенню майже 4000 нових робочих місць у Броварах та для провокування нестабільності у нашому місті.

[![Заява БМР про 95 га](https://mpz.brovary.org/wp-content/uploads/2013/10/Zayava-BMR-pro-95-ga.jpg)](https://mpz.brovary.org/wp-content/uploads/2013/10/Zayava-BMR-pro-95-ga.jpg)

Оскільки «Маєш право знати» також робило [низку статей на цю тему](https://mpz.brovary.org/tag/bayer/), ми вирішили детально розібрати текст цієї заяви міськради та прокоментувати найбільш вражаючі твердження.

> _«По-перше, Броварська міська рада ніколи не приймала рішень щодо виділення земельних ділянок держаної власності ані фізичним особам, ані комерційним структурам. Це в повній мірі відноситься і до згаданих 96 га державної землі. Аби довести цей факт, не обов’язково бути фахівцем із земельних питань. Навіть журналістської освіти достатньо для порозуміння того, що державною землею в Україні розпоряджається держава в особі створених нею органів. Повноваження місцевих рад обмежені земельними ділянками, які знаходяться у комунальній власності територіальних громад»._

Цим абзацом міська рада намагається зняти з себе будь-яку відповідальність за долю 95 га землі по вул. Кутузова, щодо яких… 1 жовтня 2013 року вона [ухвалила рішення](https://mpz.brovary.org/brovarski-deputati-bezkoshtovno-viddali-96-gektariv-pid-budivnitstvo-farmatsevtichnogo-zavodu/) про зміну цільового призначення. Так, депутати не виділяли цю землю у приватну власність, але ніхто і не стверджував, що вони це зробили. У публікаціях йшлось про те, що міська рада поставила останню крапку у цій схемі, за якою майже сотня гектарів землі на території Броварів дісталась приватним ділкам під промислове будівництво. При цьому депутати навіть не поцікавились, чи законно ця земельна ділянка потрапила до рук приватної компанії та чи не мало тут місце земельне шахрайство. Не насторожило обранців і те, що це питання було [внесено на розгляд сесії з голосу](https://mpz.brovary.org/bayyer-zayaviv-shho-ne-buduvatime-zavod-u-brovarah-hto-prikrivsya-mizhnarodnim-brendom-na-sesiyi/), тобто без внесення у попередній порядок денний та належного вивчення документації. У будь-якому разі журналістської освіти достатньо для того, щоб зробити висновок: якщо міська рада ухвалює рішення стосовно тієї чи іншої земельної ділянки на території нашого міста, значить вона несе за це відповідальність та причетна до того, що відбувається з цією землею.

> _«По-друге, Броварська міська рада на сьогодні не має жодного офіційного спростування намірів концерну Bayer AG (Holding Company) чи підрозділу Bayer HealthCare Pharmaceuticals щодо організації фармацевтичного виробництва на території України. Проте автори публікацій, маніпулюючи юридичними фактами та користуючись необізнаністю більшості пересічних громадян із тонкощами корпоративного права, видали інформаційне повідомлення ТОВ «Байєр» за офіційне спростування з боку міжнародного концерну. Проте, Товариство з обмеженою відповідальністю «Байєр» є українським підприємством, зареєстрованим у Подільському районі м. Києва із 100% голландським капіталом. Вважаємо, що таке інформаційне повідомлення за відсутності підпису посадової особи концерну Bayer AG не може бути прийняте до розгляду у якості офіційного документу»._

Дивує, що міська рада - у 2013 році! - публікацію на офіційному сайті українського представництва міжнародного концерну називає «інформаційним повідомленням» та не визнає за офіційну позицію компанії. Маніпуляції чиновників з «тонкощами корпоративного права» також вражають. На офіційному сайті «Байєра» [сказано досить однозначно](http://www.bayer.ua/ebbsc/cms/uk/about/Bayer_in_Ukraine/): «_ТОВ "Байєр" в Україні є частиною глобального концерну Байєр АГ зі штаб-квартирою в Леверкузені, Німеччина. Зазнавши значних змін під час свого розвитку ТОВ "Байєр" в Україні представляє на сьогодні такі напрямки діяльності як:_ _Bayer HealthCare_, _Bayer CropScіence_ _та_ _Bayer MaterіalScіence_».

[![Байер структура з сайту](https://mpz.brovary.org/wp-content/uploads/2013/10/Bayer-struktura-z-saytu.jpg)](https://mpz.brovary.org/wp-content/uploads/2013/10/Bayer-struktura-z-saytu.jpg)

Власне на цьому сайті й було [розміщено спростування](http://www.bayer.ua/ebbsc/cms/uk/news/20131003.html) «Байєра», у якому компанія заявила, що не планує будувати жодних заводів на території України. Яке ще потрібно підтвердження броварським очільникам, щоб визнати, що ніякого фармвиробництва у Броварах не буде? Чи може вони вважають, що публікації на офіційних сайтах представництв міжнародних компаній також з’являються на замовлення «брудних політиків»? А от щодо відсутності підпису посадової особи концерну Bayer AG, то перш ніж його вимагати, доцільно було б оприлюднити документ, на якому такий підпис засвідчує намір міжнародної компанії будувати щось на території Броварів.

> _«По-третє, продати державну землю за 200 мільйонів гривень, як того вимагають окремі персоналії, Броварська міська рада не змогла б навіть теоретично. На момент звернення до міської ради ТОВ «Інтер-Профіт» вже мала на руках усі необхідні правовстановлюючі документи на земельну ділянку, видані Держземагентством України. Міські депутати ж привели у відповідність цільове призначення такої приватної ділянки, що повністю відповідає пріоритетам використання цієї території міста»._

Якщо депутати привели цільове призначення землі у відповідність, значить, вони знали, що ділянка «Інтер-Профіту» мала неналежне призначення. Для будь-якої нормального та відповідального посадовця чи обранця – це привід для вивчення документів та з’ясування, як так могло статись, що землі промисловості було роздано безкоштовно як землі сільгосппризначення, а тепер їх знову хочуть зробити "промисловими". Замість ухвалення рішення про зміну цільового призначення землі міська рада мала б направити ці документи на перевірку до прокуратури. Саме так зробив Комітет Верховної Ради України з питань боротьби з організованою злочинністю та корупцією, який нещодавно звернувся до Генеральної прокуратури щодо проведення перевірки та вжиття заходів з приводу цих 95 га броварської землі. «Маєш право знати» має у своєму розпорядженні текст цього звернення та найближчим часом планує його оприлюднити на нашому сайті у рамках розслідування.

На фоні всього вищесказаного фінальне твердження у заяві міськради звучить більш ніж лицемірно:

> _«Наголошуємо, що Броварська міська рада є гарантом забезпечення соціальної стабільності у нашому місті. Саме тому, ми закликаємо представників всіх ЗМІ, незалежно від своїх політичних уподобань, застосовувати професійний та неупереджений підхід під час збору та підготовки інформації щодо діяльності органів місцевого самоврядування у Броварах_».

**Детальніше про те, як Броварська міська рада змінила цільове призначення 95 га землі по вул. Кутузова буцім-то під будівицтво фармацевтичного виробництва концерну "Байєр" та офіційне спростування міжнародної компанії читайте у статті [«Байєр» заявив, що не будуватиме завод у Броварах. Хто прикрився міжнародним брендом?](https://mpz.brovary.org/bayyer-zayaviv-shho-ne-buduvatime-zavod-u-brovarah-hto-prikrivsya-mizhnarodnim-brendom-na-sesiyi/) та наших подальших пубілкаціях.**
