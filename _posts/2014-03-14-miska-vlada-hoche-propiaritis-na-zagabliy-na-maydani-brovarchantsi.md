---
title: "Міська влада хоче пропіаритись на загиблій на Майдані броварчанці?"
date: 2014-03-14
author: 
  username: "shako"
  display_name: "Тарас Шако"
categories: 
  - "kolonka-avtora"
tags: 
  - "brovary"
  - "dvoryanets-antonina"
  - "mikola-lisenko"
  - "pochesniy-gromadyanin"
  - "sapozhko"
---

**[![дворянець](https://mpz.brovary.org/wp-content/uploads/2014/03/dvoryanets.jpg)](https://mpz.brovary.org/wp-content/uploads/2014/03/dvoryanets.jpg)Нещодавно друком вийшов черговий номер муніципальної газети «Броварська панорама». Контент видання вказує на те, що місцева влада продовжує використовувати «придворну» пресу для маніпуляцій громадською думкою. МПЗ вже писало про подібні матеріали «Брами», зокрема про те, як наближений до регіоналів депутат Оксютенко постав перед броварчанами [як координатор місцевої самооборони](https://mpz.brovary.org/yak-deputat-oksyutenko-brovarsku-samooboronu-koordinuye/). Однак піком цинізму влади стало не це інтерв****’****ю, і навіть не [стаття Сапожка про екстремістів та примирення](https://mpz.brovary.org/sapozhko-vzyav-vidpustku-do-9-bereznya-i-zvinuvativ-narodnu-radu-v-reyderstvi/) на першій шпальті.**

У рубриці «На часі» опубліковано два повідомлення, що своїм змістом свідчать про намагання влади використати тему Небесної Сотні задля демонстрації своїх «прореволюційних» позицій, а по суті є звичайним популізмом та маніпуляціями.

Йдеться про новину, що депутати броварської міської ради нібито хочуть присвоїти звання «Почесний громадянин міста» загиблій на Майдані броварчанці [**Антоніні Дворянець**](https://mpz.brovary.org/zavtra-hovatimut-vbitu-berkutom-brovarchanku/). У заголовку так і зазначають: «буде присвоєно звання … посмертно». Це питання планують розглянути «на найближчій сесії Броварської міської ради», проте коли вона відбудеться - не повідомляється.

[![брама_дворянець](https://mpz.brovary.org/wp-content/uploads/2014/03/brama_dvoryanets.jpg)](https://mpz.brovary.org/wp-content/uploads/2014/03/brama_dvoryanets.jpg)

Таке ж звання посмертно хочуть присвоїти і трагічно [загиблому в ДТП](https://mpz.brovary.org/istorik-mikola-lisenko-razom-z-druzhinoyu-zaginuli-v-avtokatastrofi/) відомому історику з Броварів **Миколі Лисенку**. 

[![лисенко_брама](https://mpz.brovary.org/wp-content/uploads/2014/03/lisenko_brama.jpg)](https://mpz.brovary.org/wp-content/uploads/2014/03/lisenko_brama.jpg)

Здавалося б, що в цьому поганого? Однак, знаючи, що і міський голова, і більшість регіоналів в міській раді до останнього підтримували режим Януковича та неодноразово відмовлялись засудити криваві дії в центрі столиці, такі заяви свідчать лише про єдиний намір – втриматись на посадах та уникнути відповідальності за свої дії, прикрившись "благими справами".

Та найгірше те, що броварчан свідомо вводять в оману. Справа в тому, що [нове положення «Про присвоєння звання «Почесний громадянин міста Бровари»](http://docs.pravo-znaty.org.ua/p3041/07.06.2012/666-21-06), яке депутати ухвалили в 2012 році, не передбачає можливості посмертного присвоєння звання. У документі чітко сказано, що найвища в місті почесна відзнака «Почесний громадянин» присвоюється лише за життя, бо передбачає ряд пільг та переваг для поважної та достойної людини, якими вона має користуватись при житті.

Показово, що минулого року під час розгляду питання про присвоєння почесного звання, депутати висловили готовність підтримати кандидатуру освітянки Лідії Прудкої. Проте цього не сталось, адже прямо в залі задінь з’ясували, що жінка померла, а значить, відповідно до Положення, така дія юридично неможлива. Тому не можна казати, що депутати не знають про таку норму. До речі, тут варто зазначити, що міські депутати впродовж своєї 3-річної каденції [жодного разу не присвоювали почесне звання](https://mpz.brovary.org/deputati-vvazhayut-shho-nihto-z-brovarchan-ne-vartiy-zvannya-pochesniy-gromadyanin/).

Тому перш ніж писати про «буде присвоєно», за логікою слід спершу внести зміни до положення, а найголовніше - взагалі зібратись на засідання сесії. Та як відомо, засідань депутатів в малій залі виконкому не було вже майже 2 місяці, а [міський голова втретє пішов у відпустку](https://mpz.brovary.org/sapozhko-vtretye-pishov-u-vidpustku-znovu-do-kintsya-tizhnya/). Тому ці гучні заяви про посмертні нагороди від "регіоналів" ніщо інше як цинічний популізм. Виникає питання: чи є взагалі сенс в тому, що цим двом броварчанам місцева влада гіпотетично присвоїть звання «Почесних»?

Пам’ять про Антоніну Дворянець і так назавжди залишиться в серцях тих, хто справді боровся за чесність, права, свободу і гідність. А ті, хто постачав підставки для прапорів партії регіонів в підтримку януковича на антимайдан, хто заляпаний кров’ю мирних українців – хіба вони мають моральне право говорити про якісь там «посмертні звання» героям Майдану?

Щодо Миколи Лисенка. Саме він відкрив світу «Биківнянські могили», вів активну громадську та просвітницьку роботу. Про його діяльність в цьому ж номері написала «Брама». Але знову-таки виникає питання – чому це звання не присвоїли йому за життя, аби він і справді відчув, що влада звертає увагу на його вагомі заслуги перед Броварами і Україною? Коли його кандидатуру подавали при житті, депутати її відхиляли...

> Такими спекуляціями на темі духовності і пам'яті депутати й Сапожко вкотре демонструють свою аморальність та цинізм. Туманні й необгрунтовані обіцянки про «буде присвоєно...» тепер навряд чи врятують репутаційні і кармічні втрати представників міської влади. Хотілося б сподіватись, що більшість броварчан все ж таки зможуть дати оцінку таким маніпуляціям з боку влади, а найголовніше - знайдуть порядний та моральній спосіб вшанувати і Героїню Небесної Сотні, і Видатного Дослідника Биківні.
