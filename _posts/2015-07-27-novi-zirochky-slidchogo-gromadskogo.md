---
title: "Нові зірочки екс-броварського слідчого Громадського"
date: 2015-07-27
author: 
  username: "shako"
  display_name: "Тарас Шако"
categories: 
  - "kolonka-avtora"
tags: 
  - "brovary"
  - "brovarska-militsiya"
  - "oleg-gromadskyj"
  - "slidche-upravlinnya-gu-mvs-ukrayiny-v-kyyivskij-oblasti"
  - "slidchyj"
  - "slidchiy-viddil"
  - "slidchyj-gromadskyj"
---

[![XFlFwY2hUw0-300x224](https://mpz.brovary.org/wp-content/uploads/2015/07/XFlFwY2hUw0.jpg)](https://mpz.brovary.org/novi-zirochky-slidchogo-gromadskogo/xflfwy2huw0-300x224/)

**З моменту втечі Януковича та перемоги Революції Гідності Бровари отримали нібито оновлену міліцію та прокуратуру, точніше – нових начальників цих структур. Проте мало хто знає, що сталось із тими людьми, які займали важливі правоохоронні посади тоді і тиснули на бізнес, кришували наркотрафік, відмазували найнятих місцевими регіоналами бандитів в судах. Виявляється, деякі з найодіозніших броварських «стражів порядку» зуміли  оминути мітлу Революції та не покинули державні посади, а навпаки – отримали підвищення і перейшли працювати в область у вищі кабінети.**

Мова піде про одного, добре знайомого броварчанам колишнього старшого слідчого броварської міліції, капітана Олега Громадського.  Хто забув – саме він відмазував «тітушку» Стягова за побиття журналіста Андрія Качора під час буремних подій в парку «Перемога», [не вбачаючи в його діях хуліганства.](https://mpz.brovary.org/slidchiy-boyovik-styagov-vdariv-zhurnalista-cherez-osobistu-nepriyazn/)

Крім того, стало відомо, що слідчий Громадський любив «промишляти» зухвалими наїздами на представників броварського бізнесу. Зокрема, у 2013 році Громадський разом із озброєними людьми в масках увірвався до офісу однієї з місцевих бухгалтерських фірм і вилучив всю документацію, техніку, грошові кошти, особисті речі працівників фірми. Все відбувалось з численними порушеннями і явним перевищенням службових повноважень. Робота фірми зупинилась, а понад 150 підприємств, яким вона надавала бухгалтерські послуги, почали нести збитки. Всю документацію неправомірно утримував Громадський: як стало відомо згодом, арешт на вилучене майно не накладався, відтак слідчий утримував документи самовільно.

Далі Громадський діяв за власною відпрацьованою схемою. У директора вимагали нескромний хабар за повернення майна, а коли фірма відмовилась платити нахабному слідчому «на лапу», Громадський сфабрикував проти директора фіктивну кримінальну справу, за результатами розгляду якої Броварським міським міжрайонним судом директора було повністю виправдано.

У відповідь директор бухгалтерської фірми подавала заяви про порушення кримінальної справи проти Громадського, в результаті чого відкрито кримінальну справу у зв’язку з невиконанням слічим рішення суду по зобов’язанню повернути майно та за перевищення меж службових повноважень. Незважаючи на це, за її словами, уже понад два роки броварська, обласна та Генеральна прокуратура покривають злочинну діяльність Громадського, всіма силами перешкоджаючи попередженню слідчого про підозру.

І нині, замість того, аби понести покарання за свої нечисті справи у Броварах, за отриманою з власних джерел у правоохоронних органах інформацією, одержав нове звання і тепле місце в Києві – тепер він старший слідчий у слідчому управлінні Міністерства внутрішніх справ. За неперевіреними даними, в обласному главку на роботу влаштувався також і колишній шеф слідчого Громадського – екс-начальник броварської міліції Сергій Семікоп.

Зараз всі намагання одіозного майора Громадського зам’яти своє темне недалеке минуле – безуспішні. Нещодавно відома на всю країну суддя Оксана Царевич в Печерському суді скасувала постанову обласної прокуратури про закриття кримінального провадження у справі проти Громадського.

Спеціальне розслідування про «правоохоронну» діяльність слідчого Громадського у Броварах чекайте незабаром.
