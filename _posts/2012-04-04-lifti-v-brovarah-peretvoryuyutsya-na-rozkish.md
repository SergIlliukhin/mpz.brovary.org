---
title: "Ліфти в Броварах перетворюються на розкіш. ВІДЕО"
date: 2012-04-04
categories: 
  - "kolonka-avtora"
tags: 
  - "korolenka-60a"
  - "sluzhba-zamovnika"
  - "smalko"
---

[![](https://mpz.brovary.org/wp-content/uploads/2012/04/IMG_1320.jpg)](https://mpz.brovary.org/wp-content/uploads/2012/04/IMG_1320.jpg)Тема ліфтів в Броварах наразі дуже популярна. З різних районів міста систематично чути скарги щодо їх несправності. Однак комунальники не дуже поспішають їх ремонтувати, а подекуди взагалі відмовляються це робити.

Днями став свідком, як обурення мешканців одного з будинків по вулиці Короленка досягло критичної точки. В 12-поверхівці  близько року не працює вантажний ліфт, а пасажирський після «ремонту» комунальниками періодично виходить з ладу. Зараз він не працює і люди мусять ходити пішки. Останнього разу ліфтом в цьому будинку користувались близько місяця тому.

Люди похилого віку, інваліди, які живуть на верхніх поверхах, не мають можливості вийти на вулицю, сходити в аптеку, в магазин, просто подихати свіжим весняним повітрям.  Начебто – банальні слова та ситуація для нашого міста. Але зовсім інакше на неї змушує поглянути вигляд старенької бабусі, яка ледь не плаче в камеру, розповідаючи про це й просячи в журналіста (!) допомогти. Адже більше ні на кого вже не сподівається.

Громада будинку неодноразово писала звернення, прохання до органів влади, та конкретних дій так і не було зроблено. Навпаки – звернення ігноруються, з боку чиновників на вимоги людей виконувати свою роботу, часто густо звучить хамство. Мешканців будинку довели настільки, що люди перестали боятись і почали відкрито, на камеру, висловлювати свої думки з цього приводу.

<iframe width="420" height="315" src="http://www.youtube.com/embed/cCavHfZrxds" frameborder="0" allowfullscreen></iframe>

Справедливості годі шукати. Читачі «МПЗ» мали змогу [ознайомитись з матеріалом](https://mpz.brovary.org/u-brovarah-na-kapitalnij-remont-novih-liftiv-vidilili-120000-grn/) про виділення 120 тис. грн. на капітальний ремонт фактично нових ліфтів, [колонку Юрія Кравця](https://mpz.brovary.org/yak-brovarska-vlada-zatiyala-kapitalniy-liftoviy-proriv/) про аналогічні проблеми на вулиці Постишева.  Питається, чого більш ніж сотня тисяч гривень на нові ліфти в будинку, де має квартиру один з найвпливовіших броварських «регіоналів»Трощенко, в бюджеті знайшлась, а на старезні, неробочі – ні?

Хто і коли буде їх ремонтувати невідомо. Але відомо одне – апелювати до елементарної людської совісті місцевих чиновників, напевно, вже немає сенсу. Зараз готуємо сюжет про дану ситуацію, пробуючи стартувати «пілотне» відео можливого відео проекту від «Маєш Право Знати».

Аналізуючи всі систематичні скарги і обурення, можна дійти висновку, що ліфти для броварчан скоро стануть неабиякою розкішшю. Тому,шановні жителі міста , якщо у вашому будинку ліфт працює, то вам в житті поталанило. А якщо ні – поталанило тим, в кого помешкання на нижніх поверхах.
