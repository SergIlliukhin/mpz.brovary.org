---
title: "«Комунтранс» поки що вивозить сміття з вулиць Броварів. Хто замінить їх – вирішить конкурс"
date: 2017-03-23
author: 
  username: "trydence"
  display_name: "Дмитро Карпій"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "vyvezennya"
  - "dogovir"
  - "komuntrans"
  - "novini"
  - "rozirvannya-ugody"
  - "smittya"
coverImage: "wp-content/uploads/2017/03/Komuntrans-smitnyk_00015.jpg"
---

**Щонайменше до кінця березня ТОВ «Комунтранс» лишається відповідальним за вивезення сміття із броварських вулиць. Такої домовленості досягли броварські чиновники та перевізники сміття, стверджують обидві сторони. Яка фірма в подальшому вивозитиме сміття у місті та коли вона приступить до роботи, наразі невідомо. Зі слів офіційних осіб, згодом проведуть конкурс та визначать переможця.**

Як розповіла нашим журналістам очільниця управління житлово-комунального господарства Броварської міської ради **Галина Плотнікова**, за законом ТОВ «Комунтранс» зобов’язаний надавати послуги ще протягом місяця. Інакше може бути хіба у випадку, якщо у фірми трапиться якийсь форс-мажор. У такому разі місто терміново шукатиме тимчасового постачальника послуг. Однак, наразі компанія працює, сміття вивозить, до них запитань немає,  стверджує чиновниця.

Заступник броварського міського голови з питань житлово-комунального господарства **Григорій Голубовський** також вказує: попри ухвалене рішення про розірвання угоди, документ поки що чинний, а ТОВ «Комунтранс» працюватиме до кінця цього місяця.

Цю інформацію підтвердила і заступниця директора ТОВ «Комунтранс» **Ірина Федорченко**. Мовляв, такої домовленості досягли із містом: сміття вивозитимуть **до 31 березня**, після чого перевізник припиняє роботу.

\[caption id="attachment\_68091" align="aligncenter" width="600"\][![](https://mpz.brovary.org/wp-content/uploads/2017/03/Komuntrans-smitnyk_00011.jpg)](https://mpz.brovary.org/wp-content/uploads/2017/03/Komuntrans-smitnyk_00011.jpg) Баки порожні. Вул. Грушевського, 22 березня 2017 року\[/caption\]

Яка компанія надаватиме послуги із вивезення сміття, наразі невідомо. Броварські чиновники також не беруться називати дат проведення і визначення результатів конкурсу. Окрім того, Григорій Голубовський вказує: до умов проведення конкурсу наразі є зауваження від депутатів. Тому це питання необхідно буде узгодити. Лише коли затвердять відповідні умови, можна буде починати проведення конкурсу.

Як ідеться в ухваленому рішенні виконкому міськради, договір розривають у зв’язку із систематичними порушеннями його умов. Галина Плотнікова уточнює: ТОВ «Комунтранс» порушує графіки вивезення сміття, особливо у приватному секторі міста.

Ірина Федорченко вказаних у рішенні виконкому причин розірвання угоди не визнає. Представниця ТОВ «Комунтранс» зазначає, що свою роботу підприємство виконує добре, скарг щодо діяльності не надходило. Заступниця директора запевняє, що про рішення їм стало відомо вже після його ухвалення, а представників компанії навіть не запросили висловити свою думку.

\[caption id="attachment\_68090" align="aligncenter" width="600"\][![](https://mpz.brovary.org/wp-content/uploads/2017/03/Komuntrans-smitnyk_00006.jpg)](https://mpz.brovary.org/wp-content/uploads/2017/03/Komuntrans-smitnyk_00006.jpg) Напівпорожні баки по вул. Шолом-Алейхема, 22 березня 2017 року\[/caption\]

Нагадаємо, протягом останніх років броварчани [скаржаться](https://mpz.brovary.org/na-masyvi-ne-vyvozyat-smittya-z-mynulogo-roku-komuntrans-narikaye-na-zaborgovanist-zhekiv-a-komunalnyky-na-meshkantsiv/) на те, що сміття погано вивозять як із зон багатоквартирної забудови, так і з приватного сектора. ТОВ «Комунтранс» [пояснювало](https://mpz.brovary.org/brovary-u-smitti-ta-smorodi-hto-vynen/) перебої із вивезенням сміття тим, що оплата від міста тарифікується за об’ємом, тобто, за кубометри, а ось утилізація сміття на полігоні «Десна-2» здійснюється за тарифами, які передбачають оплату за вагу, в тонах. Мовляв, така невідповідність у вимірах сміття багато в чому визначальна не на користь перевізника. Також говорили про тарифи на комунальні послуги, які не збільшувалися, у той час як собівартість послуг підприємства росла.

Минулого тижня виконком Броварської міської ради вирішив [розірвати договір](https://mpz.brovary.org/brovarska-vlada-rozirvala-ugodu-z-tov-komuntrans-brovary/) із компанією про надання послуг місту у сфері вивезення сміття.

<iframe src="https://www.youtube.com/embed/dvCESNgmJzA" width="560" height="315" frameborder="0" allowfullscreen="allowfullscreen"></iframe>

**Фото - Дмитро Карпій, відео - HromadskeBro.tv**
