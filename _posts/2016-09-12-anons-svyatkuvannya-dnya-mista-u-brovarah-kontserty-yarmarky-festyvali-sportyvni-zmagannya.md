---
title: "АНОНС: На День міста проведуть концерти, ярмарки, фестивалі і спортивні змагання"
date: 2016-09-12
author: 
  username: "pravoznaty"
  display_name: "Маєш право знати"
categories: 
  - "announce"
  - "novyny"
tags: 
  - "baby-boom-fest"
  - "anons"
  - "bebi-bum"
  - "blagodijnyj-fond-inna"
  - "brovary"
  - "brovarski-dyuni"
  - "den-mista"
  - "kontserty"
  - "mobi"
  - "novini"
  - "sportyvni-zmagannya"
  - "festyvali"
  - "yarmarok"
coverImage: "wp-content/uploads/2016/09/image.jpg"
---

**17 вересня Бровари святкуватимуть День Міста. Заходи, присвячені цій даті, стартуватимуть вже протягом тижня, але основне святкування відбудеться у суботу. В парку "Перемога" пройде фестиваль Baby Boom Fest із насиченою програмою, також відбудуться традиційні спортивні заходи: баскетбольні ігри від Mобі та велоперегони Броварські дюни у лісництві. Центр міста буде перекрито - там пройде святковий ярмарок.**

> **Вікіпедія**: _Бровари (до 1969 року – Броварі) – місто обласного підпорядкування в Україні, адміністративний центр Броварського району Київської області, найбільше місто Київської агломерації після Києва, населення складає 101 010 жителів (станом на 01.07.2016 року). Бровари, ймовірно, засновані, близько ХII ст., але вперше згадуються у документальних джерелах з 1630 року, статус міста надано в 1956 році._

Як [повідомляє](https://www.facebook.com/photo.php?fbid=286899381695453&set=a.113096622409064.1073741828.100011261797360&ENGINE=3&theater) відділ культури Броварського міськвиконкому, заходи, присвячені Дню міста, розпочнуться вже з **14** **вересня**. В цей день у Броварському краєзнавчому музії з **11:00** до **17:00** відбудеться науково-краєзнавча конференція «Броварська земля від першопочатків до середньовіччя у наукових дослідженнях». Під час її проведення продемонструють [колекцію зброї](https://mpz.brovary.org/zbroya-gredunova-kolektsiyeyu-brovarskogo-deputata-tsikavlyatsya-v-luvri-fotoreportazh/) тих часів, головна зірка - "Шабля Солов'я Розбійника", яка знайдена на Броварщині, - [інформує](https://www.facebook.com/ArmsArmourCollection/posts/1080138222082909) Ukraine Arms and Armour Collection Gredunov Evgeniy.

На **16 вересня** заплановані такі заходи:

- **10:00** – змагання з плавання серед дітей у басейні «Купава;
- **11:00** – у міському культурному центрі «Прометей» пройде концерт «Дорогі мої батьки» для ветеранів війни та праці;
- **15:00** \- [відкриття](http://www.bdut.org.ua/zaproshujemo-urochystoji-peredachi-novoho-prymischennja-budynku-dytjachoji-ta-junackoji-tvorchosti/) нового приміщення Будинку юнацької та дитячої творчості на Грушевського, 21А (робота майстер-класів та виставка розпочнеться о 14:00, урочиста церемонія передачі приміщення відбудеться о 15:00);
- **18:00** – також у «Прометеї» буде [презентована](https://mpz.brovary.org/anons-sontemporary-dance-performance-tectum-16-veresnya-u-brovarah/) сучасна танцювальна вистава «ТЕСТUМ» у виконанні представників сірійської національної спільноти із студії «МІХВАР».

Основні ж розважальні і спортивні заходи заплановані на вихідні дні, **17 і 18 вересня.**

**17 вересня** в центрі міста [проведуть](https://brovary-rada.gov.ua/documents/24395.html) традиційний ярмарок, **з 7:00 до 15:00**. На святковому осінньому ярмарку будуть представлені продукти харчування, сільгосппродукція, саджанці, квіти та непродовольчі товари. Для проведення заходу перекриють частину **бульвару Незалежності.** Також буде перекритий рух автотранспорту від перетину з вул. Гагаріна до перетину з вул. Короленка. У зв’язку з цим будуть дещо змінені схеми руху приміських (№ 402, 403, 332) та міських (3, 5, 10) маршруток.

Також **17 вересня** о **9:30** в центральному парку «Перемога» розпочнеться фестиваль **«BabyBoomFest».** Цей захід проводиться в місті вже вдруге: перший фестиваль відбувся минулого року, також на День міста. «BabyBoomFest» проходитиме за окремою програмою, яка включає в себе різноманітні активності та розваги.

[![14238207_1738885219694663_340001625936728412_n](https://mpz.brovary.org/wp-content/uploads/2016/09/14238207_1738885219694663_340001625936728412_n.jpg)](https://mpz.brovary.org/wp-content/uploads/2016/09/14238207_1738885219694663_340001625936728412_n.jpg)

Парк «Перемога» буде поділений на багато розважальних зон: спорт, творчість, фото, музика, місця для відпочинку з малюками, нові розваги для тинейджерів та молоді, концертна програма із запрошенням «зірок». А на закінчення свята – молодіжна дискотека на відремонтованій «Шайбі» зі спецефектами та відомими діджеями, - заявляють [орагнізатори фестивалю](https://www.facebook.com/babyboomfest).

Багато уваги планують приділити благодійності. Так, **благодійний фонд "Інна"** [запрошує](https://www.facebook.com/fondinna/posts/962479310541863) всіх бажаючих взяти участь у благодійному ярмарку з метою збору пожертв на лікування та підтримку онкохворих Броварщини. В програмі ярмарку:

- хенд-мейд шопінг стильних сувенірів;
- продаж солодощів та випічки;
- виставка-продаж товарів офіційних партнерів БФ «Інна»;
- майстер-класи для дітей та дорослих з різних напрямків.

[Благодійна барахолка](https://www.facebook.com/events/1761223377480304/) **DobroШафа** проведе збір коштів для благодійного фонду «Таблеточки», який організовує цей збір для термінової допомоги маленькому броварчанину **Владику** **Коновалову** для трансплантації кісткового мозку. Звільнивши свої шафи від непотрібних, але гарних речей, можна допомогти врятувати чиєсь життя.

На фестивалі цього дня глядачів будуть чекати спортсмени-екстремали України, що підготували видовищні змагання - **батли між скейбордистами** Броварів та області. Після них – **«Велотріал»** з новим форматом **«Speed – Trial».**

![velo](https://mpz.brovary.org/wp-content/uploads/2016/09/velo.jpg)

О **10:00** в парку розпочнеться баскетбольний марафон, - [повідомляє](http://streetball.in.ua/featured/1182-usl-3h3-fiba-endorsed-marafon-mob-brovari-17-veresnya.html) ГО "МОБІ". У програмі: змагання серед юніорів, жінок та чоловіків, також конкурси для глядачів.

[![14232561_1103564123063303_2027488212675334841_n](https://mpz.brovary.org/wp-content/uploads/2016/09/14232561_1103564123063303_2027488212675334841_n.jpg)](https://mpz.brovary.org/wp-content/uploads/2016/09/14232561_1103564123063303_2027488212675334841_n.jpg)

В рамках святкових заходів буде здійснено **політ на повітряній кулі**. Організатори фестивалю оголосили конкурс і вже визначили  переможця - його політ ми побачимо в суботу в парку.

Незвичайним учасником фестивалю стане виробник літальних апаратів **ЛА-50 – ANG PATRIOT UA**. Відвідувачі свята зможуть побачити новий унікальний український літак, а також отримати в якості призу – політ на літаку.

![samolet](https://mpz.brovary.org/wp-content/uploads/2016/09/samolet.jpg)

Також **17 вересня** велоспільнота м.Бровари та велоклуб «44х11» проведуть традиційні велоперегони (3-годинний марафон) крос-кантрі (МТБ) **«Броварські дюни».** Початок реєстрації о 10:00, масовий старт запланований на **11:30** в лісовому масиві Броварського лісництва. [Організатори заходу](https://mpz.brovary.org/borys-slyusar-ta-galyna-krushelnytska-pochaty-zhyty-aktyvno-nikoly-ne-pizno-foto-video/) - Галина та Борис Слюсарі.

Серед інших спортивних заходів у цей день планується:

- **10:00** – на стадіоні ЗОШ № 9  турнір з футболу серед ветеранів;
- **10:00** – в залі боксу (вул.Ярослава Мудрого, 55-А)  турнір з боксу серед юнаків.

Ввечері того ж дня о **22:00** в парку, біля фонтану, проведуть флеш-моб із запускання небесних ліхтариків, - [повідомляє](https://vk.com/brovary_spilynumu_zusulyamu) ГО "Спільними зусиллями".

Наступного дня, **18 вересня**, за даними відділу культури, на літній естраді парку «Перемога» відбудуться виступи:

- **12:00 - 15:00** – народних художніх колективів;
- **15:00 - 17:00**  - творчих колективів ГО «Духовність»;
- **17:00 - 19:00** -  молодих естрадних виконавців, гуртів.
