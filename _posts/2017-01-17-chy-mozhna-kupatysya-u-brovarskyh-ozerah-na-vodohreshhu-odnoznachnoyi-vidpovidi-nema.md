---
title: "Чи можна купатися у броварських озерах на Водохрещу? Однозначної відповіді нема"
date: 2017-01-17
author: 
  username: "trydence"
  display_name: "Дмитро Карпій"
categories: 
  - "brovary"
  - "novyny"
tags: 
  - "bile"
  - "brovary"
  - "vibir-redaktsiyi"
  - "vodojmy"
  - "vodohreshha"
  - "zaboroneno"
  - "kupannya"
  - "novini"
  - "ozera"
  - "ozero"
  - "priozerniy"
  - "ses"
  - "fialkovskogo"
---

**За результатами останніх досліджень, вода в озерах Броварів відповідає вимогам для купання. Тому на Водохрещу охочі зможуть плавати без застережень. Про це розповів головний броварський санітарний лікар Віталій Прокопенко. Водночас, Броварська міськрада [визнає](http://www.slideshare.net/DmytroKarpiy/012017-71093492): озеро в парку «Приозерному» досі має декоративне призначення, у ньому відсутній нормативний водообмін. Тому купатися там досі не можна. Незалежні екологи однозначної відповіді не дають. І зазначають: за наявних умов охочі поплавати самі несуть відповідальність за наслідки.**

Як розповів **Віталій Прокопенко**, комунальники міста відібрали для аналізу зразки води із трьох броварських озер: у парках «Приозерному» та «Перемоги», а також у водоймі по вулиці Петропавлівській. Зразки передали санітарній службі міста.

За результатами лабораторних досліджень можна стверджувати, що в усіх трьох озерах на Водохрещу можна купатися, - говорить головний санітарний лікар. Вода в наданих зразках відповідає санітарно-хімічним, санітарно-токсикологічним та бактеріальним показникам.

Водночас, згідно з нещодавньою відповіддю Броварської міської ради, в озері парку «Приозерного» досі не можна купатися. «_Став має декоративне призначення. Купатися в ньому не можливо, з огляду на відсутність нормативного водообміну_», - вказують міські чиновники.

_Відповідь Броварської міської ради від 12 січня 2017 року_

<iframe style="border: 1px solid #CCC; border-width: 1px; margin-bottom: 5px; max-width: 100%;" src="//www.slideshare.net/slideshow/embed_code/key/zolOnmY1cY8w0H" width="668" height="714" frameborder="0" marginwidth="0" marginheight="0" scrolling="no" allowfullscreen="allowfullscreen"></iframe>

У міськраді також зазначають, що питання про атестацію озера для купання не розглядалось. Нагадаємо, що у водоймі на Пекарні роками діє [заборона на купання](https://mpz.brovary.org/vodohreshha-2016-stan-ozera-na-pekarni-neprydatnyj-dlya-kupannya/). Причому, не лише через незадовільні санітарно-епідеміологічні умови, а й через погане облаштування дна та пляжу.

Як розповіла координаторка всеукраїнської екологічної організації «Мама-86» **Анна Цветкова**, основна аргументація міськради щодо недостатнього водообміну в озері парку «Приозерного» має бути пересторогою для охочих купатися у таких водоймах, особливо влітку. Адже саме влітку можуть виникнути умови для розвитку небезпечної санітарно-епідеміологічної ситуації  з інфекційними захворюваннями, пов’язаними з водою.

Те, що влітку якість води може значно погіршитись, неодноразово визнавав і Віталій Прокопенко. Головний санітарний лікар Броварів прогнозує, що наступне дослідження якості води його служба проведе у травні – коли розпочинатиметься купальний сезон.

Представниця екологічної організації Анна Цветкова не робить висновків про те, чи все-таки можна зараз купатися у броварських озерах, чи ні. Але зазначає: «_Взимку температура стає головним фактором очищення або тимчасового покращення санітарно-біологічних умов, проте мороз не впливає на санітарно-хімічні показники, просто всі реакції взаємодії проходять значно повільніше_… **_В умовах, що склалися, бажаючі купатися беруть на себе відповідальність за всі ризики і їх наслідки_**».

> Нагадаємо, у Броварській міській раді [анонсували](https://mpz.brovary.org/novorichno-rizdvyani-zahody-tryvayut-u-brovarah-podiyi/) 19 січня, на свято Водохрещі, провести «освячення озера» в парку «Приозерному». Традиційно щороку цього дня у водоймі відбуваються [масові купання](https://mpz.brovary.org/yak-svyatkuvaly-vodohreshha-v-brovarah-fotoreportazh/) за присутності рятувальних служб і броварських чиновників.
