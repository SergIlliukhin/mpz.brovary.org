---
title: "Читачі \"МПЗ\" незадоволені реагуванням влади на снігопад та протестуватимуть проти свавілля мажорів"
date: 2013-04-03
author: 
  username: "pravoZnaty"
  display_name: "Маєш право знати"
tags: 
  - "music-hall"
  - "mayesh-pravo-znati"
  - "myuzik-holl"
  - "novini"
  - "opituvannya"
  - "snigopad"
  - "chitachi-mpz"
coverImage: "wp-content/uploads/2013/04/Myuzik-Hol-opituvannya.jpg"
---

**У рамках [онлай-опитування читачів сайту “Маєш право знати”](https://mpz.brovary.org/chitachi-mpz-vvazhayut-shho-ratnikov-vidtyaguvav-golosi-na-viborah-a-straykaryam-brakuye-yuristiv/) ми поцікавились у броварчан, як вони оцінюють роботу влади та міських комунальних служб під час нещодавнього "[снігового колапсу](https://mpz.brovary.org/brovarchani-viyshli-na-borotbu-zi-snigovoyu-stihiyeyu-foto/)". А до того ми запитували у читачів, чи готові вони долучитись до [акцій протесту](https://mpz.brovary.org/yak-zupiniti-mazhorskiy-bezpredel-u-brovarah/) проти "мажорського" свавілля в Броварах, останній випадок якого зокрема стався у [кафе "Мюзік-Холл"](https://mpz.brovary.org/vosmogo-bereznya-ohorontsi-myuzik-holu-privitali-kliyentku-podviynim-perelomom-video/). 64 % відвідувачів "МПЗ" переконані, що влада не впоралась зі снігопадами, а 75 % готові брати участь в громадянських кампаніях проти закладів, у яких збиткуються з відвідувачів.**

Слід сказати, що **13%** тих, хто читає наш сайт, позитивно оцінили дії влади під час заметілі. Ще **17%** обрали варіант "впоралась більш-менш". Тобто загалом **майже третина** броварчан вважають, що міські служби впорались з раптовим приходом зими у березні. При цьому **37%** мають протилежну думку та переконані, що "влада кинула людей напризволяще". Ще 27% обрали варіант "влада відреагувала погано". 6% не змогли визначитись з оцінкою роботи комунальників. Загалом в онлайн-опитуванні взяло участь 118 читачів.

[![Снігопад опитування](https://mpz.brovary.org/wp-content/uploads/2013/04/Snigopad-opituvannya.jpg)](https://mpz.brovary.org/wp-content/uploads/2013/04/Snigopad-opituvannya.jpg)

Прикметно, що в аналогічному опитуванні, яке ми запустили на [сторінці "Маєш право знати"](http://vk.com/pravo.znaty.brovary) в соціальній мережі "ВКонтакті", броварчани значно менш критичні. Майже **45%** опитаних проголосували за варіант "впоралась більш-менш". Негативну оцінку владі поставило трохи більше **41%** броварчан.

[![Снігопад опитування вконтакті](https://mpz.brovary.org/wp-content/uploads/2013/04/Snigopad-opituvannya-vkontakti.jpg)](https://mpz.brovary.org/wp-content/uploads/2013/04/Snigopad-opituvannya-vkontakti.jpg)

Попереднє наше опитування стосувалось інциденту, що стався 8 березня у кафе "Мюзік-Холл", що розташоване у центрі Броварів у будівлі міського культурного центру "Прометей". Тоді [охорона закладу побила кількох відвідувачів](https://mpz.brovary.org/vosmogo-bereznya-ohorontsi-myuzik-holu-privitali-kliyentku-podviynim-perelomom-video/), а одній жінці взагалі поламали руку. Публікація про цю ситуацію викликала шквал відвідуваності нашого сайту: її переглянуло понад 2300 "унікальних користувачів". Небайдужі броварчани вирішили не залишати цю ситуацію та [заявили про свій намір боротись](https://mpz.brovary.org/yak-zupiniti-mazhorskiy-bezpredel-u-brovarah/) з подібним свавіллям у Броварах.

Відповідно ми запитали своїх читачів, чи готові вони також боротись та брати участь в акціях протесту. **29%** опитаних сказали, що братимуть участь в усіх заходах. **46%** заявили, що долучатимуться по можливості. 13% відповіли, що не вірять в ефективність подібних акцій, а тому участі у них не братимуть. **2%** сказали, що проблема "свавілля мажорів" не актуальна. **9%** готові вдадись до самосуду. Загалом участь в опитуванні взяло 89 осіб.

[![Мюзік Хол опитування](https://mpz.brovary.org/wp-content/uploads/2013/04/Myuzik-Hol-opituvannya.jpg)](https://mpz.brovary.org/wp-content/uploads/2013/04/Myuzik-Hol-opituvannya.jpg)

> Беріть участь у нашому наступному онлайн-опитуванні (_блок опитування праворуч від статті_) на тему виготовлення закордонного паспорту у Броварах, зокрема ми просимо читачів вказати, що саме їм не сподобалось у цьому процесі найбільше.
