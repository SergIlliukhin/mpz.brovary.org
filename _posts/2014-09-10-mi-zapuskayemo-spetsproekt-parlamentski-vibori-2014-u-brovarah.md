---
title: "Ми запускаємо спецпроект \"Парламентські вибори 2014\" у Броварах"
date: 2014-09-10
author: 
  username: "aleechka"
  display_name: "Аліна Дяченко"
categories: 
  - "kolonka-avtora"
tags: 
  - "brovary"
  - "vibir-redaktsiyi"
  - "vibo"
  - "vibori"
  - "vibori-2014"
  - "mayesh-pravo-znati"
  - "okrug-97"
  - "parlamentski-vibori-2014"
  - "spetsproekt"
coverImage: "wp-content/uploads/2014/09/Vibori-2014.jpg"
---

**[![Вибори 2014](https://mpz.brovary.org/wp-content/uploads/2014/09/Vibori-2014.jpg)](https://mpz.brovary.org/wp-content/uploads/2014/09/Vibori-2014.jpg)Ця виборча кампанія є надзвичайно важливою для нашої держави, нашого міста та нашого майбутнього в цілому. Від результатів виборів до Верховної Ради України 2014 року залежить шлях, яким піде наша країна: чи будуть ідеали Революції Гідності взяті за основу розбудови нової держави та вітлені у життя, чи стара корупційна система, яка знівелювала всі функції держави й призвела до загибелі людей та розгортання війни, просто отримає нову політичну обгортку.** 

> А від чого залежать результати голосування? Від того, наскільки свідомо й зважено свій вибір буде робити кожен (!) виборець. І для цього він повинен володіти достатньою інформацією, мати сформовану систему цінностей та непереборне бажання змінити країну шляхом обрання найкращих кандидатів та політичних сил. І тут не обійтись без журналістів, їх сумлінного та відповідального ставлення до виконання своїх професійних обов'язків, оперативного та повного висвітлення перебігу виборчої кампанії.

Саме тому ми запускаємо наш спецпроект "[**Парламентські вибори 2014**](https://mpz.brovary.org/tag/parlamentski-vibori-2014/)". Ми переконані, що не можемо залишатись осторонь від процесу формування нового Українського Парламенту й зобов'язані, використовуючи всі наявні у нас знання та інформацію, максимально уважно й ретельно стежити за ходом виборчих перегонів у Броварах й висвітлювати всі його аспекти на сторінках нашого Інтернет-видання.

Аналітика, розслідування, репортажі, анонси зустрічей - усе як завжди, але з фокусом на головних дійових особах та ключових подіях виборчого процесу в нашому місті. Усі публікації у рамках спецпроекту матимуть тег "[парламентські вибори 2014](https://mpz.brovary.org/tag/parlamentski-vibori-2014/)".

**У фокусі нашої уваги:**

- робота окружної виборчої комісії № 97, яка організовує підготовку й проведення виборів;
- передвиборча діяльність кандидатів в народні депутати;
- агітаційні кампанії політичних партій та їх кандидатів;
- робота виборчих штабів усіх учасників виборчого процесу;
- електоральні настрої та поведінка броварських виборців;
- моніторинг порушень виборчого законодавства;
- формування складу ДВК та їх робота;
- робота правоохоронних органів до та під час виборів;
- голосування у День виборів 26 жовтня 2014 року та підбиття підсумків.

> Повідомляйте важливу інформацію на нашу електронну скриньку **info@mpz.brovary.org** або контактуйте з журналістами, які залучені у цей спецпроект, у соціальних мережах: [_**Андрій Качор**_](https://www.facebook.com/andriy.kachor), [**_Аліна Дяченко_**](https://www.facebook.com/alina.dyachenko), [_**Тарас Шако**_](https://www.facebook.com/taras.shako).

Наша команда журналістів вже втретє активно висвітлюватиме процес виборів у броварському виборчому окрузі. Під час буремних подій [парламентських перегонів у 2012 році](https://mpz.brovary.org/tag/vibori-2012/) на наших журналістів скоювали напади, ламали редакційну техніку та перешкоджали стежити за роботою виборчих комісій, і все ж нам вдалось навіть у День виборів провести [повноцінний Інтернет-марафон](https://mpz.brovary.org/arhiv-internet-marafonu-okrug-97-garyacha-tochka-viboriv-20/). [Президентські вибори 2014 року](https://mpz.brovary.org/tag/vibori-prezidenta-2014/) минули більш-менше спокійно й без ексцесів, ми зробили [кілька прямих відеовключень](http://www.ustream.tv/channel/pravoznaty) та [висвітлювали в режимі онлайн](https://mpz.brovary.org/den-viboriv-u-brovarah-onlayn-marafon-pryami-vklyuchennya-garyacha-liniya/) перебіг голосування. Дуже хочеться, щоб ця виборча кампанія пройшла зразково й без порушень не лише виборчого законодавства, а й прав журналістів.

> P.S: Читайте першу публікацію у рамках нашого спецпроекту - репортаж з першого засідання окружної виборчої комісії № 97, яка буде проводити вибори Верховної Ради України у нашому місті - за [цим посиланням](https://mpz.brovary.org/pershe-zasidannya-okruzhnoyi-komisiyi-97-golova-vid-komunistiv-sekretar-vid-partiyi-regioniv/).
