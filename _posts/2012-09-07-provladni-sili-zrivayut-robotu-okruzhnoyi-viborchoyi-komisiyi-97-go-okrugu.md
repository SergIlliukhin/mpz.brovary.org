---
title: "Провладні сили зривають роботу окружної виборчої комісії 97-го округу"
date: 2012-09-07
categories: 
  - "kolonka-avtora"
tags: 
  - "vibori"
  - "vibori-2012"
  - "ovk"
---

Чергова брудна технологія, застосована провладними силами, – це спроба взяти під контроль роботу окружних виборчих комісій, але чужими руками. Той факт, що після проведеного жеребкування до складу Окружних виборчих комісій (ОВК)  потрапили представники саме «карикатурних» і майже нікому не відомих партій, натомість не пройшли представники партії УДАР та ВО «Свобода», дає всі підстави вважати, що ці процеси відбуваються за сценарієм, розробленим владою.

Згідно із задумом  авторів технології, представники маргінальних партій («Русь Єдина», «Братство», «Русскій блок» та інших) мають «зривати» роботу ОВК, якщо більшість комісії явно не є підконтрольною Партії регіонів. Технологія нехитра: брудну роботу роблять політичні лакеї, а сама Партія регіонів незаплямована.

Це сталося й під час першого засідання Окружної виборчої комісії 97-го окружного виборчого округу. 29 серпня у Броварах  Окружна виборча комісія 97-го округу не могла зібратися упродовж дня, оскільки члени ОВК не могли видзвонити голову комісії  Світлану  Сємєрєй (партія «Братство»). Однак члени комісії ситуацію  взяли під контроль: склали акт про порушення головою ОВК вимог законодавства та блокування роботи комісії, а також написали скаргу до ЦВК на бездіяльність голови з пропозицією, щоб перше засідання окружної комісії провів відповідальний представник центрвиборчкому.

Однак, побачивши, що сценарій із використанням «політичних партій-лузерів» провалюється, провладні сили задіяли інший: почали вносити заміни членів комісій, і таких замін станом на 3 вересня відбулося вже шість. Офіційна причина у всіх замін одна: «у зв’язку із внесенням подання про заміну члена виборчої комісії суб’єктом, за поданням якого кандидатуру такого члена було включено до складу виборчої комісії».

Більшість проведених замін – також не на користь демократичних та опозиційних сил: до комісії знову потрапили представники партій «Рускій блок», «Братство», «Русь Єдина», а також «Союзу анархістів України» та Партії регіонів. Усе нагадує ситуацію або «керованого маразму», або не менш керованого та спланованого саботажу. Цілком очевидно, що влада та провладна партія докладе всіх сил, щоб діяльність ОВК повністю була їм підконтрольною. Принаймні «нужниє люді», яким тепер належить кворум у ОВК 97-го округу, цьому підтвердження.
