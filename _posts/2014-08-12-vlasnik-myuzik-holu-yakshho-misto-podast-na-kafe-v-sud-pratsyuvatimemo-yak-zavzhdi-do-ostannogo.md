---
title: "Власник «Мюзік Холу»: «Якщо місто подасть на кафе в суд – працюватимемо, як завжди. До останнього»"
date: 2014-08-12
categories: 
  - "kolonka-avtora"
---

**ХХХХ – людина, що представляється новим власником «Мюзік Холу» вирішив банально шантажувати мешканців Броварів. Під час сьогоднішнього засідання виконавчого комітету міської ради, де вкотре обговорювалась ситуація щодо скандального генделику, пан ХХХ  заявив: якщо влада виконає вимоги громади та подасть до суду на «Мюзік Хол» за систематичне порушення умов договору оренди – генделик «на зло» працюватиме до останнього - доти, доки триватиме суд. І саме в такому форматі, в якому й раніше:  з нічними гуляннями, незаконним продажем алкоголю, бійками і т.п.**

У відповідь на вимоги броварчан, ХХХ ХХХ висунув міській владі та громаді свій «ультиматум»: місто має полишити спроби юридично вирішити питання з «Мюзік Холом», не подавати жодних позовів до суду і навіть не намагатись офіційно розібратись, чи справді генделик порушує умови договору оренди. За це пан ХХхХХХ готовий підписати «меморандум»: декларативний папірець без жодної юридичної сили, в якому вчергове пообіцяє не порушувати нічний спокій мешканців. Представник генделику мабуть забув, що такі обіцянки протягом останніх кількох років громадськість  чула десятки разів, і кожного разу власник «Мюзік Холу» не дотримував слова, пояснюючи «затримку» щоразу новими причинами.

Звісно, активісти на таку «пропозицію» погодитись на могли, розцінивши спробу ХХХ ХХХ врятувати регіоналівський бізнес як чергове окозамилювання: повірити тому, хто збрехав тричі – себе не поважати. Подібну позицію зайняв і міський голова Ігор Сапожко, щоправда запропонувавши дещо більш компромісний варіант. Пропозиція мера передбачає:

а)негайне припинення роботи «Мюзік Холу»,

б) створення робочої групи за участі представників «Мюзік Холу», громадськості та чиновників, аби спробувати знайти порівняно мирне врегулювання ситуації,

в) подання судового позову, аби суд поставив крапку в багаторічні дискусії: «Мюзік Хол» працює законно, чи ні?

Здавалося, така пропозиція мала би влаштувати всіх, особливо «Мюзік Хол», адже ще тиждень тому начальник відділу культури Наталія Багмут офіційно заявила: кафе працює без жодних порушень. Чому тоді представники «Мюзік Холу» категорично проти судового розгляду? Адже у випадку перемоги, вони б назавжди зняли всі претензії щодо незаконності роботи закладу! Але власники мажорського притону знають – суд вони обов’язково програють, бо незаконну діяльність кафе видно неозброєним оком.

Зрозумівши, що компромісу досягнути не вдасться, активісти поставили міському голові пряме запитання: коли міськвиконком подасть позов до суду, аби з «Мюзік Холом» був розірваний договір оренди? **Міський голова привселюдно пообіцяв – позов буде готовий до кінця цього тижня, максимум – в понеділок, 18 серпня.** Водночас ми маємо розуміти, що розгляд справи може тягнутися роками: в суді першої інстанції, потім – в апеляції, а потім, можливо, і в касації.

Протягом цього часу скандальний генделик і далі буде знущатись над броварчанами, а особливо – над мешканцями навколишніх будинків, а недобиті регіонали – і далі наживатимуться за рахунок незаконно привласненого комунального майна. Нові власники «Мюзік Холу» - так само як і старі – публічно заявили: закон для них не писаний, жодних норм вони дотримуватись не будуть, і плювати вони хотіли, що це заважає простим людям. Це – їхня помста всьому місту за активну позицію мешканців, які намагаються відстояти свої елементарні права.

Наразі – слово за громадою, яка зробила все від неї залежне, аби питання було вирішено цивілізовано. Тепер ніхто не зможе засуджувати броварчан за ті методи, які вони можуть обрати для очищення свого міста від нахабних і впевнених у своїй безкарності регіоналів. Упирів, які так і не зрозуміли, "про що" був Майдан.
