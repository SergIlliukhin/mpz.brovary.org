---
title: "Начальник броварської міліції написав рапорт на звільнення через недовіру самооборони"
date: 2014-02-24
author: 
  username: "Aleechka"
  display_name: "Аліна Дяченко"
tags: 
  - "brovari-vstavay"
  - "brovarska-narodna-rada"
  - "vibir-redaktsiyi"
  - "novini"
  - "semikop"
  - "hartanovich"
coverImage: "wp-content/uploads/2014/02/DSC7216.jpg"
---

**[![Семікоп Сергій Михайлович](https://mpz.brovary.org/wp-content/uploads/2012/12/238.jpg)](https://mpz.brovary.org/wp-content/uploads/2012/12/238.jpg)Вчора, 23 лютого, у броварському Штабі самооборони, що нині розташувався у міському клубі на вул. Гагаріна, було дуже гаряче. На круглий стіл, ініційований Броварською Народною Радою, було запрошено загони самооборони та очільників броварської міліції, щоб вони поспілкувались між собою про можливу співпрацю у забезпеченні правопорядку у нашому місті. Однак під час розмови стало зрозуміло, що конструктивної бесіди не вийде: перелічивши численні претензії до роботи броварської міліції, самооборонівці почали вимагати відставки начальника міськвідділу Сергія Семікопа.**

На круглий стіл майже у повному складі прийшли члени Броварської Народної Ради, хлопці з броварського блок-посту, а також представники Штабу самооборони. Спершу було вирішено надати слово міліціянтам, щоб вони пояснили, як бачать свою подальшу діяльність та можливу співпрацю, проте досить скоро розмова перейшла у формат запитань-відповідей, а потім і взагалі просто численних претензій. При цьому виступаючі не стримували своїх емоцій та на підвищених тонах розповідали про випадки порушення їхніх прав з боку міліції, показували товсті папки з переписками, відписки від слідчих, згадали і засудженого Віталія Запорожця.

Спочатку Семікоп ще пробував щось відповідати на ті закиди, які лунали на його адресу, мовляв, ідеальної міліції немає ніде і всюди є злочинність. Проте згодом він зрозумів, що ніхто не збирається його слухати. Більше того, ніякої розмови про співпрацю не буде. Після півторагодинного шквалу нарікань та нещадної критики, при чому не лише з боку самооборонівців, а й інших присутніх, було вирішено поставити на голосування питання щодо висловлення недовіри броварській міліції. Присутні були одностайні у своїй оцінці роботи міліції. Після цього начальнику міськвідділку та його заступнику Хартановичу запропонували написали заяву про звільнення та поклали папір і ручки.

Спершу Семікоп вагався та пропонував віддати це на розсуд депутатів міської ради, однак самооборонівці його попередили, що нині вони здійснюють його захист від радикально налаштованих середовищ, які готові до більш рішучих дій. Проте якщо він не напише заяву, вони перестануть це робити, і коли він вийде з приміщення, вони більше не гарантуватимуть його безпеку. Після численних вигуків "Ганьба!" та "Відставка!" очільник броварської міліції почав писати рапорт на звільнення із займаної посади. Люди зустріли це оплесками та не приховували своєї радості. Також на вимогу присутніх рапорт на звільнення став писати й заступник начальника Руслан Хартанович.

Після цього обох міліціянтів мали відпустити з круглого столу, проте самооборонівці стали наполягати, щоб заяви переписали, оскільки там ішлось лише про звільнення з посад, а чоловіки зажадали рапортів про вихід з лав МВС взагалі. Трохи повагавшись Семікоп та Хартанович виконали і цю вимогу. Щоб пересвідчитись, що ці заяви справді будуть подані до в. о. Міністра Внутрішніх Справ Авакова, учасники круглого столу настояли на тому, щоб обоє правоохоронців поїхали до Міністерства реєструвати свої рапорти- у супроводі народного депутата Різаненка. У Міністерстві їх перенаправили в обласну міліцію і сказали, що ці заяви потрібно реєструвати там. Сьогодні о 10:00 вони мають бути подані в Київському обласному відділенні ГУ МВС.

Після того, як Семікоп та Хартанович поїхали на Київ, громада заслухала начальників броварської пожежної частини та МРЕВ та ДАІ, які також були на круглому столі. Поставивши перед посадовцями низку вимог, найголовніша з яких - більше ніякої корупції та хабарництва, громада домовилась з керівниками цих відомств про якісно новий рівень роботи та співпраці.

> Незабаром "Маєш право знати" опублікує повний відеозапис всього круглого столу.
