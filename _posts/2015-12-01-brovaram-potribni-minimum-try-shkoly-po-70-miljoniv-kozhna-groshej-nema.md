---
title: "Управління освіти: Броварам потрібні мінімум три школи по 70 мільйонів кожна. Грошей — нема"
date: 2015-12-01
author: 
  username: "komarovskyj"
  display_name: "Комаровський Олексій"
categories: 
  - "brovary"
  - "novyny"
tags: 
  - "brovary"
  - "brovarska-miska-rada"
  - "byudzhet"
  - "druga-zmina"
  - "zosh-10"
  - "zosh-9"
  - "onyshhenko"
  - "szosh-7"
  - "upravlinnya-osvity-i-nauky"
  - "shkola"
---

**Про причини [переповненості шкіл](https://mpz.brovary.org/brovarska-osvita-v-tsyfrah-tretyna-ditej-u-sadochkah-ponadnormovi-shkolyariv-masovo-perevodyat-na-drugu-zminu/) та [збільшення другої зміни](https://mpz.brovary.org/kilkist-brovarskyh-shkolyariv-yaki-vchatsya-u-drugu-zminu-zrosla-na-40/) в цьому році розповідають керівники броварських шкіл №№ 7, 9 та 10. Також начальник управління освіти та науки Броварської міської ради пояснює, чому в місті склалася така скрутна ситуація і що робить його відомство, аби вирішити це питання. Скільки Броварам потрібно шкіл? За чиї кошти вони повинні будуватися? Чи буде у Броварах нова школа вже наступного року? Читайте в інтерв'ю з броварськими освітянами.**

**ЗОШ №9: в російськомовних класах кількість дітей збільшилася втричі**

Великим тягарем друга зміна є для дітей **ЗОШ №9** — тут школа, за словами її **директора Олени Турковської**, переповнена через край. _«Якщо минулого року у нашій школі навчалося близько півтори тисячі дітей, то в цьому їх стало ще на сотню більше»,_ — говорить Олена Володимирівна.

[![турковська](https://mpz.brovary.org/wp-content/uploads/2015/10/turkovska.jpg)](https://mpz.brovary.org/wp-content/uploads/2015/10/turkovska.jpg)

В цьому році у шкільному закладі по вулиці Воз’єднання навчається **1614** учнів, з яких **373** учні (паралелі 3-х та 4-х класів) «гризуть граніт науки» у другу зміну.

[![школа №9](https://mpz.brovary.org/wp-content/uploads/2015/10/shkola-9.jpg)](https://mpz.brovary.org/wp-content/uploads/2015/10/shkola-9.jpg)

Згадує представник школи №9 про такий фактор, як поява в освітніх закладах діток-переселенців зі Сходу України. Наприклад, у 9-й школі, де є російськомовні класи, в одному класі донедавна було по 8-10 учнів, а зараз — від 25 до 30. Усього в ЗОШ №9 потрапило понад 120 дітей-переселенців.

Велике наповнення школи учнями директор також пояснює високим рейтингом свого навчального закладу — каже, школа найперша в Броварах за підготовкою до олімпіад. _«В управлінні освіти та науки Броварської міської ради проблему школи знають і намагаються допомогти. Але місто розвивається, будуються нові мікрорайони, особливо біля нашої школи, тож цю проблему потрібно вирішувати якомога швидше»_, — зазначає Олена Турковська.

**ЗОШ №10: у другу зміну відправили 3-ті, 4-ті та 5-ті класи**

Звертає увагу на те, що швидкими темпами збільшується населення міста, і, відповідно, кількість учнів у школах, й **директор ЗОШ №10 Надія Боліла.** Так, якщо перших класів у школі колись було лише 4, то нині — аж 8.

[![боліла директор ЗОШ 10](https://mpz.brovary.org/wp-content/uploads/2015/10/bolila-dyrektor-ZOSH-10.jpg)](https://mpz.brovary.org/wp-content/uploads/2015/10/bolila-dyrektor-ZOSH-10.jpg)

«_Уже здані в експлуатацію три будинки по вулиці Черняховського, і звідти вже у перший клас пішли діти, додалися діти з мікрорайону «Шоколад» — а ми нікому не маємо права відмовити. У травні ми провели батьківські збори, попередили батьків про те, що чекає на їхніх дітей. Був великий спротив, але ми пояснили, що від нас нічого не залежить. Будівництво шкіл має бути за кошти державного бюджету, і нам залишається лише чекати. Єдина надія на децентралізацію, за якої можна буде формувати місцевий бюджет»,_ — сказала директор ЗОШ №10.

За 26 років існування закладу, школа жодного разу не виходила з другої зміни, розповідає Надія Петрівна. Ось тільки донедавна це були лише 4-ті класи. _«Коли проектувалася школа, початкова школа налічувала 3 класи (1-й, 2-й і 3-й рік навчання). У 2001 році, коли була ухвалена реформа про те, що навчання розпочинається з 6 років, перші класи перебували у дитячих садочках і це призвело до звільнення багатьох приміщень. Потім початкових класів стало 4, і через те, що дитсадки переповнені, перші класи повернулися у стіни навчального закладу»,_ — розповіла Надія Петрівна.

Також, за її словами, проект школи на той момент не передбачав класи для англійської мови, інформатики, а це — додатковий поділ на групи і додаткові приміщення.

Сукупність усіх цих факторів, за словами Надії Петрівни, призвела до того, що в цьому році довелося, окрім паралелей 4-х (іноді 5-х) класів, перевести на другу зміну ще й 3-ті. В результаті загальна кількість таких класів-«другозмінників» зросла з 6 до 18.

> Директор ЗОШ №10 Надія Боліла: _«Друга зміна не корисна для учнів, оскільки вибиває з ритму дітей. Це вже не та віддача. У період, коли працездатність найкраща — 10:00-11:00 — діти перебувають удома. Додаються й такі нюанси: коли батьки на роботі, діти йдуть до школи голодні. У нас, зокрема, почастішали звернення дітей до медсестри, що стає погано і болить живіт. Коли виясняємо причину, виявляється, діти не снідали» ._

**ЗОШ №7: нормативи розміщення дітей в школі підштовхнули до другої зміни**

**Керівник СЗОШ №7 Ольга Жигулова**, навпаки, вважає, що успішність у навчанні та фізичний стан дітей, зокрема і тих, які навчаються у другу зміну, залежить від того, як батьки організовують розпорядок дня дитини. _«Якщо батьки чітко слідкуватимуть за розпорядком дня дитини відповідно до її вікових особливостей, то не важливо — перша зміна це чи друга — дитина буде почуватися добре: і фізично, і буде успішно навчатися. Усе можна організувати з найменшим для дитини негативом», —_ переконана Ольга Андріївна.

[![жигулова](https://mpz.brovary.org/wp-content/uploads/2015/10/zhygulova.jpg)](https://mpz.brovary.org/wp-content/uploads/2015/10/zhygulova.jpg)

Водночас, директор школи №7 визнає, що друга зміна додає певних незручностей. _«Важливо — чи є батьки днями вдома, чи немає, чи є бабусі або дідусі, які впливають на дитину, чи ні. Найкращий режим для людини, а особливо для дитини, коли вона приходить на роботу о 9:00, тож краще, коли діти навчаються усі в першу зміну»_, — говорить Жигулова.

> Директор СЗОШ №7 Ольга Жигулова: _«Є певні нормативи розміщення дітей в школі. Якщо це молодша школа, вона має бути відокремлена від старшої. Наприклад, устаткування туалетних кімнат: в молодших і старших школах є свої нормативи і особливості. Коли 11-класник заходить до туалету першокласників — це не зовсім правильно. Є класи з поглибленим вивченням іноземних мов або певних предметів, які потребують поділу на додаткові групи, від чого усі кабінети задіяні за чітким графіком: одні діти вийшли — інші зайшли»._

**Броварське управління освіти та науки: багато народжується, приїхали переселенці**

Попри те, що у середині 90-х років спостерігалася тенденція щодо спаду приросту населення, друга зміна в деяких школах все одно існувала, розповідає голова управління освіти та науки Броварської міської ради **Володимир Онищенко**. Проте сьогодні проблема другої зміни у школах стала набагато гострішою.

_«Пояснюється це збільшенням народжуваності та приїздом дітей з територій, де йдуть бойові дії (таких в нас близько тисячі)._ _Переїхала до Броварів і хокейна команда із Дніпропетровська, яка стала навчатися на базі ЗОШ №6. Нам довелося знаходити їм додаткові аудиторії, щоб не переводити ще й школу №6 на другу зміну. Довелося навіть зайняти учительську аудиторію»_, — каже пан Онищенко.

>  
> 
> [![онищенко](https://mpz.brovary.org/wp-content/uploads/2015/10/onyshhenko1.jpg)](https://mpz.brovary.org/wp-content/uploads/2015/10/onyshhenko1.jpg)

Начальник управління освіти визнає, що друга зміна у школах має певні негативні якості. _«Наприклад, у школярів, які розпочинають навчання о 14:00 (здебільшого, 7-8-і класи), уроки завершуються о 19:00, а може навіть о 20-й. Повертатися у такий час додому небезпечно»_, — говорить Онищенко.

Попри те, що заповнюваність у школах не повинна перевищувати 30 дітей в класі (в середньому, за словами Онищенка в закладах освіти міста вона складає 28,8 учнів на клас), у ЗОШ №7, зокрема, перевищення у класах в середньому від 2 до 4-х учнів, також ця школа має найбільшу кількість класів другої зміни (аж 23). Пояснює очільник броварського управління освіти це тим, що до цієї школи батьки хочуть віддавати своїх дітей найбільше.

**Скільки коштує нова школа?**

В управлінні освіти, за словами пана Онищенка, бачать тенденцію щодо збільшення з року в рік кількості населення в Броварах і розуміють потребу у додаткових навчально-виховних закладах. Як каже Володимир Іванович, уже підготовлені листи на Міністерство освіти і Міністерство фінансів щодо виділення коштів «для початку робіт в напрямку збільшення навчально-виховних закладів».

_«За законами України школи та садочки будуються за державні кошти, навіть не з бюджету міста, тому й доводиться розраховувати лише на державу. Проекти на добудову школи №2 та гімназії у нас є. Ми чекали 1 вересня на приїзд до однієї зі шкіл голови Верховної Ради Володимира Гройсмана, з візитом якого пов’язували допомогу щодо фінансування добудови гімназії. Однак, у зв’язку з подіями 31 серпня біля Верховної Ради Володимир Гройсман не приїхав, хоча й пообіцяв, що найближчим часом завітає до Броварів. Залишається лише чекати»,_ — сказав Онищенко.

Сьогодні, за словами Володимира Івановича, будівництво одного навчального закладу — немалі кошти. _«Три-чотири роки тому, за прорахунками фахівців, **школа на 600 місць**, з обладнанням та будівництвом «коштувала» **22 млн грн**. Після того, як зміцнилася іноземна валюта, ця сума збільшилася втричі і складає близько **70 млн грн**. Враховуючи те, що сьогодні близько двох тисяч дітей займається у другу зміну, Броварам потрібно як мінімум три такі нові школи (або дві школи на тисячу дітей кожна). І це — без урахування тенденції збільшення населення кожного року, —_ зазначив голова управління освіти і науки. _- Також казав завжди і казатиму: ми не архітектори. Питаннями будівництва повинен займатися відділ капітального будівництва. Але українські закони дивні, і мусимо ми, освітяни займатися тим, що не зовсім відноситься до нашого профілю.»_

**Навчальний заклад ціною в річний бюджет**

Попри те, що будівництво нових навчальних закладів передбачається за державні кошти, а не місцевого бюджету, управління освіти і науки Броварської міської ради постійно, за словами пана Онищенка, звертається до мерії щодо цього питання.

_«Сенс у таких зверненнях завжди є. І мерія, і міський голова про ці проблеми знають. Мер Броварів постійно моніторить ситуацію, і на одному із останніх засідань Броварського виконкому ми затверджували мережу закладів освіти, в яких проблема другої зміни стоїть найгостріше. Листи ж до Міністерства освіти та Міністерства фінансів йдуть за підписами броварського міського голови. Буквально днями ми передали два листи Міністерству освіти та Міністерству фінансів про виділення **20 млн грн** на освітню галузь, ще за тиждень до цього ми передали лист на фінансування басейну «Металург» (лист готував відділ капітального будівництва). У серпні у нас було звернення до Київської обласної адміністрації про виділення коштів — нам виділили небагато — лише **1,8 млн грн**. Ці кошти за відкритого тендеру були витрачені на утеплення фасаду школи №6. При формуванні ж бюджету, починаючи із жовтня минулого року, ми подавали і у листопаді, і у грудні запити щодо того, скільки коштів нам потрібно на цей рік. На усе — заробітну плату, оплату електроенергії, добудову. З повного нашого переліку держава виділила кошти лише на зарплату та енергоносії. При тому, що на будівництво школи потрібно близько 70 млн грн, **освітянський бюджет цього року склав загалом** **74 млн грн**. Тож, як кажуть, або рік жити взагалі без нічого, або будувати нову школу. Залишається поки що чекати державних субвенцій»,_ — сказав пан Онищенко.

Однак, певні зрушення, за словами очільника броварського управління освіти і науки, є. Так, **процедуру затвердження проходить проект школи на 600 місць по вулиці Симоненка**. _«Здача школи в експлуатацію — **1 вересня 2016**. З такими темпами будівництва — це можливо»_ — сказав Володимир Онищенко.
