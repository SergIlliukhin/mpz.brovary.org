---
title: "Нові котельні доводять броварчан до кипіння: люди вимагають припинити \"травлю\" їдким димом"
date: 2016-02-19
author: 
  username: "tatuuum"
  display_name: "Тетяна Панкратьєва"
categories: 
  - "brovary"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "kotelnya"
  - "novini"
  - "tverdopalivni-kotelni"
  - "feliks-enerdzhi-grup"
---

**Альтернативна енергетика: держава економить газ, місто - кошти, підприємці заробляють, садки та лікарні опалюються. А пересічні броварчани вимушені дихати смердючим повітрям і спостерігати сажу і попіл у себе на балконах. Вчора обурені мешканці вкотре нанесли візит твердопаливній котельні "Фелікс Енерджі" на Симоненка.**

_"Я живу на 9-му поверсі_, - розповідає Вікторія, мешканка ЖК "Купава", біля якого розташована котельня. - _Труба закінчується прямо на рівні моїх вікон: вікна відкрити не можливо, дуже смердить, білизну сушитися на балконі залишити теж не можна"._

Мешканці цього ЖК вже більше року [з'ясовують стосунки з котельнею](https://mpz.brovary.org/brovarchani-napisali-skargu-na-smorid-vid-kotelni-shho-z-tsogo-viyshlo/). Ця історія тягнеться довго і поки безрезультатно: СЕС не вбачає порушень, [чиновники радять терпіти](https://mpz.brovary.org/tverdopalivni-kotelni-u-brovarah-meshkantsi-skarzhatsya-chinovniki-bachat-perspektivu/), котельники запевняють, що палять нешкідливою щепою, встановлюють додаткові фільтри і взагалі роблять все, від них залежне, а люди не витримують і вже продають квартири.

\[caption id="attachment\_52055" align="aligncenter" width="600"\]![12743604_997526323641524_1850966484187945031_n](https://mpz.brovary.org/wp-content/uploads/2016/02/12743604_997526323641524_1850966484187945031_n.jpg) Котельня біля ЖК "Купава". Фото з соцмереж\[/caption\]

На такі ж проблеми від котелень жаліються люди по всьому місту. Гнівними дописами та фотографіями диму й сажі заповнені броварські пабліки.

\[caption id="attachment\_52056" align="aligncenter" width="600"\]![9 шк](https://mpz.brovary.org/wp-content/uploads/2016/02/9-shk.jpg) Котельня біля 9-ї школи. Фото з соцмереж\[/caption\]

\[caption id="attachment\_52057" align="aligncenter" width="600"\]![7 шк](https://mpz.brovary.org/wp-content/uploads/2016/02/7-shk.jpg) Сніг біля 7-ї школи. Фото з соцмереж\[/caption\]

Котельники контактують з броварчанами та запевняють, що йдуть їм на зустріч, але... з труб знову чорний дим, і знову біля воріт котельні на Симоненка делегація мешканців прилеглих приватних будинків та багатоповерхівок з ЖК "Купава". _"Сажа в нас на подвір'ях, балконах та навіть дахах 20-поверхових будинків,_ - кажуть вони. - _Труба занизька, дим смердючий і чорний. Давайте щось з цим нарешті робити!"_

![котельня (3)](https://mpz.brovary.org/wp-content/uploads/2016/02/kotelnya-3-1.jpg)

_"Так, інколи з труби йде чорний дим,_ - зізнаються представники власника котельні. - _Все через високу вологість щепи, яку спалюють в котлах. Взимку дим йде білий, щепа виморожена, а зараз, бачте, вологість, дощі, рання весна, щепа не догоряє повністю - от інколи й буває чорний дим. На кожному котлі встановлено фільтри типу циклон, також на трубі є один [додатковий фільтр scrubber](https://mpz.brovary.org/u-tverdopalyvnij-kotelni-na-symonenka-vstanovleno-dodatkovyj-filtr-dlya-ochyshhennya-povitrya/), вони повинні вловлювати частинки сажі, але вочевидь не повністю справляються із завданням. Через 10 днів ми змінимо фільтри, а після закінчення опалювального сезону будемо проводити реконструкцію обладнання. Нам продали неякісні котли, ми подаємо в суд на виробника і поміняємо три котли"._

\[caption id="attachment\_52044" align="aligncenter" width="600"\]![циклон](https://mpz.brovary.org/wp-content/uploads/2016/02/myon-tsyk-fyl.jpg) Фільтр циклон\[/caption\]

Наразі в котельні на Симоненка працює три котли з п'яти, на кожному встановлено фільтри типу циклон, виглядає це приблизно так:

![kotelnya_na_platforme](https://mpz.brovary.org/wp-content/uploads/2016/02/kotelnya_na_platforme.jpg)

_"Земля під котельнею знаходиться в оренді у міста, а чи не можна котельню перенести в інше місце - пересунути ближче до басейну та лікарні, які вони й опалюють?"_ - питаються мешканці. Хлопці з котельні сміються: _"Це неможливо. Та й землі вільної немає. Далі - ліс і це вже власність Києва"_. Не так вже й неможливо, все одно впевнені мешканці, проте цю ідею поки полишають.

Лунають інші версії - про біотехнології або теплові насоси. Варіант з насосами котельники також відкидають, мовляв, вони не дадуть такої високої температури, яка потрібна лікарні та басейну.

Щодо низької труби - то й тут у котельників є відповідь: труба навпаки дуже висока, 35 м, звичайно будують 25-30. На закиди, що палять невідомо чим, мовляв, смердить якимось курячим послідом, хлопці запевняють: _"Щепа, сосна, не з Чорнобилю, з Броварського району. Не вірите - підемо подивимося"._ Дійсно, територія навколо котельні завалена щепою, її возять до грубок на візочках робітники. З іншого боку котельні - великий контейнер з сажою, котли чистять вручну і возять сюди також візочками.

![котельня (4)](https://mpz.brovary.org/wp-content/uploads/2016/02/kotelnya-4-1.jpg)

_"А куди дівається вода, яка використовується для очищення?"_ - виникло питання у одного з екскурсантів до котельні, який запідозрив, що відходи зливаються до загальної системи каналізації. _"В нас своя вигрібна яма",_ - заспокоюють котельники.

![котельня (2)](https://mpz.brovary.org/wp-content/uploads/2016/02/kotelnya-2-1.jpg)

Зрештою представники власника котельні домовилися на наступному тижні надати документи, в тому числі щодо розрахунків висоти труби, ініціативній групі мешканців, зокрема експерту Ірині Нікітчиній. Також, не сподіваючись на держструктури, люди готові замовляти незалежну експертизу, консультуватися з проектантами та екологами, аби нарешті поставити крапку в цьому протистоянні та почати дихати чистим повітрям.

**Фото - Бажена Левковця, автора, з інтернету**
