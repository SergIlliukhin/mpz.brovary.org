---
title: "У Броварах почалася масова імунізація дітей від поліомієліту: першими щеплюватимуть дошкільнят"
date: 2015-10-26
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "brovary"
  - "vaktsinatsiya"
  - "vibir-redaktsiyi"
  - "novini"
  - "poliomiyelit"
  - "tspmsd"
coverImage: "wp-content/uploads/2015/10/1372927174_vakcina.jpg"
---

**У Броварах почалася масова імунізація дітей від поліомієліту. З 26 жовтня по 7 листопада в місті триватиме перший тур 3-турової імунізації, яку проводить Міністерство охорони здоров'я по всій Україні. Броварські медики отримали вже 5000 доз вакцин у краплях та 1400 доз інактивованої вакцини для внутрішньом'язового введення. Зараз щеплюватимуть усіх дітей віком від 2 місяців до 6 років, потім - старших.**

_"З 2008 року дітей нормально від поліомієліту не щеплювали, -_ розповідає заступник головного лікаря Броварського центру первинної медико-санітарної допомоги **Гребенець Віра Володимирівна**. - _Наразі в Україні розповсюджується високовірулентний вірус поліомієліту, аби його зупинити - потрібна одночасна імунізація населення. Якщо зараз, восени, не провести загальну імунізацію, навесні матимемо в Броварах епідемію. Тому не важливо, чи є в дитини всі щеплення за календарем, чи вона на щеплювалась взагалі - зараз буде проводитися загальна одночасна імунізація. Дітей будуть вакцинувати в дитсадках та в амбулаторіях міста._ _Тих дітей, які ще не отримували імунізацію, будуть щеплювати ІПВ (інактивована поліомієлітна вакцина) виробництва Франції. Ті ж діти, що щеплювалися хоча б один раз, отримають ОПВ (оральна поліомієлітна вакцина) у краплях"._

Броварський центр первинної медико-санітарної допомоги отримав **6400 доз** вакцин від поліомієліту для проведення **першого туру** (26 жовтня - 7 листопада) одномоментної імунізації дітей від 2 місяців до 6 років. **Другий тур** повинен початися через місяць після закінчення першого (7 грудня) і буде знову стосуватися дітей того ж віку. В **третьому турі** щеплюватимуть дітей віком до 10 років.
