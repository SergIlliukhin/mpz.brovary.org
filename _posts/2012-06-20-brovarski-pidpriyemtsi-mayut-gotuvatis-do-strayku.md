---
title: "Броварські підприємці мають готуватись до страйку"
date: 2012-06-20
categories: 
  - "kolonka-avtora"
tags: 
  - "provayderi"
  - "reyderstvo"
  - "sapozhko"
  - "triolan"
  - "troshhenko"
  - "fedorenko"
---

[![](https://mpz.brovary.org/wp-content/uploads/2012/06/1338342762-074e2767aba81173552292b700c2-300x160.gif "Страйк")](https://mpz.brovary.org/wp-content/uploads/2012/06/1338342762-074e2767aba81173552292b700c2.gif)Масштабна атака на місцевих інтернет-провайдерів, до якої вдався Сапожко і Ко, сигналізувала про небезпеку, яка відтепер може чатувати на будь-який броварський бізнес. Крім усіх технічних нюансів, суть «Справи провайдерів» коротко полягає в наступній схемі:

\-          З боку великої національної компанії, пов’язаної з «Партією регіонів», влада отримує вимогу негайно прибрати з ринку телекомунікаційних послуг усіх наявних гравців. Якими аргументами послуговувались при цьому «замовники» - грошовим «заохоченням» чи тиском на чиновників в якийсь інший спосіб – не суть важливо. Важливо те, що влада пішла на умови зовнішнього гравця, погодившись почати процес ліквідації питомо броварського бізнесу. Кінцева мета – розчистити майданчик для безперешкодного приходу на ринок компанію-монополіста, в нашому випадку йдеться про компанію «Тріолан».

\-          Для реалізації цієї схеми влада терміново актуалізує проблему з начебто незаконно прокладеними інтернет-кабелями. Провайдерам пропонується діалог, аби знайти цивілізований вихід із ситуації.

\-          Паралельно в підконтрольних владі ЗМІ запускається інформаційна кампанія, мета якої - демонізувати стан речей, створити в аудиторії враження, що наявні інтернет-кабелі загрожують міській інфраструктурі і навіть життю та здоров’ю мешканців. Цікаво, що попередні роки така тема не те, що не педалювалася владою, але навіть не згадувалась.

\-          Запропонований раніше «діалог» зводиться до публічних нападок на провайдерів, їх звинувачують в усіх смертних гріхах та вимагають «навести лад» у своєму господарстві.

\-          Для того, аби локальні провайдери «виправили недоліки», їм встановлюють ультимативні терміни, за які неможливо виконати той масштаб робіт, що їх вимагає проробити влада. Проте у разі, якщо підприємці не виконають ці фантастичні вимоги вчасно, влада погрожує банально знищити їхнє основне обладнання. В нашому випадку – магістральні кабелі.

\-          Натомість компанії-замовнику схеми створюються «тепличні» умови для розгортання бізнесу: лише «Тріолану» надано тимчасовий дозвіл на прокладку міжбудинкових «повітряних» кабелів. Усім місцевим компаніям не те, що не дозволено мати аналогічні конструкції, а навпаки – усі наявні міжбудинкові кабелі, які прокладено не під землею та які належать будь кому, окрім «Тріолану», влада погрожує відрізати.

\-           У результаті, за задумом авторів схеми, логічним її завершенням має стати поглинання «Тріоланом» деяких локальних провайдерів, які продадуть монополісту власні мережі, а всі інші компанії будуть усунуті з ринку, позаяк не зможуть виконати поставлені владою умови. Власники втратять бізнес, який будували роками, безробітними стануть сотні працівників, мешканці постануть під загрозою втратити стабільний доступ до Мережі, а влада отримає лояльного до себе провайдера-монополіста, який допоможе їй взяти під контроль броварський сегмент Інтернету.

Фактично, описана схема, яка вже зараз починає реалізовуватись, є нічим іншим, як ще одним різновидом рейдерства, коли в результаті низки дій бізнес від одного власника переходить до іншого, практично, в примусовому порядку. Перед броварськими провайдерами постає непростий вибір: або добровільно «здатися» у власність компанії-поглинача, або втрати власні кабельні мережі фізично, адже їх просто демонтують комунальники.

Від рейдерства «класичного», до якого, на жаль, всі ми вже встигли звикнути, ця форма нищення бізнесу відрізняється тим, що «віджимають» не одну і не дві компанії, а руйнують цілу галузь «під корінь». І роблять це не конкуренти шляхом хитромудрих юридичних ходів, а місцева влада, яка замість того, аби захищати броварський бізнес, навпаки діє в інтересах зовнішнього гравця, не залишаючи місцевим підприємцям жодного шансу на порятунок.

З огляду на нахабність та впевненість, з якою тріада «Трощенко-Федоренко-Сапожко» вже втілює цю схему в життя, «Справа провайдерів» може стати лише першим дзвіночком. Якщо владі безперешкодно вдасться реалізувати свій задум щодо знищення місцевих інтернет-провайдерів, подібна доля може очікувати й інші галузі, в яких мають бізнес броварські підприємці. Хто буде наступним? Власники торгівельних мереж? Ресторатори? Таксисти? Удару можна очікувати з будь якого боку: в Україні ще достатньо загальнонаціональних компаній, котрі контролюються «регіоналами» і прагнуть поширити свій вплив на максимальну кількість території з мінімальними витратами та не особливо переймаючись про законність. А якщо ще й місцева влада активно допомагатиме тим нищити місцевий бізнес, то застосування подібної схеми по відношенню до інших броварських підприємців – питання часу.

Важливо, що в безпеці себе не зможе почувати ніхто, в тому числі й ті підприємства, з яким у влади начебто партнерські стосунки. Колись місцевий інтернет-провайдер «Бравопорт», що постачає Інтернет міськвиконкому, повсякчас демонстрував свою лояльність до влади та перекривав повітря на своїх ресурсах тим, хто владу критикував, а відтак був впевнений, що нічого поганого влада йому не зробить, мовляв, ми ж одне одного "прикриваємо". Сьогодні «Бравопорт» одним махом з «улюбленців влади» перекочував в один човен з усіма іншими місцевими провайдерами, чий бізнес намагаються зруйнувати.

Відтак броварський бізнес повинен усвідомити: над ним нависла реальна загроза бути знищеним. І чим активніше чиновники закликатимуть «зберігати спокій та не перейматись», тим більша вірогідність, що окремі місцеві підприємства доживають свої останні дні – ми це проходили вже не одноразово. Протидіяти намаганням броварської влади здати інтереси місцевих компаній бізнес-структурам «регіоналів» можливо лише об’єднавшись в єдиний фронт. Підприємці повинні організуватись та виробити спільний план захисту, в тому числі із залученням громадськості. Адже крім підприємців від подібних рейдерських схем неодмінно постраждають усі броварчани. Загальнонаціональний «безликий» бізнес не відчуває такої соціальної відповідальності перед громадою, як місцеві підприємці. Крім того, монопольне становище в будь-якій галузі обов’язково призведе до зниження рівня послуг та підвищення цін, адже конкуренція буде відсутня і за клієнта не буде з ким боротись – це базові закони ринку.

Люди повинні згадати, що вони – єдине джерело влади і саме вони мають визначати, хто і по яким правилам тут «гратиме». Зрештою, в нас ніхто не забирав права на страйк. Броварська влада боїться самоорганізованих спільнот та відступає, коли об’єднані громадяни безкомпромісно відстоюють свої права – це яскраво продемонстрував випадок з тим же парком «Перемога», частину якого свого часу захотів забрати собі головний броварський «регіонал» Сергій Федоренко і який у нього відвоювали броварчани.

Якщо ж влада не дослухається до єдиних вимог організованої громади, мешканці мають моральне право будь-якими способами продемонструвати чиновникам, «хто в домі хазяїн: ми, чи таргани».
