---
title: "Битва за мову"
date: 2012-06-04
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "aktsiya-protestu"
  - "mova"
  - "partiya-regioniv"
---

[![](https://mpz.brovary.org/wp-content/uploads/2012/06/thumbnail.jpg "thumbnail")](https://mpz.brovary.org/wp-content/uploads/2012/06/thumbnail.jpg)З 2004 року, з часів ПомРе ще не було такого вагомого приводу вийти на протест в Київ. Податковий Майдан вже у своїй назві передбачав боротьбу за економічні права, протести проти проекту трудового кодексу мали на увазі захист прав робітників, але наявна ситуація з мовою принципово відрізняється від усіх інших.

**Завтра, 5 квітня. Київ. 9:00 біля Верховної Ради України.**

Мовний законопроект - це найзухваліша та найбрудніша провокація Партії регіонів останніх років. З цим можуть зрівнятись хіба що Харківські угоди, коли Януковича просто "розвели як лоха" росіяни, внаслідок чого постраждали українці, але не Янукович. Але тоді влада виправдовувалась хоч якимись економічними підставами. Тепер же вона навіть не намагається знайти бодай якісь притомні виправдання своїм провокаційним діям.

Законопроект Колєсніченка-Ківалова про мову є класичною, жорсткою, нахабною, але від того не менш примітивною провокацією. Намагаючись схопитись за соломинку тонучого рейтингу перед виборами, "регіонали" намагаються розіграти між українцями одну з найболючіших карт, яку тримали в запасі багато років. Питання мови зачіпали перед кожних виборами, ним грались, ним лоскотали нерви, але жодного разу не доводили до логічного  продовження, аби потім щоразу мати можливість на ньому спекулювати. Остаточний розіграш мовної карти"регіонали" тримали до того моменту, коли рейтингу буде взагалі "хана" і коли вже жодні улещування виборців не даватимуть необхідного результату.  Саме тепер цей момент настав, коли єдиний шанс утриматись при владі для ПР - спихнути лобами українців між собою. Їм це не вдалось в 2004-му, але сьогодні вони намагаються зробити це вдруге.

Завтра в Києві може відбутись усе, що завгодно. "Зведення з фронтів" вже сьогодні дозволяють передбачати можливі силові провокації з боку завезених найманців з Донеччини, а протидія МВС прибуттю протестувальників із західних областей доповнює прогнозовану картину. Нас намагаються залякати силовим протистоянням, аби ми відчули страх і залишись удома, мовчки здавши одне з найдовожчих явищ, які є в Україні. **Але це той випадок, коли тільки лякають - якщо завтра ми усі зберемось біля 9:00, нам страшно не буде. Страшно буде їм.** 

Усі, хто в будь якій мірі відчуває себе громадянином цієї країни мусить вийти завтра на протест не лише на захист мови. Це протест проти постійних маніпуляцій влади, протест проти політтехнологічних експериментів над людьми, метою яких є лише бажання ще більше утвердити на цій землі олігархічний феодалізм навіть ціною громадянського протистояння.

За 12 годин усі притомні українців мають бути під Верховною Радою в бойовому настрої. Зустрінемось!

**План та графік проведення акцій, відомий на цей момент:** 

Київ - 9:00 під комітетами Верховної Ради (Грушевського 18/2).

Вінниця - 10:00, під вежею біля парку Козицького.

Донецьк - 9:00, Донецька обласна державна адміністрація (бульв. Пушкіна, 34).

Запоріжжя - 12:00, Запорізька обласна державна адміністрація (просп. Леніна, 164).

Одеса - 10:00, Одеська обласна державна адміністрація (просп. Шевченка, 4).

Луганськ - 15.00, Луганська обласна державна адміністрація (пл. ім. Героїв ВВВ, 3).

Львів - 10:00, Львівська обласна державна адміністрація (вул. Винниченка, 18).

Хотин, Чернівецька область - 10:00, площа Січневого Повстання (біля міської Ради).

Харків - 11:30, Майдан Свободи, навпроти Харківської обласної державної адміністрації.

Херсон - 10.00, Херсонська обласна державна адміністрація (площа Свободи, 1).

Чернівці - 13:00, Центральна площа, пам’ятник Шевченку.

Полтава - 11.00, біля ОДА.

Хмельницький - 11.15, біля Дитячого світу.
