---
title: "Броварські депутати хочуть заборонити журналістам пересуватись по залі під час сесій"
date: 2013-08-19
author: 
  username: "Aleechka"
  display_name: "Аліна Дяченко"
tags: 
  - "brusenska"
  - "vibir-redaktsiyi"
  - "deputati"
  - "zherebtsova"
  - "zasidannya"
  - "komisiya"
  - "kuzmenko"
  - "novini"
  - "reglament"
  - "reglamentna-komisiya"
coverImage: "wp-content/uploads/2013/08/Reglamentna-komisiya.jpg"
---

**[![Регламентна комісія](https://mpz.brovary.org/wp-content/uploads/2013/08/Reglamentna-komisiya.jpg)](https://mpz.brovary.org/wp-content/uploads/2013/08/Reglamentna-komisiya.jpg)На чергову сесію Броварської міської ради, що відбудеться 22 серпня,  виноситься [проект рішення про внесення змін до Регламенту міськради](http://docs.pravo-znaty.org.ua/p8479/22.08.2013). У цьому документі міститься норма, яка забороняє усім присутнім, в тому числі і журналістам, пересуватись по залі засідань під час сесій та зобов’язує представників ЗМІ займати виключно спеціально відведені для них місця.**

Сьогодні цей проект рішення розглядався на засіданні постійної депутатської комісії з питань Регламенту, депутатської етики, діяльності ЗМІ та контролю за виконанням рішень міської ради. Лише один член комісії – депутатка від партії «Свобода» **Ганна Брусенська** – проголосувала за пропозицію депутата Романа Сімутін допрацювати цю норму та передбачити для журналістів можливість пересуватись залою для виконання своїх професійних обов’язків. Решта членів комісії – «регіоналка» **Людмила Жеребцова** та «фронтзмінівець» **Борис Кузьменко** – всиловились за те, щоб залишити текст без змін, мовляв, ніхто не повинен заважати депутатам працювати. Також голова комісії, пані Жеребцова, висловила побажання заборонити ще й фотозйомку зі спалахом, проте на голосування дана пропозиція виставлена не була.

Крім цього, проект змін до Регламенту Броварської міськради містить низку інших новацій. Зокрема запроваджується процедура реєстрації не лише депутатів міськради, а й інших присутніх (ЗМІ, запрошених осіб та інших), яка розпочинатиметься за 45 хвилин до початку пленарного засідання.

Також у регламенті нарешті планують передбачити спосіб, як на пленарне засідання зможе потрапляти будь-який громадянин, що матиме бажання бути присутнім на сесії – без чиїхось запрошень чи дозволів. Для цього людині потрібно буде подати до секретаря ради письмове повідомлення за 3 дні до засідання.

> Детальніше зі змінами, які депутати планують внести у свій регламент, можна ознайомитись безпосередньо у проекті рішення за [цим посиланням](http://docs.pravo-znaty.org.ua/p8479/22.08.2013).
