---
title: "Правоохоронці офіційно дозволили нападати на журналістів у Броварах"
date: 2012-12-05
author: 
  username: "kachor"
  display_name: "Андрій Качор"
tags: 
  - "brovary"
  - "vibir-redaktsiyi"
  - "dyachenko"
  - "kachor"
  - "mvs"
  - "napad-na-zhurnalistiv"
  - "novini"
  - "ombudsmen"
  - "prokuratura"
coverImage: "wp-content/uploads/2012/12/Regionivska-shistka-044.jpg"
---

**[![](https://mpz.brovary.org/wp-content/uploads/2012/12/Regionivska-shistka-044.jpg "Регіонівська шістка 044")](https://mpz.brovary.org/wp-content/uploads/2012/12/Regionivska-shistka-044.jpg)Броварська міжрайонна прокуратура та місцеві міліціонери не знайшли жодних ознак правопорушення під час скандального візиту Азарова в МКЦ «Прометей». На відповідні постанови місцевих правоохоронців журналісти «Маєш право знати» вже готують скарги до суду**  

Нагадаємо, що Аліною Дяченко та Андрієм Качором було подано заяву до прокуратури щодо перешкоджання їхньої  законної журналістської діяльності з боку посадових осіб броварської РДА під час візиту до Броварів прем’єр-міністра Миколи Азарова. Скандальні події біля «Прометею» привернули увагу всеукраїнських ЗМІ та Уповноваженої з прав людини у Верховній Раді Лутковської, котра взяла розслідування справи під особистий контроль та направила відповідне звернення до Генеральної прокуратури України. В той же час, під час підготовки сюжету про згадані події, від рук заступника голови броварської РДА постраждав також журналіст телеканалу «Інтер» Роман Бочкала, котрий теж звернувся з відповідною заявою до правоохоронних органів. Проте  реакції від правоохоронців довгий час не було на жодне з поданих звернень.

**Прокуратура: «Фізична сила проти журналістів та знищена техніка – не є перешкоджанням законної діяльності працівників преси».**

Прокурорську постанову нарешті вдалось отримати лише 28 листопада – більш ніж через місяць після подання журналістами заяви, хоча прокурорське реагування, згідно із законом, мало би бути не більше як через десять днів після звернення. У цій постанові помічник прокурора Авер’янов дійшов до висновку, що посадовці РДА, котрі фізично не пропускали журналістів на виборчу дільницю та розбили тим знімальну техніку, жодним чином не порушували 171-шу статтю ККУ. Відтак, прокуратура вирішила відмовити у порушенні кримінальної справи «за відсутністю складу злочину».

Що ж до знищеної відео знімальної техніки, Авер’янов – за свідченнями Чепури, котрий і здійснив злочин – встановив наступне: «журналісти… розмахували руками та мобільними телефонами, внаслідок чого, можливо, останні і впали на підлогу». Також помічник прокурора Гарника вирішив проігнорувати свідчення Качора в тій частині, що журналісти намагались потрапити до приміщення виборчої дільниці, а вона в принципі не може бути «закритим заходом», як стверджували броварські посадовці.

[![](https://mpz.brovary.org/wp-content/uploads/2012/12/Scanned001-31.jpg "[Scanned]001 (3)")](https://mpz.brovary.org/wp-content/uploads/2012/12/Scanned001-31.jpg)[![](https://mpz.brovary.org/wp-content/uploads/2012/12/Scanned001-51.jpg "[Scanned]001 (5)")](https://mpz.brovary.org/wp-content/uploads/2012/12/Scanned001-51.jpg)[![](https://mpz.brovary.org/wp-content/uploads/2012/12/Scanned001-6.jpg "[Scanned]001 (6)")](https://mpz.brovary.org/wp-content/uploads/2012/12/Scanned001-6.jpg)[![](https://mpz.brovary.org/wp-content/uploads/2012/12/Scanned001-7.jpg "[Scanned]001 (7)")](https://mpz.brovary.org/wp-content/uploads/2012/12/Scanned001-7.jpg)

Окрім того, з постанови стало відомо, який саме мав відбутись того дня в МКЦ «Прометей» за участю Азарова, Присяжнюка, Сапожка, Іваненка та Федоренка. Виявляється, 20 жовтня там відбувались «збори партійного активу «Партії регіонів» - закритий захід, під час якого не передбачалась присутність преси. Щоправда, в тій же постанові озвучено й іншу версію: згідно з поясненнями заст. голови РДА Кукшина, тоді в «Прометеї» проходив партійний з’їзд президентської партії. Виходить, що або в «Прометеї» того дня відбувались відразу два заходи «регіоналів», або ж хтось з опитаних у власних поясненнях повідомив завідомо неправдиву інформацію.

> «журналісти… розмахували руками та мобільними телефонами, внаслідок чого, можливо, останні і впали на підлогу»

Помічник прокурора Авер'янов, крім всього іншого, вирішив направити матеріали перевірки в броварську міліцію для прийняття рішення щодо порушення кримінальної справи по ст. 97 КПК – щодо пошкодження особистого майна Качора та Дяченко (розбиті мобільні телефони).

**Міліція: «Качор очолював групу прихильників "Свободи" та "Удару" з метою увірватись на збори "регіоналів"»**

Рішення місцевих міліціонерів з цього приводу вдалось отримати лише 30 листопада. Як з’ясувалось, ця міліцейська постанова була винесена аж 26 жовтня, проте правоохоронці відмовились повідомити про це зацікавлені сторони – принаймні, постраждалих журналістів.   Андрій Качор вже аналізував даний документ у своїй колонці автора як «чудовий зразок сучасної міліцейської сюрреалістичної документалістики». Серед всього іншого, в даній постанові, зокрема, стверджується, що «Качор, очолюючи колону прихильників партії ВО «Свобода» та «УДАР», намагався увірватись в приміщення «Прометею». Також дільничний інспектор Ігор Лисенко, який і «створив» цей документ, згадує міфічну «активістку організації «Наступ», якій, разом з журналісткою «МПЗ» Аліною Дяченко, розбили телефон біля приміщення… «ТРК «Термінал»! Зазначимо, що в цей час Дяченко виконувала редакційне завдання біля «Прометею» і фізично не могла бути присутня відразу в двох місцях, а «активістку організації «Наступ» розшукати не вдалось і досі, позаяк такої людини просто не існує.

Найцікавішим перлом постанови стала ще одна версія з приводу того, що ж саме відбувалось в МКЦ «Прометей» 20 жовтня. Як стверджує броварський міліціонер Лисенко, прем’єр Азаров, мер Сапожко та губернатор Присяжнюк прибули в культурний центр на захід, де було «заплановано зібрання та недопущення провокацій з боку Качора А.В.»

[![](https://mpz.brovary.org/wp-content/uploads/2012/12/Scanned001-3.jpg "[Scanned]001 (3)")](https://mpz.brovary.org/wp-content/uploads/2012/12/Scanned001-3.jpg)[![](https://mpz.brovary.org/wp-content/uploads/2012/12/Scanned001-5.jpg "[Scanned]001 (5)")](https://mpz.brovary.org/wp-content/uploads/2012/12/Scanned001-5.jpg)

Зрозуміло, що і в результаті «перевірки» молодшого лейтенанта Ігоря Лисенка, під час скандальних подій 20 жовтня «громадський порядок порушено не було, фактів порушення діючого законодавства відносно журналістів не виявлено, в діях Чепури П.В. (який розбив журналістам два мобільних телефони – авт..) склад злочину відсутній», а тому притягувати до відповідальності… нікого, позаяк і злочину жодного немає!.

> Дільничний Лисенко: "Прем’єр Азаров, мер Сапожко та губернатор Присяжнюк прибули в культурний центр на захід, де було «заплановано зібрання та недопущення провокацій з боку Качора А.В.»

Як повідомили журналісти «Маєш право знати», вони були готові до такого розвитку подій, а саме до подібної реакції правоохоронних органів, які систематично «кришують» броварських посадовців у випадках, коли ті грубо порушують закон щодо працівників преси.

_«На жаль, для Броварів – це нормальна практика. Тут мало хто може розраховувати на захист громадянських прав з боку міліції чи адекватну реакцію на незаконні дії з боку прокуратури. Тому ми вже готуємо низку скарг та судових позовів: на постанову броварської міжрайонної прокуратури, міліцейську постанову, а також оскаржуватимемо ці незаконні постанови у суді. Крім того, відповідні заяви і скарги будуть направлені конкретно проти авторів цих документів: помічника прокурора Авер’янова та дільничного Лисенка. На щастя, сьогодні в нас є більш потужні інструменти притягнення до відповідальності злочинців від влади та репресивної машини МВС та прокуратури»_ - заявив один з учасників подій під «Прометеєм», журналіст **Андрій Качор.**

В свою чергу **Аліна Дяченко** нагадала, що дане розслідування знаходиться під особистим контролем омбудсмена Лутковської: _«У зв’язку з отриманням цих постанов ми повторно звернемось до Уповноваженої з прав людини, де зазначимо, що місцеві міліція та прокуратура просто «зливають» резонасну справу, спускаючи її «на гальмах». Окрім того, ми сподіваємось на підтримку в цьому питанні новообраного народного депутата від Броварів Павла Різаненка: ми плануємо звернутися до парламентаря, аби ця справа була винесена на найвищий рівень і вже Верховна Рада України дала свою оцінку свавіллю броварських правоохоронців та посадовців. Також ми не виключаємо звернень з цього приводу до міжнародних правозахисних організацій»_ - зазначила журналістка «Маєш право знати».

«МПЗ» уважно стежитиме за розвитком подій.
