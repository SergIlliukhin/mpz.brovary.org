---
title: "Страйкарі «Чистих матеріалів» просять втрутитися у конфлікт США"
date: 2013-02-18
author: 
  username: "trydence"
  display_name: "Дмитро Карпій"
categories: 
  - "aktsiyi-zahodi"
tags: 
  - "ambasada"
  - "atashe"
  - "vibir-redaktsiyi"
  - "vtruchannya"
  - "kiyiv"
  - "noyeviy"
  - "novini"
  - "piket"
  - "posolstvo"
  - "robocha-grupa"
  - "sikorskogo"
  - "simutin"
  - "smirnov"
  - "strayk"
  - "ssha"
  - "chisti-materiali"
---

[![Image00039](https://mpz.brovary.org/wp-content/uploads/2013/02/Image000393.jpg)](https://mpz.brovary.org/wp-content/uploads/2013/02/Image000393.jpg)**У п’ятницю, 15 лютого, страйкарі ТОВ «Чисті матеріали» провели мирне [пікетування](https://mpz.brovary.org/15-lyutogo-brovarski-straykari-piketuvatimut-posolstvo-ssha/) посольства США у Києві.** Робітники висловили вимогу вплинути на власника підприємства, громадянина США, **Родіона** **Могилевського,** щоб він відновив переговори між адміністрацією та страйковим комітетом, а також попросили надіслати на переговори представника посольства. Американська сторона з розумінням поставилась до вимог та висловила підтримку, пообіцявши сприяти вирішенню питання. А вже після проведення пікетування робочій групі у складі страйкарів та керівництва ТОВ "Чисті матеріали" таки вдалося зібратися того ж дня та навіть вирішити одне з декількох важливих питань.

**Звернення до посольства США**

Учасники акції, розташувавшись на розі вулиць Жабаєва та Сікорського, зачитали вимогу до посольства. Працівники, вдягнені у робочий спецодяг, тримали у руках національні синьо-жовті прапори та промовисті плакати.

[![Image00015](https://mpz.brovary.org/wp-content/uploads/2013/02/Image000152.jpg)](https://mpz.brovary.org/wp-content/uploads/2013/02/Image000152.jpg)

 [![Image00016](https://mpz.brovary.org/wp-content/uploads/2013/02/Image000161.jpg)](https://mpz.brovary.org/wp-content/uploads/2013/02/Image000161.jpg) [![Image00018](https://mpz.brovary.org/wp-content/uploads/2013/02/Image000182.jpg)](https://mpz.brovary.org/wp-content/uploads/2013/02/Image000182.jpg)

[![Image00019](https://mpz.brovary.org/wp-content/uploads/2013/02/Image00019.jpg)](https://mpz.brovary.org/wp-content/uploads/2013/02/Image00019.jpg) [![Image00020](https://mpz.brovary.org/wp-content/uploads/2013/02/Image000202.jpg)](https://mpz.brovary.org/wp-content/uploads/2013/02/Image000202.jpg)

> _ВИМОГА! Вимога учасників заходу – вплинути на власника ТОВ «Чисті матеріали» Родіона Могилевського, громадянина США з метою відновлення переговорів між власником та Страйковим комітетом, а також надіслати на переговори представника Посольства як гаранта його чесності і прозорості._
> 
> _Відсутність Колективного та Трудового договорів, занижені заробітні плати, відсутність виплат у святкові, вихідні дні та нічний час, встановлення незаконних штрафів, порушення санітарних умов праці та використання не ліцензованого обладнання призвели до страйку робітників компанії. Страйк триває вже декілька тижнів._
> 
> _Страйковий комітет вважає, що така свідома позиція Родіона Могилевського псує імідж США та американських інвестицій. Родіон Могилевський не виконав жодної вимоги робітників та відмовився від переговорів із страйковим комітетом. Сподіваємося, що Посольство США допоможе інвестору дотримуватися світових стандартів організації виробництва та праці._

Депутат Броварської міської ради **Роман Сімутін**, взявши слово перед пікетувальниками, згадав про тиск на робітників з боку підприємства та жахливі умови праці. Водночас, він висловив сумнів, що на суміжному підприємстві у США, яким володіє Родіон Могилевський, так само відбувається безчинство щодо працівників. За його словами, іноземець поводить себе в Україні як рабовласник і феодал. Депутат закликав боротися за права так, як свого часу боровся за них Тарас Шевченко.

[![Image00034](https://mpz.brovary.org/wp-content/uploads/2013/02/Image000341.jpg)](https://mpz.brovary.org/wp-content/uploads/2013/02/Image000341.jpg)

Депутат Київської обласної ради **Юрій Ноєвий** висловив сподівання, що американці не стануть «покривати» власника підприємства. На його думку, імідж та репутація для цієї країни важливіші за одного нечесного підприємця. Також депутат повідомив, що минулого дня мав телефонну розмову з Могилевським. За словами Ноєвого, власник підприємства назвав дії страйкарів «неправильними» та повідомив, що вони «мають вибачитися». Депутат назвав юридичну, економічну та екологічну позицію власника «нульовою».

[![Image00037](https://mpz.brovary.org/wp-content/uploads/2013/02/Image000372.jpg)](https://mpz.brovary.org/wp-content/uploads/2013/02/Image000372.jpg)

Тим часом до мітингарів вийшов представник посольства, який вислухав вимоги страйкарів.

[![Image00041](https://mpz.brovary.org/wp-content/uploads/2013/02/Image00041.jpg)](https://mpz.brovary.org/wp-content/uploads/2013/02/Image00041.jpg)

Ноєвий, окресливши проблематику, заявив, що активісти готові йти на загострення конфлікту, якщо США не реагуватиме. Депутат заявив, що в такому разі залучатиме ім’я Сполучених Штатів, перш за все у політичному та інформаційному планах. Він висловив готовність ще не раз пікетувати посольство з більшою кількістю протестувальників.

[![Image00046](https://mpz.brovary.org/wp-content/uploads/2013/02/Image00046.jpg)](https://mpz.brovary.org/wp-content/uploads/2013/02/Image00046.jpg)

У свою чергу представник амбасади висловив розуміння та підтримку страйкарям у їхньому прагненні відстоювати свої права. Він прийняв вимоги, копію проекту колективного договору та, взявши контакти активістів, пообіцяв передати папери особисто аташе з торгівлі.

[![Image00059](https://mpz.brovary.org/wp-content/uploads/2013/02/Image00059.jpg)](https://mpz.brovary.org/wp-content/uploads/2013/02/Image00059.jpg)

Ноєвий також зауважив, що у зв’язку з тим, що органи місцевого самоврядування дуже повільно реагують на конфлікт, вони були змушені долучити до процесу парламентські політичні партії. Однак, жодних політичних вимог вони не висувають.

> Нагадаємо, що після [останнього зібрання](https://mpz.brovary.org/trivali-podiyi-navkolo-chistih-materialiv-ne-prinosyat-suttyevih-rezultativ/) колективу підприємства 13 лютого, **Сергій Кузьменков**, директор підприємства, проігнорував пропозицію призначити дату наступного засідання робочої групи. Страйкарі склали вимогу провести засідання наступного дня та повідомили про це керівника «Чистих матеріалів». На зібрання сторона дирекції не з’явилася, що робітники сприйняли як чергове затягування, вирішивши до вирішення конфлікту долучити ще одну сторону – США.

**Засідання робочої групи**

Як повідомив «Маєш право знати» голова страйкового комітету **Микола Смірнов**, Сергій Кузьменков через міського голову Ігоря Сапожка пообіцяв з’явитися на засідання робочої групи у п’ятницю. На здивування страйкарів, воно таки відбулося.

За словами активістів, під час засідання вдалося узгодити виплату робітникам, що працюють у вихідні та робочі дні, надбавок у розмірі 20%. Водночас, сторони не дійшли згоди щодо питань щорічної індексації оплати праці (підвищення зарплатні через інфляцію) та визначення прозорої формули нарахування заробітньої плати.

Як повідомив Смірнов,  наступні основні збори домовились провести у вівторок, 19 лютого. Однак, попередні збори робочої групи бухгалтери підприємства погодились провести лише у понеділок, мотивуючи вихідними, хоча страйкарі наполягали на суботі. Робітники вважають це черговим затягуванням процесу з боку адміністрації.
