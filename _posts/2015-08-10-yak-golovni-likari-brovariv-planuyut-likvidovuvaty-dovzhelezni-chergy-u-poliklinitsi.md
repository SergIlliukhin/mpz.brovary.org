---
title: "Як головні лікарі Броварів планують ліквідовувати довжелезні черги у поліклініці?"
date: 2015-08-10
author: 
  username: "yschenko"
  display_name: "Ірина Ющенко"
categories: 
  - "rozsliduvannya"
  - "brovary"
tags: 
  - "bagnyuk"
  - "brovary"
  - "brovarska-likarnya"
  - "btsl"
  - "vibir-redaktsiyi"
  - "novini"
  - "chergy-v-likarnyah"
coverImage: "wp-content/uploads/2015/07/Image000051.jpg"
---

**Цьогорічне літо «балує» людей своїми несподіванками: різкий перехід від високих температур до низьких і навпаки – неабиякий стрес для організму, тож навіть у теплу пору року під кабінетами до «вузьких» спеціалістів у броварській  поліклініці вишикувалися довжелезні черги. Найпопулярніші лікарі – невропатолог, кардіолог, травматолог, хірург, ЛОР, ну і, звісно, пальму першості тримає обов'язковий для всіх кабінет флюорографії. У кілометрових чергах до цих спеціалістів та кабінетів стоять як пенсіонери та абітурієнти, так і люди, котрі змушені відпрошуватися з роботи, щоб пройти обстеження чи отримати консультацію. Серед броварчан дедалі більше росте невдоволення: люди нарікають на таку вкрай незадовільну організацію прийому пацієнтів. Головний лікар Броварської ЦРЛ Валентин Багнюк та головний лікар Центру первинної медико-санітарної допомоги Ігор Кравцов визнають наявність проблеми та мають рецепт, як боротися  з чергами. Щоправда, у кожного з них цей рецепт свій.**

До травматолога, як і до хірурга, ЛОРа, кардіолога та в кабінет флюорографії - о 12-й годині дня "кілометрова" черга. Травматологів на прийомі два: один приймає з 8:00 до 14:00, інший має працювати з 12:00 до 16:00. Має - однак один лікар у відпустці, тож усі, хто встиг узяти талончики (о 10-й годині їх уже не було), вишикувалися в довжелезну чергу до одних дверей.

\[caption id="attachment\_43023" align="aligncenter" width="600"\][![Черги в лікарні](https://mpz.brovary.org/wp-content/uploads/2015/07/Image000032.jpg)](https://mpz.brovary.org/wp-content/uploads/2015/07/Image000032.jpg) Черга в кабінет травматолога\[/caption\]

[![черги в лікарні](https://mpz.brovary.org/wp-content/uploads/2015/07/Image000012.jpg)](https://mpz.brovary.org/wp-content/uploads/2015/07/Image000012.jpg)

Скільки талонів видали до травматолога, в реєстратурі не зізнаються - кажуть, таємниця. Запевняють, якщо є люди, лікар прийме і без талонів. Яким чином цей папірець, на якому навіть не вказано номер черговості й час прийому лікаря, дозволяє тримати чергу та контролювати кількість відвідувачів – сказати складно.

[![Черги в лікарні](https://mpz.brovary.org/wp-content/uploads/2015/07/Image000022.jpg)](https://mpz.brovary.org/wp-content/uploads/2015/07/Image000022.jpg)

Тож щоб потрапити на прийом до того ж травматолога, треба вистояти в «живій» черзі інколи не одну годину. Та й це не гарантує, що ви ввійдете в кабінет згідно зі своєю чергою, адже досить часто напролом ідуть «свої» або ті, яким лише «тільки папірець підписати».

Травматолог журналісту не радий - працює один за двох, тож часу катастрофічно немає, щоб говорити про черги – потрібно їх якнайшвидше «анульовувати». Тому від коментарів відмовляється і відправляє до свого безпосереднього «начальства» - керівника консультативно-діагностичного центру (поліклініки) - **Наталії Дєдушової**. Пані Наталя на запитання про причини великих черг до окремих лікарів також відмовчується і відправляє нас до найвищої інстанції - головного лікаря Броварської ЦРЛ **Валентина Багнюка**.

Як каже головний лікар, великий наплив людей у літню пору - далеко не єдина і не основна причина черг у лікарні, адже до кабінетів кардіолога, невропатолога, ЛОРа, травматолога, хірурга люди стоять протягом усього року. Виною є медична реформа, яка й наробила мешканцям нашого міста чимало клопоту, - переконаний Валентин Багнюк. Бровари незаплановано потрапили до переліку міст з реалізації пілотного проекту медичної реформи. Зроблена в спосіб «косо-криво, аби живо», щоб вислужитися перед екс-прем'єр-міністром Азаровим, медична реформа за півтора роки так і не принесла Броварам ніяких вагомих позитивних змін, - вважає Валентин Віталійович. У результаті броварська лікарня задихається, адже немає належної роботи ні швидкої допомоги, ні первинної ланки, - бідкається головний лікар: _«Мільйони гривень йдуть лише на утримання роздутого штату первинної ланки, а придбати ліків для хворих немає за що. Якщо в 2011 році на ліки з державного бюджету було виділено 9 млн грн, то в 2015 році  -  всього 5 млн грн»_. Валентин Багнюк переконаний: якби люди довіряли сімейним лікарям, то не оминали б їх, перш ніж потрапити до вузького спеціаліста. Тому за 5 місяців поточного року 60% звернень у лікарню - це самозвернення: люди прийшли до вузького спеціаліста не по направленню від сімейного лікаря, як це мало б бути (таких лише 5% хворих). _«Це говорить про те, що система первинної медицини в Броварах не працює»_, - резюмує головний лікар ЦРЛ.

І озвучує «рецепт» боротьби з великими чергами в поліклініці: зарплату сімейним лікарям потрібно платити по зверненнях, а не по набраних на папері пацієнтах. Це буде для них чудовим стимулом, щоб проводити серед населення роз'яснювальну роботу та підвищувати свій кваліфікаційний рівень.

\[caption id="attachment\_43024" align="aligncenter" width="600"\][![Черги в лікарні](https://mpz.brovary.org/wp-content/uploads/2015/07/Image000042.jpg)](https://mpz.brovary.org/wp-content/uploads/2015/07/Image000042.jpg) Черга в кабінет флюорографії\[/caption\]

Головний лікар Центру первинної медико-санітарної допомоги **Ігор Кравцов** з таким висновком не згодний. _«Люди до сімейних лікарів йдуть,_ - стверджує другий головний лікар, - _просто треба ще трішки часу, бо не всі знають як, згідно із законом, потрібно робити. До сімейного лікаря обов'язково мають звертатися ті, які вперше відчули якісь проблеми з боку серцево-судинної чи неврологічної систем. Оминути його можуть лише ті хворі, котрі вже перебувають на обліку у вузького спеціаліста»_. Однак люди закону не знають, каже лікар, і роблять усе «по накатаній»: при появі тривожних симптомів чи скарг – відразу йдуть до «вузького» спеціаліста. А там же з кабінету не виженуть. До сімейного лікаря люди переважно приходять лише тоді, коли потрібен лікарняний. А черг би не було, якби лікарі й справді працювали в дві зміни, - переконаний Кравцов. Якщо ж у травматолога «гаряча пора», радить «перекинути» на прийом лікарів зі стаціонару.

Ігор Кравцов вважає, що на [сайті](http://brovmedcentr.in.ua/) Центру первинної медико-санітарної допомоги ведуть серед населення достатню пропаганду, та більшість пацієнтів із комп'ютером «не дружать», а газет, які б широко висвітлювали роботу первинного центру, в місті та районі немає, радіо не працює. Як вихід із ситуації, що склалася, пропонує свій «рецепт» боротьби із великими чергами: переглянути штатний розпис і взяти на роботу лікарів-консультантів вузьких спеціальностей, які у визначені дні вестимуть прийом у амбулаторіях разом із сімейними лікарями. Це головний лікар ЦПМСД планує зробити на осінь. У такий спосіб хоче розвантажити спеціалістів, до яких великі черги у лікарні. Крім того, це буде зручніше для пацієнтів, адже амбулаторії розташовані поблизу місця їх проживання.

> Поки що обидва головні лікарі Броварів так і не знайшли єдиного рецепта, щоб позбутись головного "недуга" броварських поліклінік - довжелезних черг. А от в Тернополі, наприклад, це питання вже вирішили. Тернопільська міськрада на сесії виділила 99 тис. грн на впровадження єдиної комп’ютеризованої системи електронної черги для пацієнтів у медичних закладах міста, де пацієнт зможе дізнатися графік роботи та записатися на прийом до лікаря онлайн. Також хочуть сформувати електронну реєстратуру, яка полегшить обслуговування пацієнтів у медичних закладах та  зменшить «живі черги» під дверима до лікарів.

**Фото - автора**
