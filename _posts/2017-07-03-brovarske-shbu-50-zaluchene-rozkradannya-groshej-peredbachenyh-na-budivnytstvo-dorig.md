---
title: "«Броварське ШБУ № 50» залучене до розкрадання грошей, передбачених на будівництво доріг"
date: 2017-07-03
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "asfalt"
  - "brovary"
  - "brovarske-shbu-50"
  - "vibir-redaktsiyi"
  - "groshi"
  - "dorogi"
  - "kiyiv"
  - "koruptsiya"
  - "koshty"
  - "novini"
  - "rozkradannya"
  - "sud"
  - "shemy"
  - "femida"
coverImage: "wp-content/uploads/2017/07/Doroga-ukladalnyk-kotok-asfalt-remont.jpg"
---

**Службові особи корпорації «Київавтодор» запровадили механізм розкрадання грошових коштів, які виділяються на будівництво, експлуатацію, утримання, капітальні і поточні ремонти автошляхів столиці та пов'язані з цим витратами. Схема втілювалась із залученням переможців тендерних закупівель, які проводив «Київавтодор», зокрема із залученням ПрАТ «Броварське шляхово-будівельне управління № 50». Таких висновків у ході досудового розслідування дійшов Печерський районний суд Києва, йдеться в [ухвалі](http://www.reyestr.court.gov.ua/Review/67046324) Феміди.**

Як встановив суд, схема була втілена шляхом придбання робіт за завищеними цінами. У подальшому різницю перераховували на рахунки суб'єктів підприємницької діяльності з ознаками фіктивності. А далі гроші переводили у готівку та привласнювали. «_Таким чином, службові особи КК «Київавтодор» спільно із посадовими особами ПП «Київшляхбуд», ТОВ «Будівельна компанія Ексадор» та ТОВ «Ростдорстрой», в результаті проведення вищевказаних фінансових операцій привласнили державних коштів на суму понад **185 млн. грн.**_**»,** - зазначено в ухвалі Феміди.

> Про пов'язаність компанії ПрАТ «Броварське шляхово-будівельне управління № 50» із корупцією повідомляють не вперше. Так у 2013 році видання «Наші гроші» у власних розслідуваннях [зазначало](http://nashigroshi.org/2013/04/30/demishkan-i-joho-komandos/), що за часів Януковича фірма була задіяна у відповідних махінаціях. А в березні цього року «Схеми» розповіли про [оборудки](https://www.radiosvoboda.org/a/28400623.html) із ремонтом доріг у Києві, до яких причетне приватне підприємство із Броварів.
> 
> <iframe src="https://www.youtube.com/embed/ISrxwcGVR88" width="560" height="315" frameborder="0" allowfullscreen="allowfullscreen"></iframe>

За результатами розгляду, суддя задовольнив клопотання представника Генеральної прокуратури України про призначення проведення позапланової перевірки в рамках уже відкритого кримінального провадження. Прокуратура вбачає у справі ознаки злочину за **ч. 5 ст. 191** (привласнення, розтрата майна або заволодіння ним шляхом зловживання службовим становищем), **ст. 209** (відмивання доходів, одержаних злочинним шляхом») і **ст. 212** (ухилення від сплати податків і зборів) Кримінального кодексу України.

Слід зазначити, що минулоріч ПрАТ «Броварське шляхово-будівельне управління № 50» було лідером із [отримання бюджетних коштів](https://mpz.brovary.org/hto-otrymuye-najbilshe-koshtiv-vid-upravlinnya-zhkg-v-brovarah/) через управління житлово-комунального господарства Броварської міської ради. За 2016 рік підприємству надійшло **8, 881 млн. грн.** за капітальні та поточні ремонти доріг і міжбудинкових проїздів у Броварах.

«Броварське БШБУ № 50» існує на ринку вже декілька десятків років, працює у сфері будівництва та реконструкції доріг як в Україні, так і за кордоном, має потужну базу. За інформацією ЗМІ, три чверті компанії [належать](https://www.radiosvoboda.org/a/28400623.html) **Віктору Гавриленку**, який є [громадянином Російської Федерації](http://nashigroshi.org/2013/04/30/demishkan-i-joho-komandos/).
