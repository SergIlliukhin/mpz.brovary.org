---
title: "Пожежа в центрі Броварів: із одноповерхової будівлі люди виплигували з вікон"
date: 2015-12-10
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "komunalna-vlasnist"
  - "novini"
  - "orenda"
  - "pozhezha"
---

**Уночі з 8 на 9 грудня згоріло вщент одноповерхове приміщення, що знаходилося за адресою вул. Чернігівська, 7 (через дорогу від магазину «Тандем», за будинком 8-Б, що по бульв. Незалежності). Як стверджують очевидці пожежі, хоча приміщення було нежитлове, мешканці у ньому все ж були. Чи мали вони якесь відношення до пожежі та що планувалося  розмістити в закинутій будівлі, з’ясовували наші журналісти.**

 _«Повідомлення про пожежу ми отримали 9 грудня о 2:51. На місце події 4 пожежні машини прибули о 3-й ночі. По прибуттю ми побачили, що одноповерхова дерев’яна будівля, обложена цеглою, горить по всій площі. Спільними зусиллями ліквідувати вогонь вдалося за півтори години»,_  - розповів нашому виданню начальник Броварської пожежної частини 56-ДПРЧ ГУ ДСНС України в Київській області **Микола Вакуленко.**

[![пожежа](https://mpz.brovary.org/wp-content/uploads/2015/12/13.jpg)](https://mpz.brovary.org/wp-content/uploads/2015/12/13.jpg)

[![пожежа](https://mpz.brovary.org/wp-content/uploads/2015/12/72.jpg)](https://mpz.brovary.org/wp-content/uploads/2015/12/72.jpg)

Пані **Любов,** котра живе в будинку навпроти – на вул. Кирпоноса, 13-А, одна з багатьох, яка тієї ночі телефонувала на 101. Жінка каже, що тліло в споруді ще з 2-ї години ночі, а о третій будівля запалала, як свічка. Пожежні машини довго не могли дістатися до місця призначення, бо не знали, з якого боку заїхати. Тож поки прибули та поки пожежники відшукали гідранти для води, запасу якої не вистачило, споруда вся і згоріла. Дивом не зайнялися сусідні багатоповерхівки, що розташовані практично впритул.

[![пожежа](https://mpz.brovary.org/wp-content/uploads/2015/12/32.jpg)](https://mpz.brovary.org/wp-content/uploads/2015/12/32.jpg)

[![пожежа](https://mpz.brovary.org/wp-content/uploads/2015/12/101.jpg)](https://mpz.brovary.org/wp-content/uploads/2015/12/101.jpg)

За словами очевидців, із палаючого будинку через вікна рятувалися погорілці –  бомжі та місцеві наркомани, які вже давно облюбували і «обжили» закинену будівлю. _«Це була добротна, хоча і старенька  споруда, -_ розповідає пані Любов. - _Опустіла вона два роки тому: будівельна організація, яка довгий час тут розміщувалася, переїхала в інше місце. Відтоді будинок і безхазяйний»._  Хоча назвати згорілу споруду в центрі міста «безхазяйною» не можна: перебувала вона на балансі ЖЕК №1, а Броварський міський центр первинної медико-санітарної допомоги [орендував](https://mpz.brovary.org/upravlinnya-komunalnoyi-vlasnosti-zdast-v-orendu-10-prymishhen-v-brovarah/) ці 202,2 квадратів комунальної власності громади. _«Щоб розвантажити центральну лікарню, ми планували перенести в цю будівлю діагностичний центр або невідкладну допомогу,_ -  розповідає  головний лікар Центру первинної медико-санітарної допомоги **Ігор Кравцов**. – _Однак  споруда була стара, потребувала для ремонту значної суми, а необхідних коштів не було, тому і пустувала»._

[![пожежа](https://mpz.brovary.org/wp-content/uploads/2015/12/62.jpg)](https://mpz.brovary.org/wp-content/uploads/2015/12/62.jpg)

[![пожежа](https://mpz.brovary.org/wp-content/uploads/2015/12/52.jpg)](https://mpz.brovary.org/wp-content/uploads/2015/12/52.jpg)

Чому власники будівлі та орендатори не дивилися за спорудою і допустили, що вона перетворилася на пристанище для бомжів і наркоманів, яке постійно наражало на небезпеку мешканців сусідніх будинків, – невідомо.

**Фото - автора**
