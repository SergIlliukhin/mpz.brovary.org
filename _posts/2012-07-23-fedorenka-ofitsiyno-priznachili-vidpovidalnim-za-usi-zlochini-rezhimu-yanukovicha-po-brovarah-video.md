---
title: "Федоренка офіційно призначили відповідальним за злочини режиму Януковича по Броварах. ВІДЕО"
date: 2012-07-23
categories: 
  - "kolonka-avtora"
tags: 
  - "partiya-regioniv"
  - "fedorenko"
---

[![](https://mpz.brovary.org/wp-content/uploads/2012/07/z_73d835c5.jpg "федоренко-чемпіон!")](https://mpz.brovary.org/wp-content/uploads/2012/07/z_73d835c5.jpg)21 липня на з’їзді Київської обласної організації Партії регіонів Сергія Федоренка [офіційно висунули кандидатом в парламент](https://mpz.brovary.org/partiya-regioniv-ofitsiyno-visunula-sergiya-fedorenka-kandidatom-u-narodni-deputati-po-mazhoritarnomu-okrugu-97/) від Броварського виборчого округу.

Все дуже логічно. Партія, яка бере участь у виборах, як правило висуває від себе кандидатом персону, котра найкраще виражає партійну лінію та позицію й може найбільш гідно представляти політичну силу та її виборців в органах влади. Кандидат від партії – це її найкращий представник, фаворит і флагман. Відтак цей кандидат не лише має бути уособленням партії, а й несе усю відповідальність за дії та позицію партії на будь-якому рівні.

Виходить так, що особистий масажист Азарова виявився найбільш гідним представником партії влади від Броварів, Баришівки та Березані – саме ці населені пункти входять в 97-ий округ, від якого збирається йти в парламент Федоренко. Найбільшу довіру та повагу від президентської партії у Броварах заслужив розкрадач паркових земель, узурпатор броварських басейнів та голова земельної комісії в місті, яке славиться на всю країну шахрайськими схемами з дерибану землі.

Здавалося б – якийсь нонсенс. Проте насправді – нічого дивного. Дії Федоренка та його поплічників якнайкраще відтінюють усіх членів Партії регіонів. В політичної сили, основними принципами діяльності якої є насилля над громадянами, грабунок бюджетів і комунальної власності, брехня в підконтрольній пресі та придушення свободи слова найкращим представником має бути найбільш «отпєтий» - тоді «все буде Донбас» і «по понятіям». І Федоренко дуже гармонійно виглядає в такій ролі.

Проте крім усього іншого, масажиста Азарова відсьогодні можна офіційно вважати відповідальним за все те беззаконня, що його творить режим Януковича та Партія регіонів.

\-          За реставрацію політичних репресій.

\-          За небачену досі корупцію.

\-          За міліцейський «безпрєдєл», мовчання прокуратури і продажність судів.

\-          За знущання над пенсіонерами, «чорнобильцями», «афганцями» та підприємцями.

\-          За закони, що розколюють країну і відправляють державну мову в гетто.

\-          За придушення мирних мітингів, знищення малого і середнього бізнесу та поновлення цензури в пресі.

\-          І ще за безліч гріхів, котрі руйнують державу і які українці ніколи не пробачать «регіоналам».

Відсьогодні Сергій Федоренко, як «коронований» режимом – офіційна «передвиборча мішень» для усіх активних громадян, котрим не треба вже пояснювати, куди веде країну Партія регіонів, особисто Віктор Федорович та його ставленики на місцях.

На останок – коротке відео зі свята «регіоналів», де Федоренко, радіючи новому статусу, кумедно пританцьовує зі ще одним висуванцем від ПР, вічно юним орлом Михайлом Поплавським.

<iframe src="http://www.youtube.com/embed/mu7lzbgwzNg" frameborder="0" width="420" height="315"></iframe>
