---
title: "Що їдять наші діти в школах та садках?"
date: 2016-03-14
categories: 
  - "kolonka-avtora"
---

Як вже відомо, на разі в Броварах є вакантною посада начальника Управління освіти і науки Броварської міської ради. З цього приводу депутати та активісти ініціюють проведення громадських слухань та обговорень, щоб визначити пріоритети в стосунках нового очільника із закладами освіти.

Важливими тезами для обговорення є якість навчально-виховного процесу, взаємовідносини з викладацьким складом, та те, на що я хотів би звернути особливу увагу, а саме: харчування в шкільних та дошкільних установах міста.

 

Чому хворіють наші діти ?

Я думаю, це питання турбує всіх батьків. Причин багато: забруднене повітря, недотримання режиму, нові штами вірусів, неякісна вода та продукти. Помолодшали такі хвороби серед дітей, як цукровий діабет, ожиріння. З кожним роком все більше малюків страждає від алергічних реакцій різного типу. Статистика МОЗ невтішна: протягом останнього 5-річчя поширеність цих захворювань у дітей віком від 6-17 років невпинно зростає. Основним фактором впливу на їх розвиток, є якраз споживання незадовільної їжі та напоїв.

На сьогоднішній день в Україні склалась абстрактна ситуація з контролем якості виробництва продовольчих товарів. Стара структура була ліквідована, нова Держпродспоживслужба знаходиться в процесі формування. До того ж відповідальність за якісний склад виготовленої сировини зараз несуть самі виробники.

Ні для кого не секрет, що значна частина молочної продукції на прилавках магазинів на 50 – 60 % складається не з молока. Ковбасні вироби в кращому випадку містять лише 5- ту частину м’яса. А що тоді говорити про так звані трансжири, які додаються в кондитерські вироби, випічку, масло тощо.

![clip_image002](https://mpz.brovary.org/wp-content/uploads/2016/03/clip_image002.jpg)

Тому, я вважаю, що в тендерних закупівлях продуктів харчування для броварських шкіл та садочків найголовнішим критерієм має бути співвідношення якості та об’єктивної ціни. Адже слово «морква» в таблиці програми державних закупівель ProZorro залишається лише буквами на папері, і її не скуштуєш на смак. Можна закупити дрібні побиті овочі з Китаю, а можна – українські, вирощені з додаванням мінімальної кількості мінеральних добрив. Можна замовляти не пакетоване молоко сумнівної якості, а більш натуральне з фермерських господарств, яких, принаймні, в Броварському районі достатньо.

Шановні! Альтернативи є! Давайте шукати шляхи вирішення! Ми граємо в небезпечну гру зі здоровям наших дітей, нашого майбутнього. Хочеш змінити світ — починай з себе.
