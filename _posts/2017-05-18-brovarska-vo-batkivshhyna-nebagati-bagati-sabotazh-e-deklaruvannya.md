---
title: "Броварська ВО «Батьківщина»: небагаті багаті і саботаж е-декларування"
date: 2017-05-18
author: 
  username: "pravoZnaty"
  display_name: "Маєш право знати"
categories: 
  - "rozsliduvannya"
  - "vlada"
tags: 
  - "batkivshhina"
  - "belskyj"
  - "bmr"
  - "brovary"
  - "brovarska-miska-rada"
  - "vibir-redaktsiyi"
  - "deklaratsiyi"
  - "deklaruvannya"
  - "deputati"
  - "dudko"
  - "e-deklaratsiyi"
  - "e-deklaruvannya"
  - "novini"
  - "sabotazh"
  - "timoshenko"
  - "tyutyunnyk"
---

**У броварському міському осередку фракції ВО «Батьківщина» на сьогоднішній день перебуває троє осіб. Аналізуючи е-декларації двох із них, можна зробити висновок, що чоловіки не мають свого бізнесу, не володіють цінними паперами чи нематеріальними активами. Водночас, якщо в сім’ї лідера фракції Бориса Дудка відносно багато задекларованих автомобілів, земельних ділянок та іншої нерухомості, то в родини «рядового» члена списку Андрія Тютюнника є одна або дві квартири у Броварах. Тим часом, декларація третього «батьківщинівця» Сергія Бельського до сьогоднішнього дня не з’явилась на сайті Національного бюро запобігання корупції.**

Очільник фракції ВО «Батьківщина» у Броварській міській раді **Борис Дудко** вніс у свою [декларацію](https://public.nazk.gov.ua/declaration/a61779bb-574d-4dbd-9465-5d9727b58788) аж **8** одиниць автотранспорту. Родина володіє трьома легковиками **Daewoo Lanos** та трьома автобусами **Богдан-3933** – усі транспортні засоби 2003 року випуску. Також дружині Ользі належать легкові автомобілі **SEAT León** 2005 року та **Honda** **CR-****V** 2008 року. Як зазначено на офіційному [сайті виробника](https://honda.ua/ua/cars/honda_crv_2015/opisanie_modeli/) «Хонди», сьогодні нова така машина в Україні має коштувати **30 500 дол. США**.

\[caption id="attachment\_68601" align="aligncenter" width="600"\][![](https://mpz.brovary.org/wp-content/uploads/2017/04/2-1.jpg)](https://mpz.brovary.org/wp-content/uploads/2017/04/2-1.jpg) Борис Дудко\[/caption\]

Серед нерухомого майна у Бориса та Ольги Дудко в Броварах немаленька земельна ділянка (**27 000 кв. м**), житловий будинок (**50 кв. м**) і квартира (**70 кв. м**). А також – дві земельні ділянки у Броварському районі: в Рожнах (**1100 кв. м**) і в Богданівці (**600 кв. м**).

У 2016 році, як зазначено в декларації, Борис Дудко заробив лише **18 622 грн** (1551 грн на місяць). Таку зарплатню депутат отримав за основним місцем роботи як головний інженер **ТОВ «Ангар-сервіс 777».** Згідно з єдиним державним реєстром юридичних і фізичних осіб, товариство займається виробництвом будматеріалів, будівництвом, інженерією, але основний вид діяльності – «складське господарство». Слід зазначити, що депутат не вказує жодних інших джерел прибутку - ані своїх, ані інших членів родини. Не зазначає і будь-яких грошових або нематеріальних активів, а також жодних корпоративних прав, власності в бізнесі тощо.

[Декларація](https://public.nazk.gov.ua/declaration/6cc6e508-3447-4eec-b713-1b7615b0fbb1) одного із наймолодших депутатів Броварської міської **Андрія Тютюнника** виглядає в рази скромнішою. Як і Борис Дудко, чоловік не декларує ані приватного підприємництва, ані акцій. У депутата зовсім немає автотранспорту та нерухомості. Однак «на рахунку» дружини Юлії є дві квартири у Броварах (по **53,7 кв. м**). Втім, оскільки в документі зазначені однакові площа і дата набуття у власність квартир, може мати місце помилкове дублювання інформації в декларації про один об’єкт.

\[caption id="attachment\_56849" align="aligncenter" width="600"\][![](https://mpz.brovary.org/wp-content/uploads/2016/06/sesiya-19.jpg)](https://mpz.brovary.org/wp-content/uploads/2016/06/sesiya-19.jpg) Борис Дудко та Андрій Тютюнник\[/caption\]

Андрій Тютюнник також задекларував фінансові доходи родини. Нагадаємо, за [інформацією](https://mpz.brovary.org/u-brovarskij-miskij-radi-z-yavyvsya-novyj-deputat-vid-batkivshhyny/) офіційного сайту ВО «Батьківщина», станом на травень 2016 року чоловік працював старшим продавцем у будівельному супермаркеті «Епіцентр». Згідно з декларацією, минулоріч на такій роботі він заробив **100 292 грн** (8357 грн на місяць) А дружина депутата, працюючи в комунальному підприємстві «Броваритепловодоенергія», отримала **69 122 грн**. Також у 2016 році Анатолій Тютюнник, ймовірно батько обранця, подарував своєму синові **30 000 грн.** у грошовому вигляді, а його дружині – **10 000 грн.** у не грошовій формі.

Декларація депутата від ВО «Батьківщина» і голови постійної комісії з гуманітарних питань **Сергія Бельського** на момент написання матеріалу **відсутня** і на офіційному сайті Національного бюро запобігання корупції, і на сайті волонтерського проекту «Декларації». Єдине, що відомо з відкритих джерел: обранець є [майстром спорту](http://horting.org.ua/node/40410) України з хортингу, [працює](http://brovary-rada.gov.ua/content/deputatskiy-korpus.html) тренером-викладачем у Броварській дитячій юнацькій спортивній школі управління освіти та науки, належить до керівних структур відповідних спортивних організацій.

\[caption id="attachment\_65440" align="aligncenter" width="600"\][![](https://mpz.brovary.org/wp-content/uploads/2017/01/24-pozachergova-sesiya-BMR_00104.jpg)](https://mpz.brovary.org/wp-content/uploads/2017/01/24-pozachergova-sesiya-BMR_00104.jpg) Сергій Бельський\[/caption\]

Нагадаємо, в Україні триває кампанія із декларування чиновників і місцевих депутатів. Останній термін подання декларацій спочатку був призначений на 1 квітня, але потім його продовжили до 1 травня для тих осіб, що подають е-декларацію вперше. Умисне неподання декларацій передбачає адміністративну та кримінальну відповідальність.

> Раніше «Маєш право знати» розповіло читачам про доходи і статки броварських осередків фракцій **«[Радикальної партії Ляшка](https://mpz.brovary.org/e-deklaruvannya-blysk-zlydni-brovarskoyi-fraktsiyi-radykalna-partiya-lyashka/)», «[Демальянсу](https://mpz.brovary.org/e-deklaruvannya-shho-zaroblyayut-brovarski-demalyansivtsi/)», [БПП «Солідарності»](https://mpz.brovary.org/e-deklaratsiyi-fraktsiyi-bpp-uspishni-pidpryyemtsi-ta-nebagati-pensionery/), «[Самопомочі](https://mpz.brovary.org/e-deklaruvannya-brovarska-fraktsiya-samopomich-obyednala-pidpryyemtsiv/)» та «[Укропу](https://mpz.brovary.org/e-deklaratsiyi-brovarskogo-ukropu-torgivlya-palnym-avtoperevezennya-budivnytstvo/)».**
