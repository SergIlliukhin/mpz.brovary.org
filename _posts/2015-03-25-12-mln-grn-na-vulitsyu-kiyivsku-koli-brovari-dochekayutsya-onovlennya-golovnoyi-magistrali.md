---
title: "12 млн грн на вулицю Київську: коли Бровари дочекаються оновлення головної магістралі?"
date: 2015-03-25
author: 
  username: "shako"
  display_name: "Тарас Шако"
tags: 
  - "brovary"
  - "viddil-kapitalnogo-budivnitstva"
  - "vibir-redaktsiyi"
  - "vulitsya-kiyivska"
  - "miska-programa-rekonstruktsiyi-magistralnih-vulits"
  - "novini"
  - "rekonstruktsiya-kiyivskoyi"
  - "troleybusna-liniya"
---

**[![київська розруха](https://mpz.brovary.org/wp-content/uploads/2015/03/kiyivska-rozruha.jpg)](https://mpz.brovary.org/wp-content/uploads/2015/03/kiyivska-rozruha.jpg)Вулицю, по якій так і не поїхав тролейбус, продовжать реконструювати. В цьому році на покращення Київської передбачено майже 12 мільйонів гривень з міського бюджету. «Маєш право знати» спробувало систематизувати всі витрати на магістральну вулицю за минулі роки та дізнатись, коли ж можна буде побачити та відчути результати реконструкції.**

Проектування та реконструкція однієї з найголовніших транспортних артерій Броварів вже встигли «з’їсти» немало мільйонів. Зокрема, під час сумнозвісного будівництва тролейбусної лінії.

Броварчани добре пам’ятають 2012 рік, коли вздовж Київської стояло безліч техніки, а один з кандидатів-мажоритарників обіцяв запустити тролейбус по розширеній магістралі вже найближчим часом. За інформацією джерел українського Forbes, на запуск тролейбуса зі столиці до Броварів тоді [планували витратити космічні півмільярда державних](https://mpz.brovary.org/forbes-ua-troleybusniy-marshrut-brovari-kiyiv-buduvatimut-2-5-roki-ta-za-zavishhenimi-tsinami/) гривень за 2, 5 роки.

У 2012 році «на тролейбус» з державного бюджету навіть виділили понад 130 мільйонів, частина з яких мала піти в тому числі і на реконструкцію Київської. Проте цих коштів [вистачило лише на оновлення одного кілометру дороги.](https://mpz.brovary.org/1-1-zamist-troleybusnoyi-liniyi-brovarchani-otrimali-zruynovani-vulitsi-i-povaleni-dereva/) А після бурхливого, але нетривалого розширення Київської будівельники відмовились продовжувати роботи через заборгованість по заробітній платі, залишивши після себе розруху обабіч шляху.

[![київська розруха](https://mpz.brovary.org/wp-content/uploads/2015/03/kiyivska-rozruha.jpg)](https://mpz.brovary.org/wp-content/uploads/2015/03/kiyivska-rozruha.jpg)

Вже у 2013 році, після програшу кандидата від «Партії регіонів» на виборах, тодішній губернатор-регіонал [Присяжнюк заявив](https://mpz.brovary.org/depo-troleybusnu-liniyu-brovari-kiyiv-u-2013-rotsi-ne-buduvatimut/), що коштів на тролейбусну лінію з держбюджету більше не буде.

Подальші транші виділялись уже з міського бюджету, а всі касові видатки проходили через «Міську програму будівництва та реконструкції магістральних вулиць м.Бровари на 2008-2015 роки».

«Маєш право знати» вирішило поцікавитись у влади, скільки і на які конкретно роботи витрачалися міські гроші на Київську в рамках цієї програми, а також скільки коштів держбюджету виділили та освоїли на реконструкцію вулиці у вказаний період.

Відділ капітального будівництва (ВКБ), головний розпорядник «тролейбусних» коштів, відмовився детально розписати, де реконструювали Київську за гроші держбюджету. У відділі зазначають, що на Київщині з кінця січня фінансова інспекція проводить ревізію фінансово-господарської діяльності. Так як документи на перевірці, надати інформацію – неможливо.

Водночас у ВКБ повідомили: **за період з 2007 по 2014 роки на реконструкцію Київської загалом освоєно понад 36 мільйонів гривень**:

- державного бюджету – 2, 5 млн. грн
- субвенцій державного бюджету – 13, 1 млн. грн
- місцевого бюджету – 19, 1 млн. грн
- спонсорських коштів – 1,5 млн. грн

\[caption id="attachment\_35047" align="aligncenter" width="440"\]![[Scanned]001 (9)](https://mpz.brovary.org/wp-content/uploads/2015/03/Scanned001-9.jpg) Відділ капітального будівництва зазначає, що 1 етап проектування та реконструкції Київської від об'їзної дороги до Розвилки профінансували з бюджетного фонду розвитку міста\[/caption\]

![[Scanned]001 (10)](https://mpz.brovary.org/wp-content/uploads/2015/03/Scanned001-10.jpg)

**Загальна вартість реконструкції вулиці Київської, як свідчить міська програма, складає** **60 мільйонів гривень**. У документі зазначено, що станом на 1 січня 2015 року в рамках програми освоєно 31, 2 млн.грн. Відділ капітального будівництва надав акт виконаних робіт з проектування, коригування та реконструкції вулиці Київської за минулі роки:

[![CCF25032015_00000 (1)](https://mpz.brovary.org/wp-content/uploads/2015/03/CCF25032015_00000-11.jpg)](https://mpz.brovary.org/wp-content/uploads/2015/03/CCF25032015_00000-11.jpg)

Відтак, **на завершення реалізації всього проекту потрібно ще близько 30 мільйонів і два роки часу**. Черговий транш у [майже 12 млн грн з міського бюджету](http://docs.pravo-znaty.org.ua/p22538/05.03.2015/1443-53-06), який затвердили депутати на сесії, має покрити витрати першої черги реконструкції головної магістралі міста. Завершення всіх робіт заплановане на кінець 2015 року.

[![реконкиїв](https://mpz.brovary.org/wp-content/uploads/2015/03/rekonkiyiv.jpg)](https://mpz.brovary.org/wp-content/uploads/2015/03/rekonkiyiv.jpg)

Скоро вибори до місцевих рад і знову влада виділяє мільйони на ремонт Київської. Місто добре пам'ятає виборчий 2012 рік, коли оновлення вулиці відбувалось більше на папері комунальних ЗМІ, аніж на самій дорозі. Тому у багатьох броварчан відчуття дежавю, адже попри те, що кошти виділені, відремонтована транспортна артерія міста знову може стати черговою невиконаною передвиборчою обіцянкою.
