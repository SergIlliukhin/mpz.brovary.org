---
title: "Біля гастроному «Тандем» на місці зрубаних дерев зводять чергову «наливайку»?"
date: 2013-09-23
tags: 
  - "vibir-redaktsiyi"
  - "virubka-derev"
  - "zrizannya-derev"
  - "mihaylov"
  - "novini"
  - "simutin"
  - "torgivelniy-kiosk"
  - "cherednik"
  - "sharapova"
---

**[![Кіоск біля Тандему](https://mpz.brovary.org/wp-content/uploads/2013/09/Kiosk-bilya-Tandemu.jpg)](https://mpz.brovary.org/wp-content/uploads/2013/09/Kiosk-bilya-Tandemu.jpg)П’ятачок поблизу гастроному на бульварі Незалежності, що раніше мав назву «Тандем», чим далі, тим більше позбавляється зелених насаджень й натомість «обростає» торгівельними павільйонами. Близько року тому там «виріс» кіоск з продажу квітів, нині ж металевим парканом обгородили ще один будмайданчик, де навесні незаконно спиляли кілька дерев. Мешканці будинку № 7 б'ють на сполох, а спроби кількох місцевих депутатів розібратись у ситуації несподівано вивели на слід їхнього "колеги" з міської ради. Схоже, що бурхлива будівельна активність на цьому місці «кришується» членом «регіоналівської» більшості, депутатом Олександром Михайловим.**

**800 грн штрафу за кожне зрізане дерево**

Ще 18 квітня мешканці багатоповерхівки на Незалежності, 7 прокинулись від звуків бензопил: під їхніми вікнами невідомі зрізали багаторічні дерева, які понад чверть століття тому висадили броварчани. На місце вирубки встигли прибути депутати міської ради **Роман Сімутін** та **Юрій Чередник**, котрі застали «лісорубів» прямо на «місці злочину». Виявилось, що замовником вирубки є  приватний підприємець **Наталія Миколаївна Шарапова**, яка орендує землю під кіоском, розташованим поруч. У 2010 році міська рада [продовжила їй термін користування](http://rizanenko.org/downloads/doc/rishennya/2010_rik/80_sesia/14.pdf) цією ділянкою на 7 років.

[![IMG_1353](https://mpz.brovary.org/wp-content/uploads/2013/09/IMG_1353.jpg)](https://mpz.brovary.org/wp-content/uploads/2013/09/IMG_1353.jpg)

Утім жодних документів, які б дозволяли спилювати дерева, у робітників на місці не виявилось. Натомість власники бензопил заявили, що депутатам «все пояснить» невідома особа, котра саме в той момент телефонувала та вимагала розмови з депутатами.

<iframe src="//www.youtube.com/embed/RsvC9bp9yy0" height="315" width="420" allowfullscreen frameborder="0"></iframe>

На їх подив , співрозмовницею виявилась не власниця кіоску Шарапова, а… **Нінель Михайлова** - матір депутата міської ради **Олександра Михайлова.** Михайлова-старша переконувала Сімутіна в тому, що «не варто» займатись питанням даних кіосків та дерев, при цьому стиль розмови пані Михайлової був далеким від ділового.

<iframe src="//www.youtube.com/embed/Y4WAffure7U" height="315" width="420" allowfullscreen frameborder="0"></iframe>

Однак агресивність матері депутата очікуваного для неї результату не дала. Оскільки дозволу на вирубку дерев у робітників не було, Сімутін та Чередник викликали представника спеціального відділу контролю за станом благоустрою та зовнішнім дизайном, який склав протокол по факту вирубки дерев. У результаті на Наталію Шарапову було накладено штраф за незаконну вирубку дерев – близько 800 гривень за кожне.

[![IMG_1358](https://mpz.brovary.org/wp-content/uploads/2013/09/IMG_1358.jpg)](https://mpz.brovary.org/wp-content/uploads/2013/09/IMG_1358.jpg)

**Мешканці проти нового "сусіда" та готові до радикальних дій**

Коли ж біля багатоповерхівки на місці зрізаних дерев виріс будівельний паркан, до справи взялись самі мешканці будинку, які організували ініціативну групу та планували вирішити долю паркану кардинально – шляхом негайного «громадянського демонтажу». Люди обурювалися, що і так потерпають від сусідства з цілодобовим магазином з продажу алкогольних напоїв та кафе «Стейк Хаус», де регулярно відбуваються п’яні скандали та бійки. Обидва заклади розташовані на першому поверсі будинку. Окрім цього, нічні відвідувачі гастроному та «наливайки» давно перетворили під'їзди багатоповерхівки на стихійні туалети, що також не особливо радує мешканців. Тому появу нової торгової точки у себе під вікнами люди сприйняли вкрай агресивно.

[![WP_20130916_002](https://mpz.brovary.org/wp-content/uploads/2013/09/WP_20130916_002.jpg)](https://mpz.brovary.org/wp-content/uploads/2013/09/WP_20130916_002.jpg)

[![DSC_1149](https://mpz.brovary.org/wp-content/uploads/2013/09/DSC_1149.jpg)](https://mpz.brovary.org/wp-content/uploads/2013/09/DSC_1149.jpg)

До людей прийшов депутат міської ради **Михайло Бабін**, обраний по даному округу, який закликав обурених людей тимчасово утриматись від різких дій, доки не буде вжито всіх заходів, аби спробувати вирішити питання в юридичній площині. Бабін направив депутатське звернення на ім’я міського голови **Ігоря Сапожка**, в якому закликав мера негайно розірвати договірні відносини між територіальною громадою та ФОП Шараповою Н.М., яка без дозволу зрізала зелені насадження, з подальшим демонтажем павільйону, якщо той встигнуть звести на місці незаконно спиляних дерев. Окрім того, на наступній сесії міської ради «ударівець» Бабін збирається підняти питання  про створення депутатської комісії, котра має вивчити всі дозвільні документи, надані ФОП Шараповій, а до того часу хоче домогтись заборони будь-яких дій за скандальним парканом.

_«Розмір цього павільйону дозволяє здійснювати там продаж алкогольних виробів, тому на даній невеликій території між житловими багатоповерхівками може постати ще одна «наливайка», яких тут і так перебір»,_ - розповів нашому журналісту депутат Михайло Бабін. _«Окрім того, будівельники перекрили водостік, який хоч якось рятував від затоплення двору. Що буде тепер – складно уявити. Тому агресивність мешканців будинку абсолютно зрозуміла. Наразі ще вдається їх стримувати від радикальний дій, але не впевнений, що це надовго»,_ - зауважив депутат.

[![DSC_1157](https://mpz.brovary.org/wp-content/uploads/2013/09/DSC_1157.jpg)](https://mpz.brovary.org/wp-content/uploads/2013/09/DSC_1157.jpg)

> Досі не до кінця зрозумілою залишається ситуація з причетністю до будівництва депутата Олександра Михайлова та його матері. Адже павільйон оформлений на Наталію Шарапову, яка, начебто, формально керує процесом вирубки дерев та зведенням паркану, проте по факту всі питання «розрулює» сімейством Михайлових. За нашою інформацією, Олександр Михайлов виходив на контакт мало не з усіма фігурантами конфлікту, намагаючись переконати кожного «лишити паркан в спокої» та не перешкоджати Шараповій споруджувати за ним чергову торгову точку.  Автор намагався зв’язатись з паном Михайловим, аби отримати його коментар з цього приводу, проте Олександр Михайлович не відповідає на наші дзвінки. У разі, якщо депутат таки погодиться прокоментувати дану ситуацію, "Маєш право знати" охоче надасть йому можливість висловити свою позицію на нашому інформаційному ресурсі.

Тим часом будівельні роботи за парканом тривають, а мешканці багатоповерхівки на Незалежності, 7 вичікують слушного моменту для «остаточного вирішення питання».

[![Кіоск біля Тандему](https://mpz.brovary.org/wp-content/uploads/2013/09/Kiosk-bilya-Tandemu.jpg)](https://mpz.brovary.org/wp-content/uploads/2013/09/Kiosk-bilya-Tandemu.jpg)
