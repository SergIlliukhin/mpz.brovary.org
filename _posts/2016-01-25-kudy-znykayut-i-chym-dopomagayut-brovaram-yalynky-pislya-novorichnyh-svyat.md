---
title: "Куди зникають і чим допомагають Броварам ялинки після новорічних свят?"
date: 2016-01-25
categories: 
  - "brovary"
  - "novyny"
tags: 
  - "brovary"
  - "energozberezhennya"
  - "novini"
  - "utylizatsiya-kp-brovary-blagoustrij"
  - "yalynky"
---

**Із завершенням новорічно-різдвяних свят, головний елемент декорацій - ялинка - стала непотребом, і з почесного місця в кімнаті передислокувалася на смітник. «Головні» ялинки міста, які зазвичай встановлюють у 5-ти районах Броварів, також позбулися своєї святковості, а деякі просто зникли зі свого п’єдесталу. Наші журналісти з’ясували, яка доля очікує  на «використані» ялинки після свят, і як із користю утилізувати  «беушне» деревце, щоб дати  йому друге життя.**

Усього кілька тижнів тому за пухнастий зелений символ року ми не шкодуючи викладали кругленьку суму, а тепер вони нікому не потрібні й задарма - лежать купою практично  на кожному сміттєвому майданчику.

\[caption id="attachment\_50898" align="aligncenter" width="600"\]![Ялинки](https://mpz.brovary.org/wp-content/uploads/2016/01/5-2.jpg) На вулиці Короленка\[/caption\]

\[caption id="attachment\_50896" align="aligncenter" width="600"\]![Ялинки](https://mpz.brovary.org/wp-content/uploads/2016/01/3-3.jpg) На вулиці Незалежності\[/caption\]

\[caption id="attachment\_50895" align="aligncenter" width="600"\]![Ялинки](https://mpz.brovary.org/wp-content/uploads/2016/01/2-4.jpg) На вулиці Черняховського\[/caption\]

_«А на «головні» ялинки міста, які було встановлено у 5-ти районах Броварів, не було витрачено ні копійки,_ - каже директор КП «Бровари-Благоустрій» Андрій **Василенко**. Головну ялинку міста, що красується на майдані Свободи, ще рік тому [подарував](https://mpz.brovary.org/yolka-3-revolyutsiya/) Броварам меценат. Напередодні нового 2015-го  15-метрове хвойне дерево приїхало в Бровари  аж із Луцька. Викопали зелену красуню разом із корневищем. Комунальники кажуть, що при гарному доглядові за 2 роки 40-річна ялинка приживеться.

<iframe src="https://www.youtube.com/embed/-LDzQwetepg" width="420" height="315" frameborder="0" allowfullscreen="allowfullscreen"></iframe>

За цією методикою, але вже власними зусиллями, працівники підприємства пересадили ще 2 ялинки – в парк «Приозерний» та сквер «Юність». 16-річні хвойні дерева подарував Броварам  власник приватного ялинкового розплідника із Семиполок  Сергій Запорожець.

\[caption id="attachment\_50911" align="aligncenter" width="600"\]![Ялинки](https://mpz.brovary.org/wp-content/uploads/2016/01/16-1.jpg) Перш, ніж правильно посадити ялинку, потрібно її правильно викопати і перевезти.\[/caption\]

![Ялинки](https://mpz.brovary.org/wp-content/uploads/2016/01/15.jpg)

 

\[caption id="attachment\_50912" align="aligncenter" width="600"\]![Ялинки](https://mpz.brovary.org/wp-content/uploads/2016/01/17.jpg) Висаджування ялинки в сквері "Юність"\[/caption\]

\[caption id="attachment\_50913" align="aligncenter" width="450"\]![Ялинки](https://mpz.brovary.org/wp-content/uploads/2016/01/18.jpg) Висаджувння ялинки в парку "Приозерний"\[/caption\]

Нагадаємо: кілька років тому комунальники вже висаджували ялинки в 4 районах міста, та тоді жодна з них не прижилася,  а на Торгмаші  деревце взагалі спалили невідомі вандали. Тож вдруге садити там ялинку комунальники поки що не ризикують. Кажуть, броварчанам треба "дорости" до такої цивілізації.  Встановили  зрубану і біля парку ім. Тараса Шевченка: на площі не передбачено місця під висадження деревця. Питання новорічних свят  у цих двох районах допомогли вирішити  місцеві мешканці, яким високі хвойні дерева просто заважали: в одного з броварчан ялинка лягала на дах будинку, в іншого –  перешкоджала роботі  електромереж. Та після новорічно-різдвяних свят встановлені ялинки  прибрали. Якщо хвойні деревця на майдані Свободи, в сквері «Юність» та в парку «Приозерний»  отримали шанс народитися вдруге, то «головні» ялинки Торгмашу та парку Шевченка, так як і сотні «використаних» ялинок по місту,  було звезено на базу **КП "Бровари-Благоустрій"**.

Хвойними деревами із задоволенням [ласують копитні тварини](http://kiev.zagranitsa.com/story/5889/ne-vybrasyvaite-elku-kievlian-prosiat-otdat-novogo), але так як у Броварах немає зоопарку, а в столицю ялинки ніхто спеціально не везтиме, тож свою місію служіння людям деревця закінчують у твердопаливному котлі комунального підприємства. 9 років тому  для КП «Служба замовника» _(нині – КП «Бровари-Благоустрій)_  міськрада придбала   новий  котел  на твердому паливі, що став для комунальників чудовою альтернативою газу.

![Ялинки](https://mpz.brovary.org/wp-content/uploads/2016/01/8-1.jpg)

Котел відразу вирішив кілька проблем: це і спосіб позбавлення від габаритів, що залишаються після будівельників, і  економія  на паливі.  Котел «Крігер», що має  коефіцієнт корисної дії 82 %, обігріває всю базу КП «Бровари-Благоустрій». І хоча за опалювальний сезон  він з’їдає  тисячу складометрів дров, однак це вигідніше, ніж опалювати базу газом, каже Андрій Василенко. Та і палива для котла навіть у нашому місті  вистачає, було б тільки  бажання його звозити. А після новорічних свят  обсяги сировини  збільшуються. Гори «використаних» ялинок, які броварчани складують біля сміттєвих баків, звозять на утилізацію в КП працівники ЖЕКів.

\[caption id="attachment\_50903" align="aligncenter" width="600"\]![Ялинки](https://mpz.brovary.org/wp-content/uploads/2016/01/9-1.jpg) Оператор котельні Микола Григорович: «Від ялинок не стільки тепла, скільки мороки. Інша справа – дуб чи тополя».\[/caption\]

Залишаються вони, як непотріб, і на ялинкових базарах. Наприклад, 31 грудня 2014 р. після закінчення роботи ялинкового базару, тільки з вул. Короленка комунальники забрали на утилізацію 780 хвойних дерев. Минулого року залишених на місцях продажу ялинок залишилося близько сотні. Напередодні Нового 2016 року підприємці були максимально заощадливими: на **19** офіційних точках продажу не залишили жодного деревця.

Цьогоріч  фахівці столичного підприємства «Київзеленбуд» впровадили новий метод креативної зеленої економіки - у кожному з 10 районів міста організували пункти прийому ялинок, сосен та смерек. На дробилці деревця подрібнюють, а щіпки планують  використати для мульчування лунок вічнозелених рослин у паркових зонах – вкриють ними грунт від пересихання й перегрівання. Раніше на базі КП «Бровари-Благоустрій» також  були пересувна  та стаціонарна дробилки, які перемелювали не тільки гілля, а й  цілі стовбури  дерев середнього діаметру. Саме  цими щіпками і топили котел. Та обидві дробилки зламалися: не витримали навантаження, кажуть комунальники. Тепер працівники підприємства справляються з негабаритами старим дідівським і батьківськими способами: за допомогою бензопили та сокири.

![Ялинки](https://mpz.brovary.org/wp-content/uploads/2016/01/11-1.jpg)

![Ялинки](https://mpz.brovary.org/wp-content/uploads/2016/01/12.jpg)

Щіпкам, які залишаються після пиляння дерев, комунальники також  намагаються знайти використання: фарбують та  формують із них на клумбах міста різноманітні узори. Це один із нових способів, які використовують комунальники, щоб дати деревам друге життя.

В Україні тільки зароджується раціональний підхід до утилізації ялинок. З’явилися перші заводи, які випускають компост. Та поки в Броварах немає зеленої економіки, перш, ніж викинути ялинку на смітник, дайте їй можливість виконати ще одну свою місію – скористайтеся її хвоєю, яка містить багато речовин і вітамінів, корисних для здоров’я.  Хвойні ванни тонізують і підвищують настрій, а маски допомагають відновити природний баланс шкіри обличчя та надають свіжість. Крім косметики ялинки використовують і в лікувальних цілях. Настоянку з ялинових гілок часто призначають для зміцнення імунітету. При бронхіті, наприклад, допомагають хвойні інгаляції, а для того, щоб вилікувати застуду та кашель, можна приготувати ялинкову пасту із суміші подрібненої хвої, меду і прополісу. А ще  добре зміцнюють здоров'я хвойні віники для лазні.

 **Фото - автора та надані директором КП "Бровари-Благоустрій" Андрієм Василенком**
