---
title: "У броварських школах невдовзі може з’явитися ноу-хау – вендингові автомати"
date: 2015-12-21
categories: 
  - "brovary"
  - "novyny"
tags: 
  - "brovary"
  - "vendyngovi-avtomaty"
  - "vibir-redaktsiyi"
  - "novini"
  - "harchuvannya-ditej"
  - "shkoli"
---

**Невдовзі в броварських школах може з’явитися ноу-хау – вендингові (торговельні) автомати, які покликані вирішити проблему шкільного харчування. Зокрема, учнівських перекусів, які, згідно з європейською практикою, мають бути до і після обіду.** **Пілотний проект одночасно по всій Україні намагається впровадити в життя ТОВ «Дорога здоров’я». З цього приводу в усіх броварських школах нещодавно збирали батьківські збори. Наразі батьки та адміністрація освітніх закладів в роздумах:** **бути чи не бути?**

**Що пропонують**

Як розповіли представники компанії «Дорога здоров’я», реалізувати пілотний проект хочуть спочатку на базі обласних та районних центрів, адже саме там, на їхню думку, неналежно організоване здорове додаткове харчування. Проблему шкільного харчування компанія планує вирішити через систему вендингових автоматів. За словами представників компанії, своїм проектом вони хочуть впровадити в Україні досвід Великобританії, адже як показує європейська практика, діти мають харчуватися за системою «перекус-повноцінний обід-перекус», бо лише одного шкільного обіду дитячому організму, який росте, не достатньо. Але ці  перекуси мають бути корисними  - без високого вмісту жиру та цукру.

\[caption id="attachment\_49664" align="aligncenter" width="600"\]![в. атомати](https://mpz.brovary.org/wp-content/uploads/2015/12/vendyngovi-avtomaty.jpg) Ігор Петрішак\[/caption\]

![в. автомати](https://mpz.brovary.org/wp-content/uploads/2015/12/vendyngovi-avtomaty-2.png)

Саме такими продуктами та напоями, які, за словами директора ТОВ «Дорога здоров’я» **Ігоря Петрішака**, ретельно підібрані провідними дієтологами та перевірені фахівцями Інституту гігієни та медичної екології, і планують забезпечити броварських школярів. [На сайті компанії](http://kdz.com.ua) можна ознайомитися з переліком цих продуктів, які, за твердженням пана Ігоря, лише українського виробництва. Це: вода, соки, нектари, різноманітне печиво, пряники, батончики, козинаки, цукерки, халва, зефір, мармелад. Окрім цього представники фірми обіцяють, що будуть і фрукти - упаковані в окремі пакети яблука та банани. Згодом  планують розширити асортимент молочною продукцією.

**Як працюють вендингові автомати**

Для того, щоб придбати собі будь-який продукт у автоматі, потрібно  отримати браслет або пластикову картку та додаток із рахунком.

\[caption id="attachment\_49666" align="aligncenter" width="600"\]![в.автомати](https://mpz.brovary.org/wp-content/uploads/2015/12/vendyngovi-avtomaty-5.jpg) Браслет\[/caption\]

На цей рахунок батьки зможуть переказувати будь-яку суму коштів. Зробити це можна через термінал і відділення «Приват-банк», інтернет-банкінг «Приват 24», відділення «Укрпошта». Витрати на комісію фірма зобов’язується взяти на себе. Поповнити рахунок можна і кредитною карткою чи картками Visa або MasterCard. Щоб купити, наприклад сік чи печиво, дитина має набрати необхідний номер продукту на клавіатурі автомата, прикласти картку або браслет для зняття коштів, та отримати обраний продукт у вікні видачі автомата.

![в. автомати](https://mpz.brovary.org/wp-content/uploads/2015/12/vendyngovi-avtomaty-3.png)

У цей час батько отримає на мобільний повідомлення: на яку суму, що і коли придбала дитина. У такий спосіб,  каже Ігор Петрішак, батьки можуть контролювати  харчування своєї дитини, адже школяр не зможе витратити суму, вищу за встановлений батьками ліміт. Окрім цього, дорослі можуть встановити заборону на той чи інший продукт. _«Впроваджуючи дану систему харчування, ми прививаємо дітям бажання вести здоровий спосіб життя, де корисне харчування займає одне з перших місць,_ - розповідає директор фірми «Дорога здоров’я».

За словами пана Ігоря,  наразі  активне встановлення вендингових автоматів проходить у Черкаській області. На Київщині  ноу-хау «охопило» понад 200 шкіл, серед яких чільне місце займає Бориспільський район. Перед Новим роком планують підключити встановлені автомати в 20 школах Білої Церкви. Представники компанії розраховують, що європейською практикою зацікавляться і Бровари та район.

**Що думають учителі та батьки**

Більшість директорів броварських шкіл до ноу-хау поставилися з обережністю. Стверджують, що в їхніх школа проблеми з харчуванням немає, тому немає і великої необхідності встановлювати вендингові автомати: вся початкова ланка харчується в шкільних їдальнях безкоштовно. Середня ланка та старшокласники мають змогу поїсти в буфетах. Однак на загальношкільних батьківських зборах, що пройшли в усіх навчальних закладах міста, представників фірми уважно вислухали, подивилися ролики, забрали і друковану інформацію. Також представники батьківських комітетів пообіцяли поширити повідомлення про автомати серед батьків. Як каже **директорка школи №9** **Олена Турковська**, особисто вона не бачить необхідності у встановленні таких автоматів у своїй школі: середня  і старша ланки  у буфеті можуть придбати як пиріжки, так і соки, воду, різноманітні тістечка. Та не всім школам повезло з буфетами. У ЗОШ №1, 3 та НВК їх немає.

\[caption id="attachment\_49665" align="aligncenter" width="600"\]![в. автомати](https://mpz.brovary.org/wp-content/uploads/2015/12/vendyngovi-avtomaty-4.jpg) Під час зустрічі з батьками у ЗОШ №6\[/caption\]

У **ЗОШ №1**, батьки, які прийшли на зустріч із представниками фірми «Дорога здоров’я», відразу погодилися на  встановлення автоматів. Позаяк буфету в школі немає, понад 200 дітей  середньої та старшої ланки (усього в школі 500 дітей) щодня бігають на перервах у магазини та кіоски. _«Компанія обіцяє відстежувати ціни на продукти в сусідніх магазинах і встановлювати в автоматах нижчі,_ - каже директорка школи **Олена Рокоман.** _– Якщо фірма виконуватиме всі свої обіцянки, то я не бачу ніяких ризиків для дітей_».

У **ЗОШ** **№3,** де також немає буфету, вирішили діяти по принципу «довіряй, але перевіряй», тому попросили представників компанії надати їм на перевірку продукти, які ті планують реалізувати дітям. _«Результати експертизи  підтвердили якість продуктів,_ - розповідає директор  школи **Владислав Рудник. –** _І батьки, і педколектив зацікавлені в тому, щоб у нашій школі такі автомати були: діти не вибігатимуть у магазини за межі школи і не запізнюватимуться на уроки. До того ж, буде вирішено питання «кишенькових грошей, які діти не зможуть витрачати на цигарки або чіпси»._

Не проти спробувати харчуватися по-європейськи і в **НВК**, адже в школі також немає буфету, а за смаколиками діти бігають у магазин випічки, що на Марії Лагунової. А через те, що до роздягальні на великій перерві черга, то вибігають без верхнього одягу. _«Батькам це не подобається, адже діти потім хворіють_, - каже голова батьківського комітету **Ігор Романенко.** - _Тому ми не проти торговельних автоматів. Діти також цю новину сприйняли на «ура»»._  Однак вважає, що бум на браслети та пластикові картки буде лише спочатку, а згодом вендингові автомати стануть не затребувані. _«Наші діти не звикли їсти солодощі без різноманітних добавок,_ \- каже батько -  _Такі цукерки чи печиво і справді корисні, та вони не смачні»._

_«Якщо буде саме так, як розповідають представники фірми: продукція якісна і сертифікована, то чому б і не спробувати,_ \- каже  начальник управління освіти **Володимир Онищенко**. – _Тим більша, практика вендингових автоматів виправдана в Європі»._

Наразі представники фірми намагаються владнати необхідні «дрібниці»: отримати дозвіл на оренду приміщень (шкіл). Як розповів заступник міського голови, голова комісії по оренді об’єктів комунальної власності територіальної громади міста **Василь Андреєєв**, остаточне слово мають сказати батьки, адже тільки вони мають вирішувати, як харчуватися їхнім дітям. В залежності від того, яка кількість дорослих скаже «так», і буде вирішено долю автоматів у броварських школах. За словами Ігоря Петрішака, навіть 20 заповнених анкет уже дозволяють встановити 1 автомат.

**Фото - автора та з Інтернету**
