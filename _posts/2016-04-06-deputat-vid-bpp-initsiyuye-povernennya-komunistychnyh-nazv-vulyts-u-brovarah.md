---
title: "Депутат від БПП ініціює повернення комуністичних назв броварським вулицям"
date: 2016-04-06
categories: 
  - "vlada"
  - "novyny"
tags: 
  - "brovary"
  - "dekomunizatsiya"
  - "zemelna-komisiya"
  - "novini"
  - "perejmenuvannya"
  - "cherepejnik"
---

**Обранець Броварської міської ради Леонід Черепейник, заступник голови фракції "БПП-Солідарність" запропонував винести на розгляд сесії повернення попередніх назв вулицям Запорізькї Січі (раніше Гвардійської) та Пилипа Орлика (раніше Матросова). Зі слів депутата, він провів громадське обговорення, на якому мешканці відповідних вулиць висловились за збереження комуністичної топоніміки. Його пропозиція пройшла розгляд земельної комісії. Питання повернення комуністичних назв [винесене](http://docs.brovary.org/p35401/24.03.2016) на засідання чергової сесії міськради 21 квітня.**

Ще під час [засідання земельної комісії 20 січня](https://youtu.be/KOb5Pp_E4uM) **Леонід Черепейнік** висловив пропозицію організувати громадські обговорення щодо зміни імен вулицям, мешканці яких невдоволені новими назвами. Як стверджує сам обранець, після того він у 3-ій школі провів «[громадське слухання](https://www.facebook.com/permalink.php?story_fbid=1639038766361526&id=1622812914650778)», де присутні висловись за повернення попередніх назв.

Під час [наступного засідання земельної комісії](https://www.youtube.com/watch?v=ZYbahYrv98I) Леонід Черепейнік наполягав винести питання повернення комуністичних назв на розгляд сесії. Після тривалих суперечок члени комісії підтримали таку пропозицію.

<iframe src="https://www.youtube.com/embed/ZYbahYrv98I" width="560" height="315" frameborder="0" allowfullscreen="allowfullscreen"></iframe>

Варто зазначити, що деякі члени фракції Блоку Петра Порошенка у Броварській міській раді не підтримали пропозиції Леоніда Черепейніка. А член земельної комісії від президентської партії **Володимир Опалько** на знак протесту, навіть, покинув засідання.

Пізніше, у коментарях у групі «Бровари» на Фейсбуку, Леонід Черепейнік [пояснив](https://www.facebook.com/groups/brovary/permalink/1207780839251880/), мовляв лише відстоює думку громади у своєму виборчому окрузі. Він також зауважив, що провів обговорення на виконання рішення земельної комісії від 20 січня.

Слід зауважити, що згідно із [висновками](https://mpz.brovary.org/instytut-istoriyi-ukrayiny-proponuye-dekomunizuvaty-u-brovarah-shhonajmenshe-60-vulyts/) Інституту історії України Національної академії наук України, назви «Матросова» та «Гвардійська» підпадають під дію декомунізаційного закону. Вулиці з такими іменами мають бути перейменовані.

> У відповідності до історичної довідки, вулиця Гвардійська значиться як радянська назва, що апелює до міфу Великої Вітчизняної війни: у травні 1942 року Указом Президії Верховної Ради СРСР були повернуті гвардійські звання, які присвоювались з'єднанням Червоної Армії і ВМФ СРСР за особливий героїзм та звитягу. Згодом було затверджено й опис гвардійської стрічки. Вона становила собою шовкову стрічку жовтогарячого кольору з трьома подовжніми чорними смужками.
> 
> [![vdFCRtXoNTI](https://mpz.brovary.org/wp-content/uploads/2016/04/vdFCRtXoNTI.jpg)](https://mpz.brovary.org/wp-content/uploads/2016/04/vdFCRtXoNTI.jpg)
> 
> Гвардійська стрічка стилістично схожа  на георгіївську  –  таким чином сталінський режим негласно апелював до військового спадку Російської імперії. Зараз цей спадок міфу Великої Вітчизняної війни активно експлуатується Російською Федерацією у війні проти України.
> 
> Витяг із пояснювальної записки до Проекту рішення Броварської міської ради

Юристи та представники Українського інституту національної пам’яті [зазначають](https://youtu.be/_7Avb24HsvE?t=1m35s), що будь-які спроби виносити на громадське обговорення старі комуністичні назви - як пропозиції нових - є неприпустимим та можуть бути розцінені як порушення закону "Про декомунізацію".

Варто також зауважити, що згідно із законодавством такі назви є символікою комуністичного тоталітарного режиму. Спроби повернути їх експерти розцінюють як пропаганду комуністичного режиму, за яку передбачена кримінальна відповідальність. Посадові особи можуть отримати 10 років ув’язнення, звичайні громадяни - 5 років тюрми.
