---
title: "Безоплатна правова допомога соціально незахищеним громадянам: вже півроку у Броварах"
date: 2015-12-02
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "brovary"
  - "novini"
---

**З липня цього року в місті працює [Броварський місцевий центр з надання безоплатної вторинної правової допомоги.](https://mpz.brovary.org/u-brovarah-vidkryvsya-tsentr-bezkoshtovnyh-advokativ-dlya-sotsialno-nezahyshhenyh-gromadyan/) Фахівці Центру допомагають соціально незахищеним громадянам у цивільних та адміністративних процесах. З початку роботи до Центру звернулось 382 особи, з яких 72 надано адвоката, іншим надано правові консультації чи направлено до суб'єктів надання первинної правової допомоги.**

> Відповідно до Закону України “Про безоплатну правову допомогу”— безоплатна вторинна правова допомога передбачає захист, здійснення представництва інтересів осіб в судах, інших державних органах, органах місцевого самоврядування, перед іншими особами, складення документів процесуального характеру.

[![Логотип](https://mpz.brovary.org/wp-content/uploads/2015/12/Logotyp.png)](https://mpz.brovary.org/wp-content/uploads/2015/12/Logotyp.png)

З 01.07.2015 року розпочав роботу Броварський місцевий центр з надання безоплатної вторинної правової допомоги в Київській області, який забезпечує доступ до безоплатної правової допомоги у цивільному та адміністративному процесах для цілої низки соціально незахищених категорій громадян, таких як:

- особи, які перебувають під юрисдикцією України, якщо середньомісячний сукупний дохід їхньої сім'ї нижчий суми прожиткового мінімуму, розрахованого та затвердженого відповідно до Закону України "Про прожитковий мінімум" для осіб, які належать до основних соціальних і демографічних груп населення;
- інваліди, які отримують пенсію або допомогу, що призначається замість пенсії, у розмірі менше двох прожиткових мінімумів для непрацездатних осіб;
- діти-сироти;
- діти, позбавлені батьківського піклування;
- безпритульні діти;
- діти, які можуть стати або стали жертвами насильства в сім'ї;
- особи, на яких поширюється дія Закону України "Про біженців та осіб, які потребують додаткового або тимчасового захисту";
- ветерани війни та особи, на яких поширюється дія Закону України "Про статус ветеранів війни, гарантії їх соціального захисту";
- особи, які мають особливі заслуги та особливі трудові заслуги перед Батьківщиною;
- особи, які належать до числа жертв нацистських переслідувань;
- особи, щодо яких суд розглядає справу про обмеження цивільної дієздатності фізичної особи, визнання фізичної особи недієздатною та поновлення цивільної дієздатності фізичної особи;
- особи, щодо яких суд розглядає справу про надання психіатричної допомоги в примусовому порядку;
- особи, реабілітовані відповідно до законодавства України.

Усім цим незахищеним категоріям осіб надаються послуги адвокатів для складання процесуальних документів та представництва їх інтересів у цивільних та адміністративних судових справах, як це визначено ст. 14 Закону України “Про безоплатну правову допомогу”.

Особа, яка потребує представництва своїх інтересів у суді та не має достатніх фінансових можливостей для здійснення цього представництва, має змогу звернутися до Центру та отримати допомогу кваліфікованого захисника — адвоката, який надає свої послуги для клієнтів безоплатно. Оплата послуг адвокатів здійснюється Центром за рахунок держави.

[![фото](https://mpz.brovary.org/wp-content/uploads/2015/12/foto.jpg)](https://mpz.brovary.org/wp-content/uploads/2015/12/foto.jpg)

З початку роботи до Центру звернулось **382** особи, з яких 72 надано адвоката, іншим надано правові консультації чи направлено до суб'єктів надання первинної правової допомоги.

Відкритий у м. Бровари центр проводить прийом за адресою: **вул. Київська, 135, тел. (04594) 6-93-55, (067) 320-80-89.**

Звернутися до Центру за допомогою можуть мешканці м. Бровари та Броварського району, а також м. Баришівки та Баришівського району, м. Бориспіль та Бориспільського району, смт. Згурівка та Згурівського району, м. Переяслав-Хмельницький та Переяслав-Хмельницького району, м. Яготина та Яготинського району, м. Березань, які обслуговує Броварський МЦ.

Мешканці віддалених регіонів можуть подавати звернення до територіальних управлінь юстиції в їхньому місті — після чого ці звернення направляються до Центру для розгляду питання щодо надання допомоги.

Для захисту від кримінального звинувачення — безоплатну правову допомогу на території Київської області надає Регіональний центр з надання безоплатної вторинної правової допомоги, зв'язатись з ними можна за телефоном — 0-800-213-103.

**Фото - надано Центром**
