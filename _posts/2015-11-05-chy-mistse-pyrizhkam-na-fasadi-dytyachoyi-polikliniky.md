---
title: "Чи місце \"Пиріжкам\" на фасаді дитячої поліклініки?"
date: 2015-11-05
categories: 
  - "brovary"
  - "novyny"
tags: 
  - "ambulatoriya-simejnoyi-medytsyny"
  - "brovary"
  - "vibir-redaktsiyi"
  - "vypichka"
  - "dytyacha-poliklinika"
  - "komisiya-iz-orendy-komunalnoyi-vlasnosti"
  - "mp-alisa"
  - "novini"
---

**Ті, хто часто курсує по бульвару Незалежності,  не могли не помітити змін, які відбуваються на 1-му поверсі в будинку № 12 - спочатку змінився фасад колишньої жіночої консультації, а потім і вивіска, яка сповістила, що віднині у приміщенні базується амбулаторія сімейної медицини №2. Через деякий час подібні перетворення почали відбуватися і з фасадом дитячого відділення. А кілька місяців тому з’явилася і вивіска - «Пиріжки». Тільки матусі, чиї діти хоча б раз хворіли, знали, що це – лише орієнтир. Насправді – це вхід у амбулаторію №2 загальної практики сімейної медицини дитячого населення.  Півроку медики та батьки маленьких пацієнтів смакували випічкою МП «Аліса», а потім такому «сусідству» збунтувалися і  вирішили  випічки позбутися. І позбулися. Справедливо чи безпідставно? Читайте про "пиріжкову епопею" нижче.**

Із 50 років, які 73-річна вірменка **Євгенія Агобекова** мешкає в Броварах, 30 – займається підприємництвом. Останні 18 – випічкою пиріжків, біляшів, булочок, плюшок та іншої здоби. «Пиріжкові» будиночки Агобекової можна побачити на залізничному вокзалі, біля дитячої та дорослої лікарень.

[![Пиріжки](https://mpz.brovary.org/wp-content/uploads/2015/10/19.jpg)](https://mpz.brovary.org/wp-content/uploads/2015/10/19.jpg)

[![Пиріжки](https://mpz.brovary.org/wp-content/uploads/2015/10/151.jpg)](https://mpz.brovary.org/wp-content/uploads/2015/10/151.jpg)

Реалізовує свою продукцію  МП «Аліса» і в ЗОШ №6. На літні канікули в школі торгівельна точка закривається, однак податки підприємству, а це – 16 тис грн щомісячно, потрібно сплачувати вчасно. То ж щоб якось перекрити втрати, підприємець вирішила відкрити точку в дитячій поліклініці на Незалежності, 12. При самому вході.  На  балконі.

[![Пиріжки](https://mpz.brovary.org/wp-content/uploads/2015/10/17.jpg)](https://mpz.brovary.org/wp-content/uploads/2015/10/17.jpg)

[![Пиріжки](https://mpz.brovary.org/wp-content/uploads/2015/10/22.jpg)](https://mpz.brovary.org/wp-content/uploads/2015/10/22.jpg)

Розраховуючи, що послуги  підприємства будуть вигідними як пацієнтам, так і медпрацівникам, головний лікар центру первинної медико-санітарної допомоги **Ігор Кравцов** на пропозицію Агобекової погодився. А після того, як жінка  «облагородила» торгівельну територію - засклила, комісія із оренди об’єктів комунальної власності (голова – Василь Андрєєв) надала Агобековій  в оренду  3 м кв на 3 роки. За  це, згідно договору, вона зобов’язувалася щомісячно сплачувати 90 грн. Чому ніхто в комісії не подумав, що «пиріжкам» зовсім не місце на фасаді амбулаторії і це є порушенням конкуруючих прав – залишається загадкою. Та і «апендицит» балкона півтора на півтора метри складно вважати торговою площею. Однак це не зупинило підприємця, і щоб відкрити торгову точку та облаштувати для дитячих візочків критий майданчик (згідно з усною домовленістю з головним лікарем) Агобекова взяла в кредит кругленьку суму. Однак через пару днів після встановлення, накриття на майданчику розвалилося: чи то конструкція  не витримала натиску вітру, чи комусь заважало, та добре, що поряд не було дітей. За гроші жінка не переймалася, адже при хорошій торгівлі  вони б повернулися. Але початок 2015 року вніс свої корективи - різко зросли ціни на продукти та послуги. Півроку торгова точка «розкручувалася» - «приручала»  маленьких пацієнтів, їхніх батьків та медперсонал дитячої поліклініки. І все ніби  було добре, але в кінці серпня 2015 року комісія по оренді об’єктів комунальної власності жінку ошелешила: ви заважаєте батькам і медпрацівникам, тож «лавочку» варто закрити.

[![Пиріжки](https://mpz.brovary.org/wp-content/uploads/2015/10/41.jpg)](https://mpz.brovary.org/wp-content/uploads/2015/10/41.jpg)

Педіатр **Ольга Зікій**  наводить вагомі аргументи: 1). Торгова точка псує зовнішній вигляд  вхідної групи. Із-за неї неможливо закінчити ремонт сходів та  розмістити велику вивіску; 2). «Пиріжки» загородили вікно, яке  освітлює коридор; 3). Ніхто не знає як і де випікаються пиріжки. 4). Продавець  користується їхнім туалетом і водою. І взагалі, у медиків ніхто не спитав дозволу, коли «поселяли»  Агобекову.

[![Пиріжки](https://mpz.brovary.org/wp-content/uploads/2015/10/62.jpg)](https://mpz.brovary.org/wp-content/uploads/2015/10/62.jpg)

[![Пиріжки](https://mpz.brovary.org/wp-content/uploads/2015/10/52.jpg)](https://mpz.brovary.org/wp-content/uploads/2015/10/52.jpg)

Також  лікарка демонструє скарги від медперсоналу та батьків пацієнтів  поліклініки  на ім’я міського голови про не доцільність кіоску «Пиріжки» на сходах дитячої поліклініки.

У частини батьків  свої аргументи не на користь випічки: у лікарні має пахнути  ліками, а не пиріжками, адже в дітей на цей запах може бути алергія. Натомість  інша частина опитаних нами  матусь ніякої проблеми в тому, що при поліклініці продають пиріжки, не бачать: «_Черги тут кілометрові, чекати доводиться довго, тож добре, що є поряд хоча б щось перекусити, і не потрібно бігти в магазин. Окрім того, нехай краще пахне пиріжками та булочками, ніж  пилом від ремонту, який ніяк не закінчать»,_ - кажуть молоді мами.

Скарги медиків та батьків у міськраді не задовольнили,  адже  ніяких порушень зі сторони Агобекової не виявили. А згідно п.6.7. та 9.6 Закону про оренду комунального майна, розірвати  достроково угоду в односторонньому порядку  можна лише за наявності вагомих підстав. Встановити ж істотні порушення  однієї зі сторін може лише суд. Та медики не здавалися і почали атакувати управління комунальної власності. «_До нас надійшли  офіційні  звернення  від Ігоря Кравцова та броварчан, які просили припинити діяльність торгової точки,_ - розповідає начальник управління комунальної власності **Тетяна Данюк.** – _Громадяни причини свого невдоволення кіоском «Пиріжки» не вказали, а у заяві  Кравцова значиться, що «трапляються випадки недоброякісного продажу продукції та випадки  розладу кишкового тракту у дітей». Обидва звернення  ми винесли на розгляд комісії з оренди комунального майна»._

Підприємець «божиться»: за майже 20 років діяльності на якість її продукції ніхто не скаржився, і жодна перевіряюча інстанція  претензій не мала: продукти закуповують щоденно, пиріжки випікають вночі, щоб ранком броварчани могли отримати свіжу продукцію.

[![Пиріжки](https://mpz.brovary.org/wp-content/uploads/2015/10/82.jpg)](https://mpz.brovary.org/wp-content/uploads/2015/10/82.jpg)

Євгенія Агобекова  показує щойно привезені продукти для виготовлення пиріжків

[![Пиріжки](https://mpz.brovary.org/wp-content/uploads/2015/10/92.jpg)](https://mpz.brovary.org/wp-content/uploads/2015/10/92.jpg)

[![Пиріжки](https://mpz.brovary.org/wp-content/uploads/2015/10/121.jpg)](https://mpz.brovary.org/wp-content/uploads/2015/10/121.jpg)

[![Пиріжки](https://mpz.brovary.org/wp-content/uploads/2015/10/101.jpg)](https://mpz.brovary.org/wp-content/uploads/2015/10/101.jpg)

Цех, де випікають пиріжки. Дуже скромно, але охайно

[![Пиріжки](https://mpz.brovary.org/wp-content/uploads/2015/10/112.jpg)](https://mpz.brovary.org/wp-content/uploads/2015/10/112.jpg)

[![Пиріжки](https://mpz.brovary.org/wp-content/uploads/2015/10/161.jpg)](https://mpz.brovary.org/wp-content/uploads/2015/10/161.jpg)

[![Пиріжки](https://mpz.brovary.org/wp-content/uploads/2015/10/141.jpg)](https://mpz.brovary.org/wp-content/uploads/2015/10/141.jpg)

Жінка переконана: усі нарікання - безпідставні, її просто виживають і роблять заручником ситуації. Та попри таку неприємність і втрату 20 тис грн, які вклала в облаштування  торгової точки, підприємець готова йти на компроміси. Наразі управління комунальної власності розглядає можливості реалізації продукції МП «Аліса» в інших точках  міста – школах. Комісія не проти. Поки що. А "Пиріжки" з фасаду вже прибрали.

[![Пиріжки](https://mpz.brovary.org/wp-content/uploads/2015/11/123.jpg)](https://mpz.brovary.org/wp-content/uploads/2015/11/123.jpg)

**Фото - автора**
