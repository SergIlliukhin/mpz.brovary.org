---
title: "Боротьба \"нового\" і \"старого\" в конкурсі на головного освітянина Броварів - ВІДЕО"
date: 2016-02-02
author: 
  username: "tatuuum"
  display_name: "Тетяна Панкратьєва"
categories: 
  - "hromada"
  - "aktsiyi-zahodi"
tags: 
  - "brovary"
  - "vakansiya"
  - "vibir-redaktsiyi"
  - "gromadska-rada-pri-upravlinni-osviti"
  - "dyachenko"
  - "konkurs"
  - "nachalnyk-upravlinnya-osvity"
  - "novini"
  - "romanenko"
  - "upravlinnya-osviti"
coverImage: "wp-content/uploads/2016/02/gromadska-rada-1.jpg"
---

**Бровари обирають нового начальника управління освіти і вже на самому початку, на етапі оголошення про конкурс щодо цієї вакантної посади виникають громадські збуренння. Опубліковане на сайті Броварської міської ради [оголошення](https://brovary-rada.gov.ua/brovarska-m%D1%96ska-rada-ogoloshu%D1%94-konkurs-na-zam%D1%96shchennya-vakantno%D1%97-posadi) на думку членів Громадської ради при управлінні освіти та деяких депутатів міськради не відповідають вимогам як деяких законодавчих документів, так і вимогам гласності і прозорості. В оголошенні потрібно вказати перелік документів, дату проведення конкурсу, прийому документів та змінити деякі вимоги до кандидата, впевнені вони. Основні ж суперечки викликали вимоги щодо стажу роботи претендента та його освіти, бо заявлені вимоги звужують коло кандидатів до "старих кадрів" та "людей системи", у той час як громадськість прагне реформ та нових обличь.**

На сьогоднішньому позачерговому засіданні Громадської ради при управлінні освіти зібралися освітяни, депутати та активні батьки, також присутньою була заступник міського голови **Лариса Виноградова**. На початку зборів голова ГР **Ігор Романенко** заявив, що до тексту оголошення, опублікованого на сайті міськради, є претензії, позаяк наявний текст істотно звужує коло осіб, які могли би взяти участь у конкурсі, а також не вказані дата його проведення та перелік потрібних документів.

![громадська рада (1)](https://mpz.brovary.org/wp-content/uploads/2016/02/gromadska-rada-1.jpg)

Його підтримала депутат міської ради **Аліна Дяченко** ("ДемАльянс"), яка запропонувала внести зміни в [Положення про Управління освіти і науки](https://docs.brovary.org/p9548/01.10.2013/1033-38-06), яке приймала Броварська міська рада минулого скликання:

\[quote\]замість **«Особа, яка призначається на посаду начальника, повинна мати вищу педагогічну освіту, стаж керівної роботи в навчальних закладах не менше 5 років та володіти державною мовою»** написати **«Особа, яка призначається на посаду начальника, повинна мати повну вищу освіту, стаж роботи на державній службі не менше 3 років або за фахом не менше 5 років та володіти державною мовою»**\[/quote\]

Депутат звертала увагу на важливість того, аби в конкурсі могло взяти участь ширше коло осіб, і вибір не обмежувався лише "старими перевіреними кадрами". Пригадала пані Дяченко в цьому контексті і масове членство броварських чиновників і освітян у Партії регіонів, на що Лариса Виноградова заявила, що на той час включали в цю партію не питаючи, "по дзвінку", і в них не було іншого вибору, бо хотіли працювати "на благо міста і освіти".

![громадська рада (3)](https://mpz.brovary.org/wp-content/uploads/2016/02/gromadska-rada-3.jpg)

В руслі цього прозвучали і виступ одного з активних батьків, який запропонував додати в текст оголошення норму про люстрацію кандидатів, що працювали на держслужбі, і виступ депутата **Сергія Батюка** ("Солідарність") який зазначив, що треба відділити освіту від політики. За розширення вимог до кандидатів виступила депутат **Галина Негода** ("Солідарність"), яка зазначила, що начальник управління - це в першу чергу менеджер, тому для кандидата на цю посаду доречною буде саме управлінська освіта.

![громадська рада (6)](https://mpz.brovary.org/wp-content/uploads/2016/02/gromadska-rada-6.jpg)

Освітяни ж зі свого боку виступали єдиним фронтом. Вони заявили, що претендент на начальника управління повинен мати виключно педагогічну освіту. Добре поставленими професійними голосами вони вчили і перебивали присутніх і робили їм зауваження. Розмова тривала на підвищених тонах і почала більше нагадувати чи то студію Савіка Шустера, чи то скандал на комунальній кухні. Особливо активно виступали депутат від "Єдності" та завідуюча ДНЗ "Ялинка" **Тетяна Тоцька** та працівниця управління освіти **Людмила Ярич.**

Наостанок слово взяв депутат **Андрій Василенко** ("Самопоміч"). Він сказав, що вражений почутим і побаченим і буде рекомендувати своїй кандидатці [Ользі Романенко](https://mpz.brovary.org/olga-romanenko-kandydatka-na-posadu-nachalnyka-upravlinnya-osvity/) не подавати документи для участі в конкурсі.

<iframe src="https://www.youtube.com/embed/MEfDGD_z3FQ" width="560" height="315" frameborder="0" allowfullscreen="allowfullscreen"></iframe>

_**Повний відеозапис засідання Громадської ради - [за посиланням](https://youtu.be/2pB0svan96I).**_

_"Чому я це зроблю? Тому що дуже важко керувати невихованими людьми, яких я сьогодні побачив. Я почув від педагогів такі речі, які не вкладаються в мене в голові. Моя бабця в 45-му році написала заяву щодо звільнення з посади педагога, бо вона не могла виховувати дітей згідно комуністичної ідеології. А ви знаєте, які тоді були важкі умови, але людиною вона залишилася. Ті ж, хто вступав до Партії регіонів, не втрачали можливості жити, ці люди просто продалися за гроші. А щодо високих моральних якостей, про які тут так багато говорили, то я давно не бачив, щоб педагоги так вульгарно себе поводили, не звертаючи уваги на інших. І ще хочу додати, що замовниками освітніх послуг є батьки, а не вчителі, тому потрібно прислухатися саме до їхньої думки, а не чиновників з області чи якихось рейтингів оцінювання"._ Також депутат відзначив, що для керування потрібна управлінська освіта, і було б добре залучати до управління нових, "незапятнаних" людей, не з педагогів.

Освітяни були не задоволені, відстоювали думку, що Бровари кращі в області за показниками освіти, що керувати управлінням повинна людина, яка вже пройшла певний шлях в структурі і обізнана в освітянських реаліях. Від них лунала думка, що "все вже вирішено і без них" і що "умови хочуть переробити під конкретну людину", зокрема дісталося **Ользі Романенко** і члену Громадської ради **Надії Лещик**, яку також розглядають як можливу учасницю конкурсу.

![громадська рада (4)](https://mpz.brovary.org/wp-content/uploads/2016/02/gromadska-rada-4.jpg)

До речі, наразі ще не один кандидат не подав документи, а присутня на засіданні депутат від "Єдності" **Оксана Мельник** заявила, що заяви ЗМІ щодо її наміру зайняти цю посаду були перебільшеними.

Зрештою, чиновники і депутати пішли із засідання, а Громадська рада проголосувала за [рекомендацію щодо внесення змін в текст оголошення](https://www.brovary-osvita.gov.ua/wp-content/uploads/2015/03/zvernennya-grom-radi1.jpg), в якому зазначила, що вимоги до кандидата мають бути такими: **"освіта повна вища педагогічна або профільна"** і **"стаж роботи в державній службі не менше 3 років або за фахом в галузі освіти не менше 5 років".**

![zvernennya-grom-radi1 (1)](https://mpz.brovary.org/wp-content/uploads/2016/02/zvernennya-grom-radi1-1.jpg)

Після засідання за роз'ясненнями члени ГР та журналісти звернулися до юридичної та кадрової служби Броварської міської ради, позаяк юрист не був присутній на засіданні і не зміг внести ясність у питання, що виникали впродовж зборів.

Зокрема щодо неможливості внесення змін до Положення на засіданні заявляла директор БНВО **Ірина Ткачук**. _"Зміни до положення будь-якої установи чи організації на розгляд міськради вносяться керівником цієї організації, а в нашому випадку цього зробити не можна, поки в управління немає начальника",_ - сказала вона. В юридичному відділі Броварської міської ради пояснили, що на даний момент в управлінні освіти є тимчасово виконуючий обов'язки начальника, який і може вносити будь-які пропозиції на розгляд міськради.

_"При складанні оголошення ми керувалися відповідною [Постановою](https://zakon3.rada.gov.ua/laws/show/169-2002-%D0%BF) Кабміну та типовими вимогами,_ - розказала **Віра Наконечна**, завідуюча сектором з кадрової роботи Броварської міської ради. - _Зокрема, там зазначено, що термін прийому документів **30 днів** з моменту оголошення вакансії. Тобто в нашому випадку, якщо посада звільнилася **29 січня**, то прийом документів триватиме орієнтовно до **29 лютого**. Щодо переліку документів, то ми видаємо його тут, в кадровій службі, кандидатам особисто, проте якщо є такі звернення від громадськості, то ми внесемо зміни в оголошення і запевняємо, що документи приймаємо від усіх охочих осіб, бо в нас вільна країна і ми не можемо заборонити кандидатам приймати участі в конкурсі. Все одно потім рішення буде приймати екзаменаційна комісія. Вона засідатиме, коли спливатиме 30-денний термін, розглядатиме пакети документів і визначатиме коло осіб, які приймуть участь у конкурсі. Це такий технічний момент. А вже потім відбудеться закритий іспит, кандидати будуть ознайомлені з білетами і матимуть змогу підготуватися. У білеті буде 5 питань: 3 на загальне законодавство (конституція, корупція, самоврядування) і 2 профільні питання. Додатково з кандидатом може відбуватися співбесіда, також претендент на вакансію за бажання презентуватиме себе, при цьому може бути присутня і громадськість. В комісію входитимуть: заступники міського голови, секретар міської ради, виконуючий справами виконкомом, юрист, кадровик, головою комісії буде перший заступник мера **Василь Андрєєв**, також дорадчий голос мають представники Громадської ради"_.

Треба зазначити, що Громадська рада виявляє бажання щодо включення їхніх представників у комісію. Чиновники зі свого боку кажуть, що ситуація нестандартна, такого ажіотажу обрання інших працівників міськради зазвичай не визивало.

**Фото - Бажен Левковець**

**Відео - ВідеоПрозорість Бровари**
