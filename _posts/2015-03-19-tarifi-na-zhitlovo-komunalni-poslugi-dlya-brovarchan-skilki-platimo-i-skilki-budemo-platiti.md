---
title: "Тарифи на житлово-комунальні послуги для броварчан: скільки платимо і скільки будемо платити?"
date: 2015-03-19
author: 
  username: "tatuuum"
  display_name: "Тетяна Панкратьєва"
categories: 
  - "rozsliduvannya"
tags: 
  - "brovary"
  - "vibir-redaktsiyi"
  - "gaz"
  - "garyache-vodopostachannya"
  - "elektrika"
  - "zheki"
  - "zhkh"
  - "komunalni-tarifi"
  - "kp-brovariteplovodoenergiya"
  - "opalennya"
  - "pat-kiyivoblgaz"
  - "tarifi"
  - "feliks-enerdzhi-grup"
---

**[![тарифи](https://mpz.brovary.org/wp-content/uploads/2015/03/tarifi.jpg)](https://mpz.brovary.org/wp-content/uploads/2015/03/tarifi.jpg)Підвищення тарифів на комунальні послуги – зараз дуже болюче питання. Українська влада каже, що це конче необхідний крок задля збереження держави, а люди з жахом підраховують свої майбутні витрати. «Маєш право знати» дослідило, як росли ціни на комунальні послуги для броварчан і як вони зміняться у найближчому майбутньому. Треба зазначити, що деякі тарифи встановлюються на державному рівні, деякі на – місцевому, є тарифи, єдині для всіх українців, а є окремі для кожного будинку у місті. Тож спробуємо розібратися, скільки броварчани платитимуть у цьому році за газ, за електрику, за тепло, за гарячу воду, а також за утримання своїх будинків.**

**ГАЗ**

Ціни почали рости для українців ще в минулому році. Зокрема, з 1 травня 2014 року відповідно до [постанови](http://www3.nerc.gov.ua/index.php?id=10635) регулятора (НКРЕ) тарифи на газ для населення було встановлено наступні:

\[table\]

|  | Ціна за 1 куб.м з ПДВ, грн |
| --- | --- |
|   У разі використання природного газу для приготування їжі та/або підігріву води у багатоквартирних будинках:  за наявності газових лічильників  за відсутності газових лічильників |   1,182  1,299   |
|   За умови, що обсяг споживання природного газу не перевищує 2500 куб.м на рік:  за наявності газових лічильників  за відсутності газових лічильників |   1,089  1,197   |
|   За умови, що обсяг споживання природного газу не перевищує 6000 куб.м на рік:  за наявності газових лічильників  за відсутності газових лічильників |   1,788  1,965   |
|   За умови, що обсяг споживання природного газу перевищує 6000 куб.м на рік:  за наявності газових лічильників  за відсутності газових лічильників |   3,645  4,011   |

\[/table\]

І якщо ще в квітні мешканці квартир з газовими плитами (без лічильників) отримували платіжки з ціною, яка не змінювалась протягом чотирьох років: 0.798 грн за 1 куб.м газу, то вже з травня газ здорожчав для них до 1.299 грн/куб.м (зростання склало близько 60%). Такою ціна була до сьогодні.

![газ](https://mpz.brovary.org/wp-content/uploads/2015/03/gaz.jpeg)

З 1 ж квітня цього року відповідно до [рішення](http://www.nerc.gov.ua/index.php?id=14329) НКРЕКП вона зросте у 5.5 разів, а також зміниться підхід у тарифікації (замість схеми «до 2500 – 2500-6000 – понад 6000 куб. м газу на рік» прийнято «до 200 – понад 200 куб. м газу на місяць»):

> 1) для приготування їжі та/або підігріву води – **7,188 грн** за 1 м3;
> 
> 2) для індивідуального опалення або комплексного споживання (індивідуальне опалення, приготування їжі та/або підігрів води):
> 
> у період з 01 травня по 30 вересня (включно) – **7,188 грн** за 1 м3;
> 
> у період з 01 жовтня по 30 квітня (включно):
> 
> за обсяг, спожитий до 200 м3 природного газу на місяць (включно), – **3,600 грн** за 1 м3;
> 
> за обсяг, спожитий понад 200 м3 природного газу на місяць, – **7,188 грн** за 1 м3.

Щодо норм споживання газу, то з 1 жовтня 2014 року для населення без лічильників вони [встановлені](http://kv.104.ua/ua/for-clients/do-uvagi-klijentiv/id/pat-kijivoblgaz-povidomljaje-pro-zminu-norm-spozhi-7425) на такому рівні:

\[table\]

| Вид споживання природного газу |   Одиниця виміру   |   Норма   |
| --- | --- | --- |
| Плита газова за наявності централізованого гарячого водопостачання |   куб.м/людино-місяць   |   6   |
| Плита газова у разі відсутності централізованого гарячого водопостачання та газового водонагрівача |   куб.м/людино-місяць   |   9   |
| Плита газова та водонагрівач |   куб.м/людино-місяць   |   18   |
| Індивідуальне опалення (у разі надання державою пільги та встановлення субсидії, при цьому норматив визначається з урахуванням коригуючих коефіцієнтів: для індивідуальних житлових будинків – 1,043, для багатоквартирних житлових будинків – 0,502) |   куб.м на кв. м опалювальної площі на місяць в опалювальний період   |   7   |

\[/table\]

Отже, за новими розцінками пересічна броварська родина у 3 особи, яка мешкає у квартирі без газового лічильника, буде сплачувати за користування газовою плитою близько **130 грн** на місяць.

> 7.188 грн \* 6 куб.м \* 3 = 129.384 грн

Другу норму («плита газова у разі відсутності централізованого гарячого водопостачання та газового водонагрівача»), яка зараз складає 9 куб.м, а нещодавно була аж 18.3 куб.м, минулого літа дуже активно використовував ПАТ «Київоблгаз». Мотивуючи тривалим відключенням гарячої води влітку, [продавав газ населенню дорожче](http://tsn.ua/groshi/spozhivachi-prigolomsheni-inoplanetnimi-platizhkami-yaki-nadsilaye-kiyivoblgaz-361488.html). І нікого не хвилювало, яким чином люди гріють гарячу воду: на плиті чи за допомогою електричного бойлеру, чи може взагалі приймають холодний душ. З новими цінами та сама середня родина (3 особи) влітку має всі шанси заплатити за користування газовою плитою майже **195 грн** у місяць.

> 7.188 грн \* 9 куб.м \* 3 = 194.076 грн

Врятувати ситуацію можуть, мабуть, тільки лічильники.

«_Витрачаю у місяць 2-3 куби газу для приготування їжі,_ - каже броварчанка Олена (родина з 2 осіб, квартира, газова плита, лічильник). – _Але якщо вчасно не передам показники лічильника, то мені нараховують за нормою 6 кубів, потім виходить плутанина_».

Для приватних будинків ситуація дещо складніша. Броварчанка Тетяна (родина з 2 осіб, газова плита, колонка, котел) мешкає у приватному секторі, каже, що влітку витрачає близько 30 кубів газу на місяць, а взимку на опалення будинку 400-450 при теплій зимі і 500, якщо зима холодна. _«Рахували вже за новими тарифами, якщо в опалювальний період використовувати 500 кубів, то це обійдеться нам аж у 3600 грн на місяць»_.

**ЕЛЕКТРИКА**

Раніше [тарифи на електроенергію для населення](http://zakon4.rada.gov.ua/laws/show/z0598-12) залежали від того, яка встановлена в помешканні плита: газова чи електрична, а також від кількості спожитих кіловат.

\[table\]

|  |   Обсяг спожитої електроенергії на місяць   |  |  |
| --- | --- | --- | --- |
|   до 150 кВт   | 150-800 кВт |   понад 800 кВт   |
| Ціна для населення з газовими плитами (коп за 1 кВт/год, з ПДВ)\* |   30,84   | 41,94 |   134,04   |
|  |   до 250 кВт   | 250-800 кВт |   понад 800 кВт   |
| Ціна для населення з електроплитами (коп за 1 кВт/год, з ПДВ)\* |   23,7   | 32,22 | 134,04 |

\[/table\]

_\* - у платіжках ПАТ «Київобленерго» тарифи вказуються без ПДВ_

Зараз немає значення, яка плита у користувача послугами, а сітка тарифів [змінена](http://www.nerc.gov.ua/?id=14359) НКРЕКП наступним чином:

\[table\]

|  |   Обсяг спожитої електроенергії на місяць   |  |  |
| --- | --- | --- | --- |
|   до 100 кВт   | 100-600 кВт |   понад 600 кВт   |
| Ціна для населення (коп за 1 кВт/год, з ПДВ) |   **36,6**   | **63** |   **140,7**   |

\[/table\]

Ці тарифи будуть діяти з 1 квітня до 31 серпня 2015 року. Потім нас очікує ще три етапи здорожчання.

\[table\]

| Ціна для населення (коп за 1 кВт/год, з ПДВ) |   Обсяг спожитої електроенергії на місяць   |  |  |
| --- | --- | --- | --- |
|   до 100 кВт   | 100-600 кВт |   понад 600 кВт   |
| З 1.09.15 до 29.02.16 |   45,6   | 78,9 |   147,9   |
| З 1.03.16 до 31.08.16 |   57   | 99 |   156   |
| З 1.09.16 до 28.02.17 |   71,4   | 129 |   163,8   |
| З 01.03.17 |   90   | 168 |   168   |

\[/table\]

_«В середньому ми споживаємо 250-300 кВт на місяць, це за старою ціною виходило десь гривень 100, тепер буду, мабуть, платити 150,_ - ділиться броварчанка Оксана (родина з 2 осіб, квартира, газова плита, звичайний лічильник). – _Бойлером користуємося цілий рік, він тягне, може, кіловат 100. А в іншому все, як у всіх: холодильник, мікрохвильовка, пральна машина, ноутбуки, іноді - телевізор. Взимку ще обігрівач підключається, – тоді, звичайно, більше «намотуємо», а влітку - кондиціонер»_.

Мешканець Броварів Максим (родина з 4 осіб, квартира, газова плита, звичайний лічильник) розповідає: _«У нас велика родина, і приладів, якими користуємося, теж багато: два бойлери, холодильник, морозильна камера, мультиварка, посудомийка, пральна машина, телевізор, ноутбук, два акваріуми, літом вмикаємо два кондиціонери. Отже, наше споживання в середньому – це 600 кВт на місяць, максимально було якось 750. Зараз через зміни в тарифах будемо намагатися економити, плануємо скоротити споживання до 500 кВт, або хоча б не переходити межу у 600, щоб не платити дорожче. Маю плани встановити двотарифний лічильник (день-ніч), тоді вночі діє знижка 50% - можна зекономити на митті посуду та пранні речей»._

**ОПАЛЕННЯ ТА ГАРЯЧА ВОДА**

Гарячу воду і тепло у домівки броварчан постачає комунальне підприємство «Броваритепловодоенергія». Тарифи на послуги цього підприємства, як і на газ, і на електрику, встановлює держава.

В минулому році ми вже мали підвищення тарифів на опалення більше ніж на 30%, а на гарячу воду – на 70%. Так, вартість тепла для населення з лічильниками [зросла](http://brovteplo.com.ua/taryfy-naselennyu) з 267,83 грн/Гкал до 357,05 грн/Гкал, а гаряча вода з 14,62 грн/куб.м до 24,54 грн/куб.м.

[![радіатор](https://mpz.brovary.org/wp-content/uploads/2015/03/radiator.jpg)](https://mpz.brovary.org/wp-content/uploads/2015/03/radiator.jpg)

Зараз регулятор знову збільшив середньозважений тариф на тепло (на 72%), а також і місцеві тарифи (які інколи дуже відрізняються від середньозваженого). Так, у Броварах [рішенням НКРЕКП](http://www.nerc.gov.ua/?id=14296) встановлено тариф на теплову енергію для КП «Броваритепловодоенергія» на рівні 513,59 грн (616, 31 грн з ПДВ). Тобто з 1 квітня броварчани, в будинках яких встановлені лічильники, будуть платити вже **616,31 грн** за 1 спожиту гігакалорію тепла.

Ті ж, у кого лічильники не встановлені, платили до сьогодні 8,45 грн (з ПДВ) за 1 кв.м опалювальної площі. Тобто, за опалення типової однокімнатної квартири радянської забудови (40 кв.м) потрібно було викласти близько 350 грн на місяць, двокімнатної (60 кв.м) - 500 грн, а трикімнатної (80 кв.м) - 650 грн.

Нові тарифи на послуги з централізованого опалення (без лічильників) та гарячого водопостачання наразі розглядаються Національною Комісією та будуть опубліковані в найближчий час. Але є попередня інформація про здорожчання гарячої води на рівні 55-57%.

**ПОСЛУГИ З ОБСЛУГОВУВАННЯ БУДИНКУ**

Якщо від встановлення усіх вищеперерахованих тарифів міська влада усунена, то тариф на послуги з обслуговування будинків та прибудинкових територій наразі залишається в її руках. Тарифи на послуги броварських ЖЕКів не змінювались протягом довгого часу, аж до грудня минулого року. Але 2 грудня 2014 року виконком прийняв нові тарифи:

[Тарифи для ЖЕК-1](https://onedrive.live.com/view.aspx?resid=72571393D4771099!2352&ithint=file%2cdocx&app=Word&authkey=!AMNQ3qJJ2_OWR90)

[Тарифи для ЖЕК-2](https://onedrive.live.com/view.aspx?resid=72571393D4771099!2360&ithint=file%2cxls&app=Excel&authkey=!ADXaTlCQMqpG0fw)

[Тарифи для ЖЕК-3](https://onedrive.live.com/view.aspx?resid=72571393D4771099!2350&ithint=file%2cdocx&app=Word&authkey=!APVC3FPhs7KUb1g)

[Тарифи для ЖЕК-4](https://onedrive.live.com/view.aspx?resid=72571393D4771099!2364&ithint=file%2cxls&app=Excel&authkey=!AF4eESR1xAP1iDI)

[Тарифи для ЖЕК-5](https://onedrive.live.com/view.aspx?resid=72571393D4771099!2351&ithint=file%2cxls&app=Excel&authkey=!ABSQNV_oO4UoRtA)

В середньому квартплата для броварчан становить 50-200 грн на місяць в залежності від площі помешкання, адреси проживання та ЖЕКу, який обслуговує будинок.

Про збільшення цих тарифів наразі ще нічого не відомо.

**ТЕПЛОПОСТАЧАННЯ ДЛЯ ІНШИХ СПОЖИВАЧІВ (НЕ НАСЕЛЕННЯ)**

В компетенції міської броварської влади також і встановлення тарифів підприємствам, які надають послуги з теплопостачання, якщо вони ліцензовані не НКРЕКП (як КП «Броваритеплоенергія»), а Київською обласною держадмінстрацією. Наразі в Броварах це лише одне підприємство – «Фелікс Енерджі» (твердопаливні котельні).

Вже неодноразово увага громади фокусувалась на питанні тарифів цієї компанії, бо користуються її послугами насамперед бюджетні установи, тобто кошти за послуги «Фелікс Енерджі» йдуть з наших з вами кишень.

Нагадаємо, для 2 та 3 групи споживачів у Броварах зараз встановлено тариф у 1404,95 грн/Гкал (з ПДВ), який з 1 квітня піднімається до **1978,66 грн/Гкал** (відповідно до [постанови](http://www.nerc.gov.ua/index.php?id=14386) НКРЕКП від 27.02.15 №289 «Про встановлення тарифів на теплову енергію, її виробництво, транспортування, постачання для потреб бюджетних установ, релігійних організацій та інших споживачів (крім населення) КП Броварської міської ради Київської області "Броваритепловодоенергія"»).

Діючий тариф на тепло від «Фелікс Енерджі» становить 1265 грн/Гкал (з ПДВ). Але компанія зараз звертається до міста з клопотанням про підвищення свого тарифу до **1775 грн/Гкал**, мотивуючи збільшенням вартості палива, індексацією заробітної платні своїм працівникам та підвищенням ціни на електроенергію. Місто скоріш за все погодиться на прийняття нового тарифу, лише трохи скорегувавши його в бік здешевлення. Взагалі, як можна зрозуміти, міські чиновники притримуються принципу поміркованої економії «на 10% дешевше, ніж тепло від КП «Броваритепловодоенергія». Але остаточне рішення наразі ще не прийнято.
