---
title: "З 11 травня міст на Торгмаші знову перекриють: для руху лишать одну смугу в бік Києва"
date: 2016-05-06
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "brovary"
  - "vidkrittya"
  - "vibir-redaktsiyi"
  - "mist"
  - "novini"
  - "onykiyenka"
  - "perekryttya"
  - "remont"
  - "torgmash"
  - "shlyahoprovid"
coverImage: "wp-content/uploads/2016/02/Mist_Onykiyenka_Torgmash_00039.jpg"
---

**Одразу після запланованого на 10 травня [відкриття руху](https://mpz.brovary.org/vidkryttya-ruhu-po-mostu-na-torgmash-znovu-perenosyat-teper-na-traven/) шляхопроводом по вулиці Олега Оникієнка, міст знову закриють для проїзду. Вже наступного дня для руху залишать тільки одну смугу – в бік Києва. У напрямку Торгмашу автомобілісти їздитимуть вулицями Ольги Гасин та Вокзальною. Про це йдеться в сьогоднішньому [розпорядженні](http://docs.brovary.org/p35935/06.05.2016/106) виконавчого комітету Броварської міської ради.**

Як зазначено в документі, рух обмежують тимчасово – **з  8:00 11-го травня до 1-го вересня**. Водночас, у бік столиці можна буде пересуватися однією смугою. Чиновники зазначають, що дозвіл на перекриття руху надають на час виконання робіт із [капітального ремонту шляхопроводу](https://mpz.brovary.org/navit-pislya-koshtovnogo-remontu-mist-na-torgmashi-prozhyve-vid-5-do-25-rokiv-ekspert/).

Тим часом, у напрямку Торгмашу автотранспорт зможе проїхати вулицями Ольги Гасин та Вокзальною. Яким саме чином організують об’їзд, у виконкомі не уточнюють. Водночас, зазначають, що виконавець робіт має встановити відповідні дорожні знаки.

Нагадаємо, що з кінця минулого року до цього часу перекритий проїзд мостом у зворотньому напрямку – в бік Києва. Рух заблокованою частиною шляхопроводу [мали відкрити](https://mpz.brovary.org/vidkryttya-ruhu-po-mostu-na-torgmash-znovu-perenosyat-teper-na-traven/) 30 квітня, однак тиждень-два тому перенесли цю дату на 10 травня.
