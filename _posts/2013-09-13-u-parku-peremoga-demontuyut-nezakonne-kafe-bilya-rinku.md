---
title: "У парку «Перемога» демонтують незаконне кафе біля ринку"
date: 2013-09-13
author: 
  username: "shako"
  display_name: "Тарас Шако"
tags: 
  - "brovary"
  - "vibir-redaktsiyi"
  - "dikson"
  - "demontazh"
  - "kafe"
  - "kafe-park"
  - "novini"
  - "park"
  - "park-peremoga"
  - "fatyeyeva"
  - "shum"
---

**Мешканці багатоповерхівок на вул. Возз’єднання  нарешті можуть полегшено зітхнути, а любителі банана-квуасу та шашличку біля туалету - засмутитись. Джерело гучної музики та нічного п’яного галасу, на яке уже давно скаржились броварчани, – кафе «Парк» – нарешті демонтують.**

Робітники, які здійснюють демонтаж сумнозвісного кафе, розповідають, що відповідне розпорядження їм дав керівник закладу. Однак самого [пана Діксона](https://mpz.brovary.org/poganiy-nastriy-pana-diksona-abo-pokazoviy-vipadok-u-kafe-park/) на місці ми не побачили.

[![кафе парк 0](https://mpz.brovary.org/wp-content/uploads/2013/09/kafe-park-0.jpg)](https://mpz.brovary.org/wp-content/uploads/2013/09/kafe-park-0.jpg)

[![кафе парк 2](https://mpz.brovary.org/wp-content/uploads/2013/09/kafe-park-2.jpg)](https://mpz.brovary.org/wp-content/uploads/2013/09/kafe-park-2.jpg)

[![кафе парк 3](https://mpz.brovary.org/wp-content/uploads/2013/09/kafe-park-3.jpg)](https://mpz.brovary.org/wp-content/uploads/2013/09/kafe-park-3.jpg)

Як ми вже [писали](https://mpz.brovary.org/zamist-znesennya-nezakonnogo-kafe-u-parku-peremoga-vlada-vimiryuye-u-nomu-riven-shumu/), кафе «Парк» майже 2 роки простояло на території центрального міського парку без жодних законних підстав. Ще у 2010 році броварська міська рада не продовжила власнику термін користування землею з формулюванням – «_у зв’язку з недоцільністю розміщення павільйону на землях рекреаційного призначення_». У травні 2011 року Господарський суд Київської області за позовом міськради  наказав примусово звільнити самовільно зайняту земельну ділянку, а через кілька місяців державна виконавча служба відкрила виконавче провадження про знесення самовільно збудованої будівлі кафе «Парк».

Це було у жовтні 2011 року, проте ще у червні 2013 року, коли вийшла наша попередня [публікація](https://mpz.brovary.org/zamist-znesennya-nezakonnogo-kafe-u-parku-peremoga-vlada-vimiryuye-u-nomu-riven-shumu/), кафе безперешкодно працювало та продовжувало створювати чимало незручностей мешканцям довколишніх будиників, які неодноразово скаржились на шум в нічний час та [бійки](https://mpz.brovary.org/poganiy-nastriy-pana-diksona-abo-pokazoviy-vipadok-u-kafe-park/), що нерідко відбувались у закладі. Замість демонтажу закладу міська влада зверталась до міліції та СЕС з проханням "посилити контроль за дотриманням правил тиші в парку «Перемога» та здійснити заміри рівнів шуму від звуковідтворювальноїапаратури в кафе «Парк»". Працівники Броварського МВ ГУ МВС навіть встановили в даному кафе факт порушення тиші в нічний час доби, про що було складено протокол на гр. Діксона К. К.про адміністративне правопорушення, та провели з ним профілактичну бесіду.

> На щастя, нарешті керівництво даного закладу таки змусили виконати рішення суду та демонтувати незаконну споруду. У такий спосіб міський парк було звільнено від недоречного закладу, місцевих жителів - від порушника їхнього спокою, а міську владу та правоохороців - від необхідності імітувати турботу про громадян.
