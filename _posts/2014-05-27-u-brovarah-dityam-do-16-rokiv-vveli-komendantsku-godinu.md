---
title: "У Броварах скасували «комендантську годину» для 16-річних підлітків"
date: 2014-05-27
author: 
  username: "shako"
  display_name: "Тарас Шако"
tags: 
  - "brovarska-miska-rada"
  - "vibir-redaktsiyi"
  - "vikonavchiy-komitet"
  - "vykonkom"
  - "zaborona"
  - "larisa-teplyuk"
  - "novini"
  - "rishennya-vikonkomu"
  - "sluzhba-u-spravah-ditey"
coverImage: "wp-content/uploads/2014/05/clock-300x199.jpg"
---

**[![0,,6547804_4,00](https://mpz.brovary.org/wp-content/uploads/2014/05/06547804_400.jpg)](https://mpz.brovary.org/wp-content/uploads/2014/05/06547804_400.jpg)20 травня виконавчий комітет Броварської міської ради ухвалив рішення [«Про обмеження часу перебування дітей в громадських місцях» в новій редакції](https://www.brovary.kiev.ua/r%D1%96shennya-vikonkomu-v%D1%96d-20052014-%E2%84%96264-pro-obmezhennya-chasu-perebuvannya-d%D1%96tei-v-gromadskikh-m%D1%96stsya). Згідно із документом, дітям до 16 років заборонено перебувати в громадських місцях з 22:00 до 6:00 без супроводу принаймні б одного з батьків або осіб, які їх замінюють.**

Як зазначено у рішенні, впродовж цього проміжку часу дітямта підліткам не можна самим перебувати в «_закладах, у яких провадиться діяльність у сфері розваг, або закладах громадського харчування, а також у комп’ютерних клубах та громадських місцях м. Бровари_». Також у документі виконавчий комітет зобов’язав службу у справах дітей та сім'ї повідомити про вказані обмеження батьків та власників закладів.

Для виконання рішення, управлінню освіти та науки доручили посилити щоденний контроль за відвідуваністю навчальних закладів, а також проводити щотижневий аналіз причин пропусків занять учнями.

Виявляти юних порушників встановлених норм будуть спеціальними рейдами служба у справах дітей та сім’ї, кримінальна міліція у справах дітей, управління освіти і науки, центр соціальних служб для сім’ї, дітей та молоді. Такі перевірки проводитимуть з метою _«виявлення дітей, схильних до пропуску навчального процесу, бродяжництва»,_ а також для _«профілактики вживання алкогольних напоїв, тютюнопаління, наркотичних речовин та психотропних прекурсорів, недопущення вчинення кримінальних та адміністративних правопорушень дітьми»._

Стара редакція рішення, датована 2005 роком, передбачала ті ж самі заборони, але стосувались вони дітей віком до 18 років. Зменшення вікового бар’єру на 2 роки в рішенні виконкому зумовлене відповідними змінами у державні законодавчі акти, пояснила заступник начальника служби у справах дітей та сім’ї **Лариса Теплюк**.

Слід зауважити, що **Закон України «Про внесення змін до деяких законодавчих актів України щодо порядку перебування дітей у закладах, у яких провадиться діяльність у сфері розваг, або закладах харчування у нічний час»**, який мається на увазі, набрав чинності ще у травні минулого року.

Закон доповнив Кодекс України про адміністративні правопорушення статею 180-1. Відповідно до неї, якщо у вказаних закладах в нічний час виявлятимуть дітей, яким не виповнилось 16 років, власникам доведеться нести адміністративну відповідальність. За таке правопорушення накладається штраф від 340 до 850 грн, у разі його вчинення повторно – від 850 до 1700.

Аби уникнути порушення закону, власникам закладів чи уповноваженим особам рекомендують в період з 22:00 до 6:00 вимагати документи, які підтверджують досягнення дитиною 16 річного віку.
