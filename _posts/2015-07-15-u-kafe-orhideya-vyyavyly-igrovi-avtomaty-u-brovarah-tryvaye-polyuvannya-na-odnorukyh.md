---
title: "У Броварах триває \"полювання на одноруких\": у кафе \"Орхідея\" виявили гральні автомати"
date: 2015-07-15
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "avtomat"
  - "vibir-redaktsiyi"
  - "gralnyj"
  - "gralniy-biznes"
  - "kafe"
  - "militsiya"
  - "novini"
  - "orhideya"
  - "reyd"
coverImage: "wp-content/uploads/2015/07/Orhideya_Kamo_avtomat_00010.jpg"
---

**Під час нічного рейду броварська міліція спільно з громадськими активістам виявили 7 гральних автоматів у кафе "Орхідея", що розташоване на вулиці Камо. "Одноруких бандитів" опечатали та забрали із закладу. Про це розповів учасник рейду Сергій Батюк. Це вже другий випадок виявлення автоматів у Броварах за останній час. Ще один** **раніше** **трапився в кафе "Берізка" по вулиці Красовського, 28. Саме зараз тривають заходи із виявлення гральних автоматів у місті та районі. Про це повідомляють у Броварському відділенні міліції.**

Як розповів активіст **Сергій Батюк**, вночі 14 липня броварська міліція та громадське формування "Правопорядок" провели спільний рейд із виявлення гральних автоматів. Всього перевірили три заклади, два з яких виявились закритими. А кафе "Орхідея" по вулиці Камо було відчинене для відвідувачів, там і знайшли "одноруких бандитів" у робочому стані.

[![Орхідея_Камо_автомат_1](https://mpz.brovary.org/wp-content/uploads/2015/07/Orhideya_Kamo_avtomat_1.jpg)](https://mpz.brovary.org/wp-content/uploads/2015/07/Orhideya_Kamo_avtomat_1.jpg)

Усього виявили 7 автоматів. Згодом на місце подій прибула слідчо-оперативна група, після чого апарати опечатали та вивезли міліцейською "газелькою", - каже активіст. Представник броварського міськвідділу міліції **Юлія Барабаш** додає, що вилучені "однорукі" відправили на комп'ютерно-технічну експертизу. Саме вона має підтвердити чи спростувати, що автомати використовували для грального бізнесу, який в Україні поза законом.

[![Орхідея_Камо_автомат_00010](https://mpz.brovary.org/wp-content/uploads/2015/07/Orhideya_Kamo_avtomat_00010.jpg)](https://mpz.brovary.org/wp-content/uploads/2015/07/Orhideya_Kamo_avtomat_00010.jpg)

Барабаш вказує, що за цим випадком правоохоронці порушили кримінальне провадження за **ч. 1 ст. 203-2** - "зайняття гральним бізнесом". Норма закону передбачає накладення штрафу **від 170 до 680 тис. грн** і конфіскацію грального обладнання.

Журналістам "Маєш право знати" не вдалось поспілкуватися із власниками кафе. Сьогодні, 15 липня, всередині закладу прибирала жінка, яка ймовірно є працівницею "Орхідеї". Вона відмовилась відповідати на запитання, однак запевнила, що наразі кафе не працює. З її слів, у закладі не було гральних автоматів.

\[caption id="attachment\_42470" align="aligncenter" width="600"\][![Орхідея_Камо_автомат_00030](https://mpz.brovary.org/wp-content/uploads/2015/07/Orhideya_Kamo_avtomat_00030.jpg)](https://mpz.brovary.org/wp-content/uploads/2015/07/Orhideya_Kamo_avtomat_00030.jpg) Всередині "Орхідеї", 15 липня\[/caption\]

Юлія Барабаш зазначає, що аналогічне кримінальне провадження порушили і щодо виявлених раніше автоматів у кафе "Берізка" по вулиці Красовського, 28. Зі слів представника міліції, саме зараз - **із 9 по 28 липня** - тривають заходи із виявлення гральних автоматів у Броварах і районі.

**Фото - Сергій Батюк, Дмитро Карпій**
