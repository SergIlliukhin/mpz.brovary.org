---
title: "Апеляційний суд підтвердив: броварська міськрада обмежує доступ до інформації незаконно"
date: 2012-09-21
author: 
  username: "pravoZnaty"
  display_name: "Маєш право знати"
tags: 
  - "illyuhin"
  - "apelyatsiya"
  - "brovary"
  - "vibir-redaktsiyi"
  - "dostup-do-publichnoyi-informatsiyi"
  - "novini"
  - "prilyepko"
  - "sud"
  - "telepenko"
coverImage: "wp-content/uploads/2012/09/sud.jpg"
---

[![](https://mpz.brovary.org/wp-content/uploads/2012/09/sud.jpg "Суддя Костюк")](https://mpz.brovary.org/wp-content/uploads/2012/09/sud.jpg)**20 вересня 2012 року відбулось засідання Київського апеляційного адміністративного суду по справі Іллюхіна Сергія Миколайовича проти Броварської міської ради.**

У липні 2012 року Броварський міськрайонний суд, розглянувши дану справу, [визнав протиправними дії](https://mpz.brovary.org/sud-viznav-vidmovu-u-zadovolenni-informatsiynogo-zapitu-sergiya-illyuhina-protipravnoyu/ "Суд визнав відмову у задоволенні запиту на інформацію Сергія Іллюхіна протиправною") Броварської міської ради щодо відмови **Іллюхіну Сергію Миколайовичу** в наданні інформації щодо рішення виконавчого комітету про затвердження тарифів КП "Оздоровчо-реабілітаційний центр" та зобов'язав **Броварську міську раду** повторно розглянути запити.

У своїй апеляційній заяві позивач зазначав, що незважаючи на те, що судом першої інстанції було встановлено порушення права на інформацію, право не було захищено, оскільки суд не зобов'язав відповідача надати запитувану інформацію. Відповідач у апеляційній заяві просив повністю скасувати рішення броварського суду і визнати правомірними дії Броварської міської ради.

Справу розглядала колегія суддів під головуванням судді **Костюк**.

На початку засідання відповідач подав клопотання щодо здійснення відео- та фотофіксації засідання з метою висвітлення судового процесу у засобах масової інформації. **Олександр Прилєпко** - юрист Броварської міської ради, [на відміну від минулого разу](https://mpz.brovary.org/prilyepko-telepenko-ta-glasnist-sudovogo-protsesu-video/ "Прилєпко, Телепенько та гласність судового процесу (ВІДЕО)") проти відеозйомки не заперечував, залишивши це питання на розгляд суду. Суддя виніс ухвалу задовольнити клопотання позивача і дозволити фото- та відеофіксацію засідання.

<iframe src="https://www.youtube.com/embed/iuTsdXXRwEk" frameborder="0" width="480" height="360"></iframe>

[![](https://mpz.brovary.org/wp-content/uploads/2012/07/No-Tarifs.jpg "Тарифи КП ОРЦ")](https://mpz.brovary.org/wp-content/uploads/2012/07/No-Tarifs.jpg)Представник відповідача у судовому засіданні послався на повідомлення начальника архівного та загального відділів, згідно якої в наявних довідкових документах відсутні відомості щодо ухвалення виконкомом рішення, яким затверджувались тарифи **КП "Оздоровчо-реабілітаційний центр",** хоча на уточнююче запитання судді **Олександр Прилєпко** все ж визнав, що таке рішення повинно було б ухвалюватись, оскільки підприємство діє і надає платні послуги.

Однак суд не може зобов'язати відповідача надати цю інформацію, оскільки відповідач не зможе виконати таке рішення.

У процесі розгляду апеляційної скарги відповідача суд намагався з'ясувати, чому відповідач вважає, що запит було подано з порушенням законодавства. Але аргументи юриста міської ради Прилєпка, як і на засіданні у Броварах, були непереконливими.

**Рішення суду**

Суддівська колегія вирішила: \* апеляційну скаргу Іллюхіна Сергія Миколайовича задовольнити частково; \* апеляційну скаргу Броварської міської ради відхилити; Скарга позивача була задоволена у частині, де позивач вказував на те, що суддя **Телепенько** у своєму рішенні невірно вказав опис інформації, щодо якої стосувався позов. Тобто, як відзначила головуюча на засіданні суддя Костюк, залишено "практично те, що і зобов'язав суд".

<iframe src="https://www.youtube.com/embed/rC0qzJEqHng" frameborder="0" width="480" height="360"></iframe>

_Коментуючи судове засідання Сергій Іллюхін повідомив, що оскаржувати рішення апеляційного суду він не планує, оскільки апеляційний суд підтвердив, що дії Броварської міської ради були протиправними і виправив серйозні помилки у формулюванні рішення, які робило неможливим його виконання. У разі, якщо Броварська міська рада подасть касаційну скаргу на винесене рішення, громадський активіст готовий до подальших судових баталій._

"Маючи на руках підтвердження того, що КП ОРЦ надає платні послуги без затвердження тарифів, ми будемо звертатися до прокуратури для подальшого розгляду цього питання" - зазначив активіст.
