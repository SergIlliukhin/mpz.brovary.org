---
title: "На вул. Княгині Ольги протестують проти можливого будівництва – ФОТО"
date: 2016-11-15
categories: 
  - "brovary"
  - "novyny"
tags: 
  - "brovary"
  - "budivnitstvo"
  - "vibir-redaktsiyi"
  - "dityachiy-maydanchik"
  - "zabudova"
  - "knyagyni-olgy"
  - "maydanchik"
  - "novini"
---

**Місцеві жителі збирають підписи проти забудови ділянки по вул. Княгині Ольги, 38. Цієї суботи вони провели збори та, навіть, покликали декількох місцевих депутатів на допомогу. Аргументи мешканців такі – через будівництво підійметься рівень ґрунтових вод, тому підтоплення прилеглих садиб посиляться. Тим часом, власник стверджує: нічого будувати тут не планує. Ба більше, має намір продати цю ділянку.**

Зі слів місцевих мешканців, нещодавно на цій території демонтували дитячий майданчик. А раніше – прибрали гаражі. Власник землі нібито має намір збудувати тут житловий багатоквартирний будинок. Проти такої ініціативи люди й почали збір підписів.

[![dsc08002-kopiya](https://mpz.brovary.org/wp-content/uploads/2016/11/DSC08002-Kopiya.jpg)](https://mpz.brovary.org/wp-content/uploads/2016/11/DSC08002-Kopiya.jpg)

Жителі вулиць Романа Шухевича, Оболонської та Молодіжної вказують: ця земля відіграє роль природного дренажу, куди стікає вода під час дощів і танення снігу. У разі забудови, прилеглі вулиці підтоплюватиме значно інтенсивніше, ніж зараз.

Водночас, за даними публічної [кадастрової карти](http://map.land.gov.ua/kadastrova-karta), ділянка призначена для садибного будівництва.

[![screenshot_2](https://mpz.brovary.org/wp-content/uploads/2016/11/Screenshot_2.jpg)](https://mpz.brovary.org/wp-content/uploads/2016/11/Screenshot_2.jpg)

В коментарях нашим журналістам її власник – **Олександр Юрков** – розповів, що свого часу придбав цю територію в іншої фізичної особи. Чоловік підтверджує "котеджне" призначення землі та зазначає: про будівництво жодних багатоповерхівок мови не було. А зараз він не має наміру будувати тут взагалі нічого та вказує, що хоче продати ділянку. Тим паче, що ніяких дозволів на проведення будівельних робіт не отримував.

Слід зазначити, що протистояння навколо цієї землі тривають вже давно. Але дитячий майданчик демонтували лише нещодавно. На це вказують сторони протистояння. Як розповів керівник ЖЕК-4 **Костянтин Міхієнков**, наразі елементи споруд для розваг малечі зберігають на їхньому підприємстві. Згодом більшу частину майданчика мають намір встановити неподалік - у дворі по вул. Оболонській, 76.

**Фото - Дмитро Карпій**
