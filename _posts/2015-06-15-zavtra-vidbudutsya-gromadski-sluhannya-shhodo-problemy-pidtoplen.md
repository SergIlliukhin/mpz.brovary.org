---
title: "Завтра у Броварах відбудуться громадські слухання щодо проблеми підтоплення старого міста"
date: 2015-06-15
author: 
  username: "pravoznaty"
  display_name: "Маєш право знати"
categories: 
  - "announce"
  - "vlada"
tags: 
  - "bmr"
  - "gromadski"
  - "novini"
  - "pidtoplennya"
  - "sluhannya"
  - "shkola"
---

**Завтра, 16 червня, о 18:00 відбудуться громадські слухання «Підтоплення. Шляхи вирішення проблеми». Участь в обговоренні візьмуть очільники міста, керівники підрозділів і депутати Броварської міської ради. Про це [йдеться](https://www.brovary.kiev.ua/%C2%ABp%D1%96dtoplennya-shlyakhi-vir%D1%96shennya-problemi%C2%BB) на сайті міськради. Місце проведення заходу – актова зала школи № 1 за адресою: м. Бровари, вул. Київська 153. При собі потрібно мати посвідчення особи.**

Ініціатори громадських слухань [оприлюднили](https://www.facebook.com/bazhen.levkovets/posts/1600482203536522?pnref=story) у соціальних мережах звернення громади старого міста до мера Броварів та пропозиції оргкомітету.

**Звернення громади Старого міста до Броварського мера Сапожка І. В.**

> Десятки років жителів історичної частини м. Броварів турбує проблема підтоплення садиб. Засипка водовідвідних каналів, хаотична забудова, відсутність побутової та дощової каналізації призвели до підйому ґрунтових вод в місті. Активне танення снігу в 2013 р. призвели до небаченого, катастрофічного затоплення старої частини міста. Потік води з усього міста стікав у природний накопичувач – урочище Свідловщина (район вул. Богунського та вул. Маяковського) , де ще і нині діє меліоративна система. 1987 році було розроблено проект реконструкції цієї системи, але він не був реалізований.
> 
> Згідно Генерального плану м. Броварів, який діє до 2020 року, в урочищі Свідловщина передбачена блокована та садибна забудова. Новий проект змін до Генерального плану м. Броварів передбачає на цій території багатоквартирну забудову, що, за висновком Міністерства охорони навколишнього природного середовища, може призвести до несприятливих змін гідрогеологічної ситуації на території, прилеглій до забудови. Було рекомендовано забезпечити виконання математичного моделювання динаміки змін гідрогеологічної ситуації на територіях, прилеглих до забудови. Але до цього часу припису не виконано.
> 
> Згідно «Загально - державної програми розвитку водного господарства та екологічного оздоровлення басейну р. Дніпра 2013-2021 р.р.» передбачається відновити функціонування меліоративних систем, виконання місцевих програм відродження малих річок і водойм. Вважаємо за необхідне: звернутися в Київське обласне управління водних ресурсів з пропозицією внести зміни в зазначену програму Київської області про відновлення функціонування меліоративної системи, відновлення історичного природного озера Свідловщина площею 5га з організацією рекреаційної зони та розчищенням річки Осинки.

**Пропозиції оргкомітету громадських слухань:**

> 1\. Першочергові заходи: 1.1. Провести ревізію та розчищення водовідвідних каналів: 1.1.1. «Оболонь» - вул. Петровського – вул. Київська – вул. Маяковського. 1.1.2. Озеро «Каланча» - вул. Андреєва – вул. Маяковського. 1.2. Провести корегування проекту «Водовід дощових та талих вод по масиву «Оболонь» в м. Бровари. 1.3. Для зниження рівня ґрунтових вод в районі масиву «Оболонь» - вул. Ковпака забезпечити, при потребі, постійну роботу насосної станції в районі вул. Петровського. 1.4. В районі озера «Каланча» (вул. Київська, 109) встановити перекачуючу насосну станцію. 2. Основні заходи: 2.1. Створити спеціальний підрозділ при міськвиконкомі з вирішення проблеми підтоплення в м. Бровари . 2.2. Замовити техніко-економічне обґрунтування водовідведення в м. Бровари (дощова каналізація, дренажні системи, побутова каналізація). 2.3. Завершити будівництво водовідводу по 10-му мікрорайону: вул. Грушевського – залізниця – урочище Свідловщина. 2.4. Завершити будівництво водовідводу по масиву «Оболонь» - вул. Петровського – вул. Київська – вул. Маяковського. 2.5. Згідно діючого Генерального плану м. Броварів в ІІ житловому районі (вул. Богунського та вул. Маяковського) дотримуватись блокованої та садибної забудови території. 2.6. На вільній території меліоративної системи ІІ житлового району розпочати роботи з відновлення меліоративної системи, відновлення історичного природного озера Свідловщина площею 5га з організацією рекреаційної зони та розчищенням річки Осинки.
