---
title: "«Коментарі»: Тролейбусну лінію «Бровари-Київ» будуватиме компанія «Південьзахідшляхбуд»"
date: 2012-09-28
author: 
  username: "pravoznaty"
  display_name: "Маєш право знати"
tags: 
  - "brovary"
  - "vibir-redaktsiyi"
  - "derzhzakupivli"
  - "novini"
  - "trolejbus"
  - "fedorenko"
coverImage: "wp-content/uploads/2012/09/troleybus1.jpg"
---

[![](https://mpz.brovary.org/wp-content/uploads/2012/09/troleybus1.jpg "тролейбус")](https://mpz.brovary.org/wp-content/uploads/2012/09/troleybus1.jpg)Відділ капітального будівництва Броварської міської ради Київської області вибрав вінницьку компанію «**Південьзахідшляхбуд**» для будівництва 1 і 2 черг тролейбусної лінії «Бровари-Київ». 24 вересня ПАТ «Південьзахідшляхбуд» отримала акцепт тендерної пропозиції на будівництво тролейбусної лінії «Бровари-Київ» вартістю **131,5 млн. грн**., повідомляє сайт «[Коментарі](https://ua.money.comments.ua/capital/2012/09/26/184052/troleybus-brovarikiiv-zapustit.html)» з посиланням на «[Вісник державних закупівель](https://www.ukrtender.com/)».

Роботи повинні бути виконані з жовтня по грудень 2012 року. Тендер проходив за процедурою [закупівлі в однієї особи](https://brovary.kiev.ua/r%D1%96shennya-vikonavchogo-kom%D1%96tetu-412).

ПАТ «Південьзахідшляхбуд» належить ТОВ «Альфадорстрой» і ПАТ «Золоті Ворота», які входять в корпорацію «Золоті Ворота». Керівник корпорації Сергій Самусєв [відомий як радник Віктора Медведчука](https://kyiv.comments.ua/news/2009/11/04/122824.html), коли той працював першим заступником голови Верховної Ради в 2000-2001 роках.

Як уже писали «[Коментарі](https://money.comments.ua/people/2012/09/14/360197/trolleybus-brovari-kiev.html)», на майбутньому розвезенні жителів Броварів до Києва і назад [активно піариться голова міського партосередку «регіоналів»](https://money.comments.ua/fair/2012/07/31/352652/massazhist-azarova-ostavit.html) і майбутній кандидат в депутати по цьому округу **Сергій Федоренко** (відомий більше як «масажист Азарова»). У лютому 2012 року голова Київської обласної державної адміністрації Анатолій Присяжнюк висловив сподівання, що «до кінця року тролейбуси вже вийдуть на маршрут». Однак 12 вересня уряд затвердив техніко-економічне обґрунтування будівництва тролейбусної лінії з Броварів до Києва вартістю в [528,509 млн. грн](https://www.kommersant.ua/doc/2024146).і з терміном робіт в 2,5 роки.

**Джерело:** «[Коментарі](https://ua.money.comments.ua/capital/2012/09/26/184052/troleybus-brovarikiiv-zapustit.html)»
