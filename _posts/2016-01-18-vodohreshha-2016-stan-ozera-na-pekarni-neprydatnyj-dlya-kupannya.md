---
title: "Водохреща 2016: стан озера на Пекарні непридатний для купання"
date: 2016-01-18
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "vibir-redaktsiyi"
  - "vodohreshha"
  - "vodohreshhennya"
  - "kupannya"
  - "novini"
  - "ozero"
  - "priozerniy"
  - "upts-mp"
coverImage: "wp-content/uploads/2013/03/Image00099.jpg"
---

**На завтра, 19 січня, у Броварах анонсували відзначення свята Водохреща. Цього дня в озері у парку «Приозерний» мають відбутися традиційні купання. Найймовірніше – як і в минулі роки – за участю офіційних осіб міста. А тим часом санстанція та комунальники повідомляють, що у водоймі купатися не можна, про що відвідувачам парку мають повідомити оновлені таблички.**

У Комунальному підприємстві «Бровари-Благоустрій» розповіли, що озеро має декоративне призначення. Наявність зарості очерету свідчить про надмірне привнесення забруднень до водойми. До того ж, зі слів працівників підприємства, санітарно-епідеміологічні умови озера повністю залежать від живлення ґрунтовими та поверхневими водами. Комунальники роблять висновок, що купання у водоймі неможливе, оскільки у ній відсутній нормативний водообмін.

[![img569_ред](https://mpz.brovary.org/wp-content/uploads/2016/01/img569_red.jpg)](https://mpz.brovary.org/wp-content/uploads/2016/01/img569_red.jpg)

Не визнала водойму придатною для купання і броварська санітарно-епідеміологічна служба. За даними працівників установи, пляж озера не має необхідного санітарного паспорту. А про заборону купатися вказують відповідні таблички, які, за даними служби, протягом останнього року поновили.

Окрім того, санстанція наводить результати лабораторних досліджень якості води влітку 2015 року. За даними установи, усі 5 проб на мікробіологічні показники перевищували норму, а у липні навіть виявили золотистий стафілокок.

 [![Вiдповiдь заявнику-1_ред](https://mpz.brovary.org/wp-content/uploads/2016/01/Vidpovid-zayavnyku-1_red.jpeg)](https://mpz.brovary.org/wp-content/uploads/2016/01/Vidpovid-zayavnyku-1_red.jpeg)[![Вiдповiдь заявнику-2_ред](https://mpz.brovary.org/wp-content/uploads/2016/01/Vidpovid-zayavnyku-2_red.jpeg)](https://mpz.brovary.org/wp-content/uploads/2016/01/Vidpovid-zayavnyku-2_red.jpeg)

Однак, раніше броварські санлікарі [зазначали](https://mpz.brovary.org/chi-bezpechno-kupatisya-u-ozeri-v-parku-priozerniy/) – у зимовий період якість води у відкритих водоймах покращується. Тим не менше, у санітарно-епідеміологічній службі не повідомляють про будь-які лабораторні дослідження води зимою цього року. А в КП «Бровари-Благоустрій» вказують, що 2016 року дослідження не проводили. Їх здійснять після робіт із очищення та поглиблення дна озера, що нині тривають.

Повідомлення про цьогорічне відзначення свята Водохреща з’явились на офіційних сайтах [міськради](https://mpz.brovary.org/anons-miskrada-publikuye-rozklad-rizdvyanyh-zahodiv-u-brovarah/) та [відділу культури](http://www.kulturabr.kiev.ua/content/vodohreshcha-osvyachennya-ozera-u-parku-pryozernyy). Щороку захід відвідують офіційні особи міста та священнослужителі Української православної церкви Московського патріархату. Під час заходу відбуваються [масові купання](https://mpz.brovary.org/navishho-vlada-narazhaye-lyudey-na-nebezpeku/) людей в озері.
