---
title: "Карантин у броварських школах продовжено щонайменше до лютого"
date: 2016-01-26
categories: 
  - "brovary"
  - "novyny"
tags: 
  - "brovary"
  - "gryp"
  - "karantin"
  - "novini"
  - "shkoli"
---

**Карантин в загальноосвітніх закладах міста продовжили до 30 січня: в школу діти підуть 1 лютого, за умови зниження рівня захворюваності грипом. Розпорядження міського голови щодо цього сьогодні [з'явилося](http://brovary-rada.gov.ua/rozporyadzhennya-m%D1%96skogo-golovi-v%D1%96d-26012016-%E2%84%9616-od-pro-prodovzhennya-karantinu-u-zagalnoosv%D1%96tn%D1%96kh-n) на офіційному сайті Броварської міської ради.**

Нагадаємо, карантин у броварських школах мав би тривати до середи, 27 січня, а в четвер, 28 січня, вже планували розпочати заняття. Проте, вочевидь, через [перевищення епідемічного порогу](https://mpz.brovary.org/u-brovarah-ofitsijno-ogolosheno-epidemiyu-grypu/) та наближення теплої погоди, яка сприятиме розповсюдженню вірусних хвороб, карантин продовжили фактично до 1 лютого. В розпорядженні зазначено, що навчання не відновлюється:

> ...враховуючи рішення комісії виконавчого комітету Броварської міської ради з питань техногенно-екологічної безпеки та надзвичайних ситуацій (Протокол № 1 від 22.01.2016) та рекомендацій телефонограми Київської обласної державної адміністрації від 15.01.2016 № 8 (запобігання збільшення захворюваності на грип), Броварського районного управління Головного управління Держсанепідслужби у Київській області від 21.01.2016 № 74 «Про епідеміологічну ситуацію в місті Бровари по захворюваності на грип та ГРВІ»

З початку року від грипу в броварській лікарні померло вже не менше п'яти осіб. Медики припускають, що небезпечний вірус, що циркулює Україною в цьому році, це штам грипу H1N1, так званий "каліфорнійський" або "свинячий". Перебіг хвороби дуже стрімкий з ускладненнями у вигляді пневмонії, від якої і помирають люди. За даними [СЕС м.Києва](http://ses.gov.ua/news/1/577/pro-stan-zahvoryuvanost-na-grip-ta-grv-u-m-st-ki-v-stanom-na-26-01-2016r/), в столиці з початку року від запалення легень, як ускладнень від грипу, померло вже 19 осіб.
