---
title: "У Броварах відбудеться творчий конкурс «Пектораль талантів», організатори приймають заявки"
date: 2016-03-28
author: 
  username: "yschenko"
  display_name: "Ірина Ющенко"
categories: 
  - "announce"
tags: 
  - "announce-2"
  - "brovary"
  - "novini"
  - "tvorcha-molod"
  - "terminal"
  - "festival"
coverImage: "wp-content/uploads/2016/03/Bez-imeni-2.png"
---

**10 квітня  о 9 год. у приміщенні концерт-холу ТРЦ «Термінал» розпочнеться  перший** **Всеукраїнський фестиваль-конкурс дитячої та юнацької творчості «Пектораль талантів». Організовує  захід** [**Громадська організація** **«Пектораль ХХІ»**](http://pectoral21.com)**.** **Фестиваль триватиме один день. На учасників очікують призи, а серед переможців буде розіграно гран-прі.**

Як розповів нашому виданню один із засновників ГО «Пектораль ХХІ» **[Олег Здоровець](http://www.facebook.com/groups/pectoraloftalents/?fref=ts)****,** громадську організацію, члени якої займаються культурно-просвітницькою діяльністю в Броварах, зареєстровано лише нещодавно. Хоча  саме вони минулоріч на День міста  організували молодіжний концерт [«БРВР»](http://vk.com/video?section=search&z=video-60317484_171477836), а  наприкінці літа – концерт [«Літо – peace»](https://vk.com/login.php?u=2&to=dmlkZW8/cT0lMjMmc2VjdGlvbj1zZWFyY2gmej12aWRlbzQ5NDE3NjI5XzE3MjIxNTI3Ng--). Нині ж хочуть спробувати свої сили в організації першого фестивалю, який, планують, вийде за рамки Броварів.

До участі в своєму заході запрошують хореографічні, циркові, вокальні, творчі колективи та солістів із усієї України.

«_Головною метою фестивалю-конкурсу є популяризація різножанрового мистецтва та розкриття творчого потенціалу не лише броварської молоді,_ \- каже пан Олег. – _Фестиваль має на меті також сприяти встановленню  творчих контактів між учасниками фестивалю__._ _У свою чергу керівники колективів  матимуть змогу обмінятися  досвідом роботи у  вихованні дітей і молоді»._

Оцінювати учасників фестивалю буде зіркове журі: Ірина Гутник, Віра Поклад, Андріс Капіньш, Олена Скопцова, Галина Голубєва, Тамара Гріньє та вокалістки гурту "Anna-Maria". Організатори конкурсу: Інна Савченко (директор заходу), Олег Здоровець  (голова оргкомітету),  Анжела Сокольвак  (член оргкомітету) обіцяють, що всі учасники отримають грамоти і кубки, а також – безкоштовний похід у «Аквапарк» (ТРЦ «Термінал»).

Про те, яким буде суперприз – тримають у таємниці. Та, кажуть, він буде не без участі партнерів: «Аквапарк» (ТРЦ «Термінал»),  «ANNA –MARIA», «Еко-поліс «Оксамит», фотовідеостудія  «TaracoF», студія-продакшн «TATAMUSIC».

_«Наразі заявки на участь у фестивалі подали близько 30-ти різножанрових колективів  із Броварів та Київської області,_ -  каже Олег Здоровець. – _Розраховуємо, що до участі долучаться творчі колективи і з інших міст України»._

Реєстраційний внесок  із учасника (хореографічного, вокального та циркового мистецтва): -  соло - **350 грн;** - дует - **300 грн** (із особи); - мала форма, ансамбль - **250 грн** (із особи).
