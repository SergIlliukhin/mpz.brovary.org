---
title: "Роботодавці самостійно розраховують квоту для працевлаштування громадян з додатковими гарантіями"
date: 2014-01-14
author: 
  username: "centrzaynyatosti"
  display_name: "Центр зайнятості"
categories: 
  - "kolonka-avtora"
tags: 
  - "dodatkovi-garantiyi-u-spriyanni-pratsevlashtuvannyu"
  - "pratsevlashuvannya"
  - "tsentr-zaynyatosti"
---

З метою реалізації статті 14 Закону України «Про зайнятість населення» 27 червня 2013 року набрав чинності Наказ Міністерства соціальної політики України від 16.05.2013 р. №271 «Про затвердження Порядку надання роботодавцям територіальним органам Державної служби зайнятості інформації про зайнятість та працевлаштування громадян, що мають додаткові гарантії у сприянні працевлаштуванню».

Відповідно до Порядку – підприємствам, установам та організаціям **з чисельністю штатних працівників понад 20 осіб встановлюється квота в розмірі 5% середньооблікової чисельності штатних працівників за попередній календарний рік**.

До категорій громадян, що мають додаткові гарантії у сприянні працевлаштуванню, належать:

- один із батьків або особа, яка їх замінює і: - має на утриманні дітей (дитину) віком до шести років; - виховує без одного з подружжя дитину віком до 14 років або дитину-інваліда; - утримує без одного з подружжя інваліда з дитинства (незалежно від віку) та/або інваліда I групи (незалежно від причини інвалідності);
- діти-сироти та діти, позбавлені батьківського піклування;
- особи, яким виповнилося 15 років та які за згодою одного з батьків або особи, яка їх замінює, можуть, як виняток, прийматися на роботу;
- особи, звільнені після відбуття покарання або примусового лікування;
- молодь, яка закінчила або припинила навчання у загальноосвітніх, професійно-технічних і вищих навчальних закладах, звільнилася зі строкової військової або альтернативної (невійськової) служби (протягом шести місяців після закінчення або припинення навчання чи служби) і яка вперше приймається на роботу;
- особи, яким до настання права на пенсію за віком залишилося 10 і менше років.

Роботодавці самостійно розраховують цю квоту з урахуванням чисельності громадян, які на умовах повної зайнятості вже працюють на підприємствах, в установах та організаціях і належать до неконкурентоспроможних на ринку праці (крім інвалідів), та забезпечують їх працевлаштування.

Роботодавці щороку, **не пізніше 01 лютого після звітного року**, подають до служби зайнятості звіт _“Інформація про зайнятість і працевлаштування громадян, що мають додаткові гарантії у сприянні працевлаштуванню”._

Слід зазначити, що відповідно до пункту 4 третьої частини статті 50 Закону України „Про зайнятість населення” роботодавці зобов'язані своєчасно та в повному обсязі подавати Державній службі зайнятості України інформацію про попит на робочу силу за формою звітності № 3-ПН „Інформація про попит на робочу силу (вакансії)”, що затверджена наказом Міністерства соціальної політики від 31.05.2013 р. № 316. Це стосується і вакансій, на які можуть бути працевлаштовані особи «квотних категорій». Після отримання зазначених інформацій від роботодавця, центр зайнятості буде пропонувати вакантні посади особам пільгових категорій, що звертаються за сприянням в працевлаштування до служби зайнятості. Роботодавець може укомплектовувати дані посади і самостійно.

Законом «Про зайнятість населення» передбачено, що в разі невиконання 5% квоти працевлаштування роботодавцем протягом року, з нього стягується штраф за кожну необґрунтовану відмову у працевлаштуванні таких осіб у межах відповідної квоти у двократному розмірі мінімальної заробітної плати, встановленої на момент виявлення порушення. В зв’язку з цим,  рекомендуємо керівникам підприємств, установ та організацій з чисельністю понад 20 осіб провести аналіз виконання квоти працевлаштування в поточному році, здійснити попереднє планування щодо виконання зазначеного нормативу в 2014 році та інформувати про вакантні робочі місця та потребу в працівниках за певними категоріями центр зайнятості.

Разом з тим Законом передбачено і стимулювання роботодавців, які працевлаштовують безробітних даних категорій за направленням служби зайнятості, шляхом щомісячної компенсації фактичних витрат у розмірі єдиного соціального внеску на загальнообов'язкове державне соціальне страхування.

> **У разі виникнення питань щодо працевлаштування громадян, що мають додаткові гарантії у сприянні працевлаштуванню, просимо звертатися до Броварського міськрайонного центру зайнятості за адресою: м. Бровари, вул.Кірова, буд. 92, відділ взаємодії з роботодавцями , тел.: (045-94) 6-26-35; 6-91-29.**
