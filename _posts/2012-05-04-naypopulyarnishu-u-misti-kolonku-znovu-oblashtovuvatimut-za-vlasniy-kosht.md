---
title: "Найпопулярнішу у місті колонку знову облаштовуватимуть за власний кошт"
date: 2012-05-04
author: 
  username: "Aleechka"
  display_name: "Аліна Дяченко"
tags: 
  - "vibir-redaktsiyi"
  - "novini"
coverImage: "wp-content/uploads/2012/05/Zustrich-z-meshkantsyami_3.jpg"
---

Зважаючи на те, що водопровідна вода у Броварах не придатна навіть на прийому ванни, питання чистої води стоїть у місті дуже гостро. Щоправда, з питною водою ситуація трохи краща: у місті є кілька бюветів, з десяток служб доставки питної води та чимало точок продажу фільтрів для очищення води. Та виявляється, це не вичерпний перелік. У дворі будинків по вул. Марії Лагунової та Гагаріна розташоване ще одне дуже популярне серед городян джерело природної чистої води – водозбірна колонка.

Черга за водою тут практично постійно. При чому набирають воду у відра, бідони та пластикову тару на цій колонці не лише мешканці довколишніх будинків, а й жителі з усіх районів Броварів, інколи навіть з сусідніх сіл приїжджають. «Вода тут чиста і смачна, найкраща в місті», - запевняє броварський художник Олексій Райдуга, що мешкає у районі «Зеленої папуги», однак не лінується щодня пішки долати чималу відстань до вул.  Лагунової, аби набрати бідон води.

[![](https://mpz.brovary.org/wp-content/uploads/2012/05/Kolonka.jpg "Колонка")](https://mpz.brovary.org/wp-content/uploads/2012/05/Kolonka.jpg)

Якість води підтверджує і Броварська СЕС. Згідно її висновку, вода у колонці відповідає всім гігієнічним вимогам і придатна для пиття. Крім того, ця вода збагачена залізом, що дуже корисно для здоров’я.

[![](https://mpz.brovary.org/wp-content/uploads/2012/05/Visnovok-SES_1.jpg "Висновок СЕС_1")](https://mpz.brovary.org/wp-content/uploads/2012/05/Visnovok-SES_1.jpg)[![](https://mpz.brovary.org/wp-content/uploads/2012/05/Visnovok-SES_2.jpg "Висновок СЕС_2")](https://mpz.brovary.org/wp-content/uploads/2012/05/Visnovok-SES_2.jpg)

Та найкращим і дійсно беззаперечним доказом якості цієї води є популярність серед мешканців. Проте надто активна експлуатація колонки призводить до швидкого руйнування як самої водозбірної конструкції, так і плит, якими вона огороджена. До речі, ці бетонні плити свого часу один з тутешніх мешканців сам дістав, привіз та поклав довкола колонки, щоб той, хто набирає воду, не стояв по коліна у болоті. Це власне і все «облаштування» популярного на все місто джерела води. Ні парканчика, ні лавочки, щоб посидіти в затінку біля джерельної води або дочекатись своєї черги. А від постійного потоку набирачів води бетонні плити місцями потріскались, почали хитатися, в окремих місцях з’явились глибокі дірки. Очевидно, що майданчик довкола колонки давно потребує повноцінного облаштування. Однак тут виникає питання – за чий кошт?

 

Роками мешканці довколишніх будинків «скидались» грошима на підтримання колонки у належному стані, регулярне проведення профілактичних робіт тощо, а от користується нею все місто. Кошти на облаштування території довкола колонки потрібні чималі, то ж  небайдужі та активні жителі вирішили звернутись до міської влади та комунальних установ за допомогою. Зрештою колонка знаходиться на прибудинковій території і мала б обслуговуватись за рахунок квартплати, - міркували мешканці. Та комунальники іншої думки. Керівництво КП «Служба замовника» у своїй відповіді відписалось, що «_водозбірні колонки для питної води не знаходяться на балансі нашого підприємства. В склад тарифу на утримання будинків і споруд та прибудинкових територій ремонт колонок не входить і фахівці по ремонту водозбірних колонок на нашому підприємстві відсутні_». Однак на підприємстві пообіцяли направити пропозицію щодо фінансування вищезгаданих робіт за рахунок бюджетних коштів та включення в план робіт на наступний рік. [![](https://mpz.brovary.org/wp-content/uploads/2012/05/Vidpovid-po-kolontsi.jpg "Відповідь по колонці")](https://mpz.brovary.org/wp-content/uploads/2012/05/Vidpovid-po-kolontsi.jpg) Це було ще у 2010 році. Станом на сьогодні жодних робіт по благоустрою колонки за кошт міського бюджету не проведено. Лиш напередодні місцевих виборів у 2010 році мешканцям вдалось знайти розуміння та підтримку у депутата міської ради, а нині депутата Київської обласної ради Дмитра Ратнікова. За його матеріальної допомоги старі труби було змінено на нові.

Однак територія довкола колонки залишилась необлаштованою, а плити з роками потроху руйнувались. То ж мешканці продовжили звертались до владних установ, ходили на прийоми до міського голови та його заступників, та позитивних відповідей після довгих поневірянь в стінах і кабінетах влади так і не отримали. Тоді мешканці вирішили звернутись безпосередньо до депутатів міськради, які мають представляти та відстоювати їхні інтереси. Першими відгукнулись депутати Павло Різаненко та Роман Сімутін та запропонували мешканцями зустрітись гуртом, щоб обговорити подальші дії по благоустрою території колонки.

[![](https://mpz.brovary.org/wp-content/uploads/2012/05/Zustrich-z-meshkantsyami_3.jpg "Зустріч з мешканцями_3")](https://mpz.brovary.org/wp-content/uploads/2012/05/Zustrich-z-meshkantsyami_3.jpg)

На зустрічі народні обранці запевнили людей, що у рамках своїх депутатських повноважень зроблять все можливе для вирішення цієї проблеми, зокрема подадуть депутатське звернення до відповідних інстанцій. _«Проте не виключено, що на наше депутатське звернення ми, як і ви, отримаємо «відписку». Тоді ми звернемось до міських благодійних фондів, громадських організацій, самі долучимось до цього, і неодмінно зберемо необхідну суму, щоб облаштувати територію біля колонки. А комунальникам та владі нехай буде соромно за свою бездіяльність_», - запевнили депутати.

[![](https://mpz.brovary.org/wp-content/uploads/2012/05/Zustrich-z-meshkantsyami_1.jpg "Зустріч з мешканцями_1")](https://mpz.brovary.org/wp-content/uploads/2012/05/Zustrich-z-meshkantsyami_1.jpg)

До речі, у ході зустрічі з’ясувалось, що бездіяльність комунальників не обмежується «відмахуванням» від колонки. Люди прийшли до депутата з цілими списками проблем, яких  виявилось, як кажуть, «по горло». Це і давно не фарбований та «морально застарілий» дитячий майданчик, і поламані паркани, і непрацюючі вуличні ліхтарі, і вибиті шибки, відсутність освітлення у під’їздах, розплідники комах у підвалах, алкоголіки-сусіди, на яких не реагує міліція, автомобільний шум під вікнами… І чимало цих проблем якраз і мають вирішуватись за рахунок квартплати, проте роками нічого не робиться.

[![](https://mpz.brovary.org/wp-content/uploads/2012/05/Zustrich-z-meshkantsyami_2.jpg "Зустріч з мешканцями_2")](https://mpz.brovary.org/wp-content/uploads/2012/05/Zustrich-z-meshkantsyami_2.jpg)

Відтак вирішили почати з благоустрою колонки, а там поступово вирішити й інші наболілі питання. Бо зрештою колонка може не перебувати на балансі «Служби замовника», однак вона однозначно перебуває на балансі громади, яка нею активно користується вже стільки років, і в місті обов’язково знайдуться благодійники, які не дадуть занехаятись цьому джерелу чистої питної води. І вже зовсім незабаром люди зможуть не лише набирати тут воду, не ризикуючи провалитись під зламані плити, а й сісти неподалік колонки в затінку та втамувати спрагу ковтком смачного та корисного напою.

**Тарас Шако, Аліна Дяченко**
