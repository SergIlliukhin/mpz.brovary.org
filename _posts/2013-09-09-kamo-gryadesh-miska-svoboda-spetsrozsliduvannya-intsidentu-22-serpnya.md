---
title: "Камо грядеши, міська «Свобода»? Спецрозслідування «інциденту 22 серпня»"
date: 2013-09-09
categories: 
  - "rozsliduvannya"
tags: 
  - "brusenska"
  - "vibir-redaktsiyi"
  - "zhurnalisti"
  - "oleg-shevchuk"
  - "pereshkodzhannya"
  - "svoboda"
---

**[![1235245_645365968820350_152455616_n](https://mpz.brovary.org/wp-content/uploads/2013/09/1235245_645365968820350_152455616_n.jpg)](https://mpz.brovary.org/wp-content/uploads/2013/09/1235245_645365968820350_152455616_n.jpg)Спільне з регіоналами голосування депутатів від ВО «Свобода» під час сесії БМР 22 серпня спричинило ефект натиснутого спускового гачка: демонстративне та незаконне обмеження прав місцевих журналістів – це останнє, що очікували броварські ЗМІ від представників опозиційної партії.**

Рішення фракції «Свободи» [підтримати своїх номінальних ідеологічних супротивників](https://mpz.brovary.org/svoboda-razom-z-partiyeyu-regioniv-obmezhili-prava-brovarskih-zhurnalistiv/) – Партію регіонів – та ще й у боротьбі проти незалежної преси спровокувало бурхливу реакцію як журналістів, так і серед їхніх читачів.

«Маєш право знати» вирішило дізнатись думку різних сторін, причетних до цього резонансного випадку, аби кожен міг сам зробити висновки – чи правильно вчинили представники «Свободи» щодо журналістів та чи коригується така поведінка з їхніми опозиційними гаслами. Окрім того, ми наведемо кілька фактів з діяльності броварського міського та районного осередків партії «Свобода», які, на нашу думку, пояснюють окремі моменти та відтіняють ситуацію загалом.

> Загальна інформація:
> 
> Броварський міський осередок ВО «Свобода». Керівник – **Брусенська Ганна Віталіївна.** Міський осередок в останні роки практично не бере участі в громадсько-політичному житті міста, публічна діяльність керівника осередку обмежується роботою в міській раді. Остання подія за участі міського осередку «Свободи» - [відзначення Дня Конституції України.](http://bilozerska.livejournal.com/740466.html) Керівник міської «Свободи» разом з членами депутатської фракції в БМР, як правило, ігнорують протестні акції, організовані однопартійцями з районної організації. Так, керівництво міської організації «ВО «Свобода» не брали участь у [резонансних подіях 25 травня в парку «Перемога»](https://mpz.brovary.org/krivavi-sutichki-vidbulis-u-brovarah-mizh-meshkantsyami-ta-zabudovnikami-tsentralnogo-parku/), а також під час більшості акцій на підтримку своїх однопартійців, котрі зазнали судового переслідування в результаті подій на захист парку «Перемога».
> 
> В результаті цього у Броварах «Свобода» асоціюється, передусім, саме з партійцями районної організації, хоча мешканці, в більшості своїй, не розрізняють поділу на міську та районну організацію. Це, в свою чергу, призводить до того, що електоральними бонусами, заробленими районними «свободівцями», в рівній мірі користується й організація Брусенської. Що, в той же час, не заважає Ганні Віталіївні та іншим депутатам-«свободівцям» періодично голосувати в унісон з Партією регіонів та іншою провладною більшістю, в тому числі й по скандальним земельним питанням. Це викликає багато запитань як з боку партнерів «Свободи» по опозиції, так і з боку преси та громадськості.

Ми намагались взяти коментар з приводу ситуації у «вищих інстанцій» «Свободи», зокрема в **Андрія Мохника** та **Олега Тягнибока,** утім жоден з них поки не відреагував на наше прохання. Водночас, за нашою інформацією, на ситуацію звернув увагу відповідальний за зв’язки з громадськістю «Свободи» у Києві **Олександр Аронець:** один зі спікерів «Свободи» наразі просить надати докази такого голосування.

Зауважимо, що свідками даного голосування був увесь депутатський корпус, міській голова, а також присутні під час пленарного засідання журналісти. Утім ми публікуємо два відео, які не залишають сумнівів у факті такого голосування: тривале відео повного розгляду питання про заборону пересування журналістів та окремо відрізок, власне, самого процесу голосування за проект рішення вцілому, де чітко видно хто його підтримав, а хто виступив проти.

**Повне відео розгляду питання про внесення змін в регламент**

<iframe src="//www.youtube.com/embed/5aUs8Zl1FpU" height="315" width="420" allowfullscreen frameborder="0"></iframe>

**Відрізок голосування за рішення вцілому**

<iframe src="//www.youtube.com/embed/9LafnAW8T2o" height="315" width="420" allowfullscreen frameborder="0"></iframe>

> Дані відео «МПЗ» направить у відповідні структури партії разом з інформаційним запитом, [надісланим раніше](https://mpz.brovary.org/20563/) на адресу голови Київської обласної організації партії «Свобода»

Між тим ситуацію погодились прокоментувати голова броварської районної організації ВО «Свобода» **Олег Шевчук** та голова броварської міської організації партії УДАР Віталія Кличка **Роман Сімутін.** Слід зауважити, що коментарі керівників осередків двох найбільших опозиційних партій у цьому випадку поки не відрізняються особливою конкретикою.

**Олег Шевчук:** _«Я вважаю, що тоді на сесії сталося якесь непорозуміння. Ми обов’язково розбиратимемось в даній ситуації, можливо, своє слово скаже обласне або всеукраїнське керівництво. Але поки ми не дослідимо все, що сталося 22 серпня максимально глибоко та повно, «Свобода» не робитиме якихось категоричних висновків або заяв»._

Подібну думку висловив і депутат **Роман Сімутін:**

_«Нам не зрозуміла така позиція наших колег в міськраді від «Свободи». Водночас я не хотів би якось оцінювати їхні дії, нехай це залишиться на розсуд керівництва партії»._

«Маєш право знати» протягом кількох днів намагались взяти коментар з приводу скандальних голосувань 22 серпня безпосередньо в голови броварського міського осередку «Свободи» **Ганни Брусенської,** утім Ганна Віталіївна спочатку пообіцяла надати коментар пізніше, а потім просто припинила відповідати на дзвінки наших журналістів. В будь-якому разі, ми готові опублікувати позицію голови міської організації «Свободи» з цього питання в повній мірі та без купюр. Зокрема, нас – так само як і наших читачів – цікавить, чи обговорювалась позиція фракції з приводу даного питання перед сесією, а чи можливо таке голосування є індивідуальним рішенням кожного депутата, а також чому Ганна Брусенська [кардинально змінила власну думку](https://mpz.brovary.org/brovarski-deputati-hochut-zaboroniti-zhurnalistam-peresuvatis-po-zali-pid-chas-sesiy/) з приводу обмеження прав журналістів менше, ніж за добу.

Водночас нам вдалося зв’язатись зі ще одним депутатом від ВО «Свобода» **Петром Базишиним**, який також своїм голосом підтримав скандальне рішення. Петро Євгенович спочатку взагалі спростував факт такого голосування, а потім зазначив, що не має повноважень коментувати це рішення фракції та перенаправив нас до голови фракції Брусенської, яка, як відомо, також поки відмовляється від коментарів.

Тим часом в соцмережах [триває обговорення](https://www.facebook.com/photo.php?fbid=645365968820350&set=gm.677649912264978&type=1&theater) ситуації, що склалась. Більшість користувачів засуджують вчинок «Свободи», значна частина вважає, що нічого дивного не сталось, адже «латентна» співпраця місцевих депутатів від «Свободи» з Партією регіонів була помітна й раніше. Водночас броварчани чекають, як же свої дії пояснять самі «свободівці», а дехто і за власною ініціативою вирішив звернутись до всеукраїнського керівництва партії Тягнибока.

> Окремі юристи вважають, що у випадку внесення саме таких змін до регламенту, Броварська міська рада могла перевищити власні повноваження. Так, згідно зі **ст. 19 Конституції України**, органи місцевого самоврядування, їх посадові особи зобов'язані діяти лише на підставі, в межах повноважень та у спосіб, що передбачені Конституцією та законами України. В той же час вітчизняним законодавством не передбачено обмежень на пересування працівників ЗМІ під час відкритих засідань, що їх проводить суб’єкт владних повноважень. Окрім того в **п.4 ст.26 ЗУ «Про інформацію**» зазначається, що _«Суб'єкти  владних  повноважень… зобов'язані сприяти   провадженню   ними   професійної   діяльності… сприяти створенню  умов  для  здійснення  запису  і  передачі  інформації, проведення інтерв'ю, отримання коментарів посадових осіб»_.  Вочевидь, заборона на пересування журналістів сесійною залою може бути розцінена як порушення даних норм, особливо якщо брати до уваги той факт, що місцеві журналісти під час зйомки з різних точок (з огляду на специфічність розташування депутатів та інших осіб в малому залі виконкому, де проводяться пленарні засідання сесій БМР) не перешкоджають діяльності депутатів та міського голови. Детальніше про нюанси даних змін до регламенту та правові колізії, що виникнуть після внесення подібних змін до регламенту, можна прочитати у [відповідній «Колонці автора»](https://mpz.brovary.org/zhurnalist-stop-mistse/) Андрія Качора

Наше видання сподівається, що ВО «Свобода», як парламентська партія та суб’єкт публічної політики, незабаром таки оприлюднить власну офіційну позицію з приводу скандального голосування та участі в ньому своїх депутатів. Ми переконані, що мовчання в даному випадку підтвердить найскептичніші здогадки суспільства з приводу істинної – а не формальної – позиції броварської міської організації ВО «Свобода» щодо броварської влади та «свободівської» депутатської фракції зокрема. Водночас ми, як представники незалежної преси в Броварах, сподіваємось, що опозиційна та демократична політична сила, якою називає себе ВО «Свобода», визнає помилку власних представників, вживе відповідних заходів реагування та не допустить повторення подібного в майбутньому.

> «Маєш право знати» уважно стежитиме за розвитком ситуації та публікуватиме подальшу інформацію включно зі «свіжими» коментарями фігурантів «інциденту 22 серпня». Стежте за оновленнями!
