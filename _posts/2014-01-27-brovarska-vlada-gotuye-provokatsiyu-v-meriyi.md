---
title: "Броварська влада готує провокацію в мерії?"
date: 2014-01-27
author: 
  username: "kachor"
  display_name: "Андрій Качор"
tags: 
  - "aktsiya-protestu"
  - "brovary"
  - "vibir-redaktsiyi"
  - "novini"
  - "provokatsiya"
  - "titushki"
  - "shturm"
---

**[![uwaga](https://mpz.brovary.org/wp-content/uploads/2014/01/uwaga.png)](https://mpz.brovary.org/wp-content/uploads/2014/01/uwaga.png)Джерела «Маєш право знати» повідомляють про можливу провокацію проти броварських протестувальників. За словами очевидців, наразі в мерію стягуються додаткові сили правоохоронців на додачу до тих, що були в приміщенні міськвиконкому на вул. Гагаріна, 15 ще зранку під час акції протесту.**

Водночас з інших джерел стало відомо, що прямо зараз в місті формуються невеликі групи «тітушок», озброєних кийками та арматурою, котрі начебто готуються штурмувати мерію сьогодні ввечері. Ці групи складаються з людей сумнівної зовнішності, більше схожих на безхатченків або наркозалежних. Окрім того, повідомляється, що приміщення міськвиконкому ще раніше за вказівкою залишили всі його співробітники, окрім керівництва.

Джерела допускають, що дані факти можуть свідчити про підготовку провокації проти місцевої опозиції, коли у можливому вечірньому штурмі мерії звинуватять місцевих активістів-євромайданівців. Поруч з цим, у міських осередках партій УДАР, «Свобода» та «Батьківщина» заперечують причетність до підготовки будь-яких дій, пов’язаних із захопленням адміністративних будівель у Броварах.

Нагадаємо, що сьогодні о 10:00 відбулась акція протесту громадян проти насильницьких дій влади під стінами приміщенні броварської мерії. Під час заходу активісти потрапили до службового кабінету голови броварської РДА Петра Іваненка та виявили в стінах приміщення десятки працівників «Беркуту» разом з "тітушками". В результаті дій протестувальників «тітушок» вдалось вивести з приміщення через «коридор ганьби».
