---
title: "Мер Броварів знову звітуватиме про свою роботу тишком-нишком?"
date: 2013-02-07
author: 
  username: "Aleechka"
  display_name: "Аліна Дяченко"
categories: 
  - "kolonka-avtora"
tags: 
  - "brovary"
  - "vibir-redaktsiyi"
  - "zvituvannya"
  - "zvituvannya-mera"
  - "miskiy-golova"
  - "sapozhko"
---

[![Сапожко2](https://mpz.brovary.org/wp-content/uploads/2013/02/Sapozhko2.jpg)](https://mpz.brovary.org/wp-content/uploads/2013/02/Sapozhko2.jpg)Пам'ятаючи нашу [минулорічну переписку з владою](https://mpz.brovary.org/miskiy-golova-zvituvatime-u-lyutomu-2/) з метою дізнатись про час та місце звітування Броварського міського голови, яка так і [не увінчалось успіхом](https://mpz.brovary.org/miskiy-golova-tishkom-nishkom-vidzvituvav-lishe-pered-veteranami/), цього року ми вирішили зробити нову спробу потрапити на публічну доповідь мера про його успіхи і досягнення. Проте, схоже, цього року міський очільник також планує прозвітувати лише перед обраною ним аудиторією, яка не ставитиме незручних запитань та не знатиме більше, ніж їй дозволено знати.

У середині січня ми направили запит до Броварської міської ради на електронну адресу [miskrada@brovary.kiev.ua](mailto:miskrada@brovary.kiev.ua):

> **Розпорядник інформації:** Броварська міська рада **Запитувач:** Дяченко Аліна Олексіївна \[номер телефону\] \[електронна адреса\]
> 
> **ЗАПИТ НА ІНФОРМАЦІЮ**
> 
> Відповідно до Закону України “Про доступ до публічної інформації” прошу надати мені інформацію про **час та місце звітування Броварського міського голови Сапожка І. В. у 2013 році про його роботу у 2012 році.** Відповідь на запит прошу підготувати у письмовій формі. Про готовність відповіді на запит прошу повідомити за телефоном: (067) ....
> 
> **17 січня 2013 року**

Відповідь не забарилася, однак зміст її не вселив оптимізму щодо справжньої відкритості влади та готовності її керівників до діалогу з громадою. Замість того, щоб вказати день, час та адресу відкритої зустрічі мера з громадянами, керуючий справами виконкому **Костянтин Кузнєцов** повідомив "сенсаційну" інформацію: "_Звітування міського голови Сапожка І. В. за 2012 рік буде проведено у 2013 році відповідно до вимог чинного законодавства_" :-)

[![Відповідь на запит по звіту мера](https://mpz.brovary.org/wp-content/uploads/2013/02/Vidpovid-na-zapit-po-zvitu-mera.jpg)](https://mpz.brovary.org/wp-content/uploads/2013/02/Vidpovid-na-zapit-po-zvitu-mera.jpg)

При цьому нашу увагу також привернула й фраза, зазначена у попередньому абзаці: "_**Чинним законодавством не визначено порядок завчасного інформування про звітування**_".  Навіщо це було написано? Ми не запитували нічого про завчасне інформування. Однак розгадка у цієї "загадки" дуже проста і криється [у нашому минулорічному листуванні з владою](https://mpz.brovary.org/miskiy-golova-zvituvatime-u-lyutomu-2/). Того разу ми також спершу подали звичайний запит та запитали час та місце звітування мера, і дізнавшись, що Сапожко планує розповідати про свою роботу лише трудовим колективам міста, які самі обумовлюватимуть час та місце зустрічі, ми направили звернення з проханням поінформувати ВСІХ броварчан про звітування міського голови через відкриті джерела інформації (офіційний веб-сайт, муніципальні газети тощо), щоб кожен міг вільно прийти на відкриту зустріч. Нас двічі запевнили [у двох письмових відповідях](https://mpz.brovary.org/byurokratichna-golovolomka-pro-zakritu-vidkritist-merskih-zvituvan/), що "_громада міста буде поінформована через відкриті джерела інформації про час та місце звітування"._ Проте цього зроблено не було - мер тишком-нишком [прозвітував лише перед ветеранами](https://mpz.brovary.org/miskiy-golova-tishkom-nishkom-vidzvituvav-lishe-pered-veteranami/), а громадськість дізналась про цю подію вже постфактум. І коли ми запитали, то як же так, де обіцяне завчасне інформування, нам відповіли, що.... "ч_инними законодавством України не визначено порядок завчасного інформування про звітування у засобах масової інформації та інших джерелах інформування"._

> То ж, певно, нині у такий спосіб влада намагається "упередити" наші дії й одразу попереджає, що про звітування Сапожка знатимуть лише ті, хто треба, а не всяка там "громадськість". І навряд чи варто знову подавати звернення з пропозицією завчасно повідомити про звітування мера, бо прохання від окремого кола громадян Броварів для місцевих чиновників автоматично потрапляють в "бюрократичний спам-кошик". Проте у даному випадку справа зовсім не в тому, чи дослухаються міські очільники саме нас. Відкритість та завчасність інформації про час та місце звітування Сапожка насамперед покаже те, чи боїться особа, обрана броварчанами для керівництва їхнім містом, зустрітись зі своїми виборцями віч-на-віч, чи ні. А ще подібні спроби приховати свою "відкриту зустріч з громадою", щоб банально "профільтрувати" коло її учасників, є протиправними, адже порушують право окремих людей бути присутніми на звітуванні міського очільника, то ж у разі, якщо минулорічна історія з грою в хованки влади від громади повториться, буде привід позиватись до суду. Хоча, звісно, у Ігоря Васильовича ще є шанс і сміливість проявити, і судової тяганини уникнути ;-)
