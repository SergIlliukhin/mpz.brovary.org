---
title: "Адмінресурс 2.0: нові форми передвиборчого підкупу в Броварах"
date: 2015-10-22
categories: 
  - "kolonka-avtora"
---

**Не зважаючи на те, що на цьогорічній виборчій кампанії ми не бачимо масового і примітивного підкупу виборця (типу роздачі гречки, олії, «пунктів допомоги продуктовими наборами» та ін), це зовсім не означає, що броварського виборця не купують. Готовність електорату продати свій голос за «хліб і видовища», нікуди не зникла, а кандидатів, які з охотою візьмуть участь в торгах за голоси, не поменшало.**

Звісно, після Революції Гідності стало значно небезпечніше  відкрито засівати округи крупами, пакетами з цукром разом із агітаційними календариками, адже журналісти все бачать, а травити їх тітушками і міліцією вже якось вийшло з моди. Те ж саме стосується і застосування адмінресурсу: масово зганяти бюджетників на підтримку провладних кандидатів сьогодні наважиться далеко не кожен посадовець. Однак утриматись від зловживання владою в період виборчих перегонів нинішні чиновники все ж не можуть, а відтак – шукають нові способи, як непомітно підкупити виборця ще й за бюджетний кошт.

Ще за кілька місяців до виборів Бровари почали перетворюватися на величезний будівельний майданчик: спочатку точково і несміливо, але чимдалі – тим більш масштабно і з розмахом. Встановлення нових світлофорів, масоване прокладання «лежачих поліцейських», заміна вуличних ліхтарів – це все були лише «квіточки» від Сапожка і Ко, розминка перед справжнім «засіванням». Ближче до дня виборів рахунок пішов на десятки мільйонів: реконструкція вулиці Київської, дорогі фестивалі, перефарбування «Прометею», рекорди, «п’ятирічки за чотири роки» і тому подібне по всьому місту. Покращення полились як із рогу достатку, і чим ближче до виборів – тим більш бурним потоком. Звісно, всі подібні заходи відбуваються під грифом «За підтримки міського голови Ігоря Сапожка», про що зазначається у величезних накладах підконтрольних меру газет, на сотнях плакатів та банерах по всьому місту, аби броварчани раптом не забули, кому саме дякувати за все це щастя під час голосування.  Фактично місто було перетворено на гігантський агітаційний майданчик, де в якості рекламних площин – вже навіть не біг-борди, газети чи телебачення, а увесь центральний парк, головні міські вулиці, майдани і споруди.

\[caption id="attachment\_47669" align="aligncenter" width="600"\][![Бровари у "передвиборчому режимі"](https://mpz.brovary.org/wp-content/uploads/2015/10/dSEGsiYN8hc.jpg)](https://mpz.brovary.org/wp-content/uploads/2015/10/dSEGsiYN8hc.jpg) Бровари у "передвиборчому режимі"\[/caption\]

**Своїм – все, чужим – писати на паркані**

Однак і про біг-борди не забули: аби закріпити результат, Бровари піддались «килимовому бомбардуванню» агітацією за партії, що контролюються Сапожком і Ко: «Нові обличчя», «Наш край», «Єдність», УКРОП та Радикальна партія Ляшка. Портрети кандидатів від цих політичних сил наразі красуються по всьому місту, адже і самі борди належать структурам, пов’язаним із Сапожком, його давнім політичним компаньйоном Ігорем Трощенком та «першим номером» списку партії Ляшка, депутатом Вадимом Андрієвським. Натомість більшість інших партій та кандидатів, яких таким чином було витіснено на агітаційний маргінес, змушені шукати інші форми донесення інформації про себе. Саме тому ми бачимо обклеєні стовпи і паркани, а в особливо критичних випадках – штендери-розкладушки, які вже давно викликають роздратування у мешканців. Однак саме це і є головною метою Сапожка і сателітів: створити іншим кандидатам такі умови для агітації, аби виборці про них або ж не дізнались взагалі, або дізнались з переповнених поштових скриньок чи обклеєних стовпів, тим самим відбиваючи охоту проголосувати. Таким чином було штучно створено замкнуте коло: агітуєш на стовпах (бо не маєш бордів) – не проголосуємо, бо смітиш. Не агітуєш на стовпах, бо не маєш бордів і не хочеш смітити – не проголосуємо, бо непрохідний, бо тебе ніхто не знає. За цим абсурдним явищем глузливо спостерігають колишні регіонали, які тепер посміхаються з бордів під логотипами «Нашого краю», «Нових облич», УКРОПу, Радикальної партії та «Єдності» і спокійно очікують на свої голоси, що їх дадуть задурманені політтехнологіями броварські виборці.

**Виборчий фонд? Ні, не чув**

Прикметно, що 99% усієї фактичної агітації за Сапожка та підконтрольних йому кандидатів в депутати фінансується поза виборчими фондами.  Якщо хтось подасть запит з надією дізнатися, скільки бюджетних коштів було витрачено на той чи інший начебто муніципальний фестиваль або інфраструктурний проект – він буде розчарований. Бо отримає офіційну відповідь, що увесь банкет – «за спонсорські кошти». А чиї саме ті кошти – якщо вони спонсорські - закон повідомляти не зобов’язує.  Таким чином безпрецедентна за своїм розмахом агітація за діючого мера, який балотується знову, відбувається, фактично, за «чорний нал», який ніде не фіксується і з якого дуже навряд чи сплачуються податки. Утаємниченим давно відомо, що кампанія Сапожка фінансується за рахунок ресурсів Віктора Поліщука та його будівельних компаній, які відхопили собі найбільш ласі шматки броварської землі («Зелений квартал», «Лісовий квартал») та контролюють діючу міську владу, однак довести це офіційно практично неможливо.  Таким чином відбувається не лише «чорне» фінансування виборчої кампанії мера, але й цілком вірогідно – масштабне відмивання коштів Поліщука всуміш з освоєнням додаткових десятків мільйонів бюджетних коштів, які лише в останні місяці потрапили в місто завдяки децентралізації. Відтак гроші, що мали би піти на реальне покращення міської інфраструктури (заміна старих комунікацій, реформа ЖКГ, реформа в енергозбереженні) сьогодні фактично проїдається виборчою кампанією Сапожка. І замість нової зливової каналізації чи ремонту очисних споруд, які перебувають в аварійному стані, ми отримаємо ще кілька окозамилювальних фестивалів, які завершаться акурат разом з виборчою кампанією, в той час як місто продовжуватиме занурюватися в інфраструктурний колапс.

\[caption id="attachment\_47670" align="aligncenter" width="600"\][![Бровари у "звичайному режимі"](https://mpz.brovary.org/wp-content/uploads/2015/10/pid1.jpg)](https://mpz.brovary.org/wp-content/uploads/2015/10/pid1.jpg) Бровари у "звичайному режимі"\[/caption\]

**Коли карета перетвориться на гарбуз…**

Прикметно, що в пилюці передвиборчих ремонтів вулиць, у серпантині фестивалів та світлі нашвидкуруч встановлених ліхтарів багато броварчан – в тому числі тих, хто був на Майдані – готові знову проголосувати за стару владу. За старих політиків, які вже майже десять років грабують місто і дерибанять броварську землю, за старого мера, який до останнього підтримував Януковича, і лише після перемоги Революції знову швидко змінив партійний квиток, аби лишитися при владі. Броварчани забувають прості уроки, відомі з дитячих казок: що рівно з моменту оголошення результатів виборів увесь цей міраж обіцянок та покращень моментально спаде, карета перетвориться на гарбуз, а попелюшка – назад в чиновника-корупціонера, і місто ще на багато років порине в корупційну безодню. Час «Х» настане 25 жовтня, і яке майбутнє ми оберемо для свого міста – вирішувати лише нам з вами.
