---
title: "Завтра броварські страйкарі розірвуть „кайдани трудового рабства” біля міськради"
date: 2013-02-07
categories: 
  - "announce"
tags: 
  - "aktsiya"
  - "brovary"
  - "novini"
  - "strayk"
  - "tov-chisti-materiali"
  - "chisti-materiali"
---

**[![Кайдани](https://mpz.brovary.org/wp-content/uploads/2013/02/Kaydani.jpg)](https://mpz.brovary.org/wp-content/uploads/2013/02/Kaydani.jpg)Завтра, 8 лютого, о 13:00 біля будівлі Броварської міськради відбудеться акція на підтримку робітників ТОВ „Чисті матеріали”, які оголосили страйк та вимагають дотримання їхніх трудових прав. Страйкарі символічно кинуть „кайдани трудового рабства” до стін глухої та байдужої влади і планують вдатись до більш радикальних дій у разі, якщо їхні вимоги не буде виконано. Про це "Маєш право знати" повідомили організатори страйку.**

Страйк на підприємстві було оголошено ще 27 січня. Через 4 дні робітники пройшли масовим маршем по центральній вулиці Броварів до мерії, де передали міському голові звернення з проханням втрутитись у ситуацію та захистити їхні права. Однак досі вимоги страйкарів не виконано. Влада „реагує” лише на папері, прокуратура імітує перевірку, а директор годує обіцянками „завтра” погодити проект колективного договору та трудової угоди. Натомість на непокірних працівників постійно здійснюється тиск: керівництво погрожує судами, правоохоронці викликають на допити, влада звинувачує у несанкціонованості мітингів.

Вчора, прочекавши весь день директора підприємства у холі міськради, робітники залишились ночувати в адмінудівлі. Страйкарі налаштовані йти до кінця, саме тому вони звернулись до всіх броварчан, до громадських об’єднань та політичних партій за підтримкою. 8 лютого вони хочуть показати, що попри бездіяльність влади та хитрощі керівництва, їх підтримують прості броварчани та готові вийти на їх захист.

> **_Хронологію подій щодо розгортання страйку  читайте за посиланням: [https://mpz.brovary.org/tag/strayk/](https://mpz.brovary.org/tag/strayk/)_**
