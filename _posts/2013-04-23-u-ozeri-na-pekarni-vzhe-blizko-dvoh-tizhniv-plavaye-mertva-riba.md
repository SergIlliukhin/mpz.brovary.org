---
title: "В озері на Пекарні вже близько двох тижнів плаває мертва риба"
date: 2013-04-23
author: 
  username: "trydence"
  display_name: "Дмитро Карпій"
tags: 
  - "vibir-redaktsiyi"
  - "ekologiya"
  - "mor"
  - "novini"
  - "ozero"
  - "park"
  - "pekarnya"
  - "priozerniy"
  - "riba"
  - "ribolovlya"
  - "hvorobi"
coverImage: "wp-content/uploads/2013/04/540084_379368308843295_798838327_n.jpg"
---

[![Image00017](https://mpz.brovary.org/wp-content/uploads/2013/04/Image000171.jpg)](https://mpz.brovary.org/wp-content/uploads/2013/04/Image000171.jpg)**Нещодавно у броварському Інтернет-просторі з’явилось повідомлення про те, що в озері у парку «Приозерний» плаває мертва риба. Ця інформація викликала жваве обговорення в онлайн-спільнотах. Мешканці Броварів побоюються за екологію і без того забрудненої місцини, яка вже давно могла б стати "зеленою оазою" нашого міста.**

18 квітня у групі «[Бровари](http://www.facebook.com/groups/brovary/)» у соціальній мережі Facebook з’явився [**допис**](http://www.facebook.com/photo.php?fbid=379368308843295&set=o.332302140133092&type=1&relevant_count=1&ref=nf) від місцевого жителя **Ігоря Ліщенка**, у якому броварчанин повідомив, що в озері на Пекарні плаває риба, яка задихнулася. Учасник групи також розповів, що мертвої риби у водоймі багато – різних розмірів, особливо помітна велика, яка плаває на поверхні догори пузом. Свої слова броварчанин підтвердив світлинами, зробленими на березі озера:

[![ПС_1](https://mpz.brovary.org/wp-content/uploads/2013/04/PS_1.jpg)](https://mpz.brovary.org/wp-content/uploads/2013/04/PS_1.jpg)

У дискусії, що розгорілася між користувачами Facebook’у в коментарях під фотографією, Ігор також зазначив про сморід біля озера: «Поруч стояти нереально, знудить». Решта учасників онлайн-бесіди або діляться думками про те, що варто було зробити, аби не допустити мору, або звинувачують відповідальних за недогляд.

[![ПС_2](https://mpz.brovary.org/wp-content/uploads/2013/04/PS_2.jpg)](https://mpz.brovary.org/wp-content/uploads/2013/04/PS_2.jpg)

Автор цих рядків, побувавши на озері 22 квітня, переконався у правдивості розповідей. Мертва риба різних розмірів біля берегу або лежить на дні, або плаває на поверхні, заплутана у водоростях і смітті. У повітрі стоїть сморід.

[![Image00007](https://mpz.brovary.org/wp-content/uploads/2013/04/Image000071.jpg)](https://mpz.brovary.org/wp-content/uploads/2013/04/Image000071.jpg)

[![Image00012](https://mpz.brovary.org/wp-content/uploads/2013/04/Image000121.jpg)](https://mpz.brovary.org/wp-content/uploads/2013/04/Image000121.jpg)

[![Image00022](https://mpz.brovary.org/wp-content/uploads/2013/04/Image000221.jpg)](https://mpz.brovary.org/wp-content/uploads/2013/04/Image000221.jpg)

Як розповіли місцеві рибалки, трупи риб цього року вони побачили тижнів два тому, коли почав розтавати сніг. За словами вудкарів, спеціальних ополонок з очеретом, які би забезпечили доступ до кисню підводним мешканцям, ніхто на озері не робив. Однак, на водоймі регулярно влаштовували ополонки «моржі» – любителі поплавати взимку. До того ж, самі рибалки робили лунки для риболовлі.

Окремі вудкарі та місцеві жителі вважають, що риба задихнулася після «[великого снігу](https://mpz.brovary.org/brovarchani-viyshli-na-borotbu-zi-snigovoyu-stihiyeyu-foto/)», який «звалився» на Україну та Бровари зокрема в другій половині березня. Однак, на щастя, здохла не вся фауна озера. Були помітні косячки невеликих риб, а також жаби та навіть качки.

Відвідувачі парку зазначають, що бачать такий мор на озері не вперше. За словами рибалок, позаминулого року була подібна ситуація. Один з чоловіків бідкається, що тоді так само ніяких заходів ані з попередження, ані з ліквідації наслідків вжито не було. Окрім того, мешканці скаржаться на велику кількість сміття, що плаває у озері. За словами сімейної пари поважного віку, озеро не чистили вже років 30, а пісок для облаштування пляжу завозили ще за часів СРСР.

[![Image00003](https://mpz.brovary.org/wp-content/uploads/2013/04/Image000032.jpg)](https://mpz.brovary.org/wp-content/uploads/2013/04/Image000032.jpg)

[![Image00013](https://mpz.brovary.org/wp-content/uploads/2013/04/Image00013.jpg)](https://mpz.brovary.org/wp-content/uploads/2013/04/Image00013.jpg)

Щоб з’ясувати, наскільки небезпечним є виявлений факт мору риби, а також задля встановлення відповідальних за збереження фауни та загалом за екологічний стан озера «Приозерного», ми подали відповідні запити та звернення до міських та обласних установ.

> Редакція «Маєш право знати» слідкує за розвитком подій навколо цієї водойми та повідомить про результати звернень до владних органів.

[![Image00015](https://mpz.brovary.org/wp-content/uploads/2013/04/Image00015.jpg)](https://mpz.brovary.org/wp-content/uploads/2013/04/Image00015.jpg)
