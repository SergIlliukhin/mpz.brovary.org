---
title: "Мирна акція «Страта судді» закінчилась побиттям та затриманнями її учасників міліцією"
date: 2012-09-05
author: 
  username: "trydence"
  display_name: "Дмитро Карпій"
categories: 
  - "aktsiyi-zahodi"
tags: 
  - "brovary"
  - "vitaliy-zaporozhets"
  - "vibir-redaktsiyi"
  - "vo-svoboda"
  - "militsiya"
  - "mikola-kohanivskiy"
  - "novini"
  - "oleg-shevchuk"
  - "sud"
coverImage: "wp-content/uploads/2012/09/DSC_7257.jpg"
---

[![](https://mpz.brovary.org/wp-content/uploads/2012/09/DSC_7257.jpg)](https://mpz.brovary.org/wp-content/uploads/2012/09/DSC_7257.jpg)Вчора, 4 вересня, під Броварським міськрайонним судом на вул. Возз’єднання, 1 відбулася акція [«Страта судді»](https://mpz.brovary.org/4-veresnya-u-brovarah-vidbudetsya-publichna-strata-suddi/ "4 вересня у Броварах відбудеться публічна страта судді"), присвячена річниці вбивства **Віталієм Запорожцем** міліціонера **Миколи Симоненка**. Участь у ній взяли представники Конгресу українських націоналістів, ВО «Свобода», Організації українських націоналістів (мельниківці) та небайдужі до долі ув’язненого броварчани та семиполчани.

**Ніщо не віщувало «біди»**

Виступаючи перед учасниками акції, один із її організаторів **Микола Коханівський** зазначив, що насправді та подія була нібито трагічною і відзначати нема що, однак Віталій своїм вчинком здійснив «героїчний чин», вбивши «садиста-міліціонера».

> _Нагадаємо, що у ніч на 4 вересня 2011 року в селі Семиполки Броварського району Віталій Запорожець, засуджений нині до 14-ти років ув’язнення, вистрілив із мисливської рушниці у майора Миколу Симоненка, який очолював Калитянський селищний відділок міліції. Селяни одразу стали на захист Запорожця, стверджуючи, що міліціонер був самоуправником і заслужив таке покарання._
> 
> _Під час судового засідання 26-27 січня цього року свідки у справі розповіли про моральний та фізичний тиск з боку правоохоронних органів. Крім того, свідок Христина Рибалко заявляла про те, що протоколи її допитів було сфальсифіковано._

Коханівський розповів про роль судді **Тамари Міхієнкової** у цій справі. За словами громадського діяча, вона, попираючи будь-які норми законодавства, зухвало поводячи себе під час засідань, робила усе можливе, аби засудити Віталія Запорожця, даючи зрозуміти усім, що вона, як представник системи, карає всіх, хто проти цієї системи постає.

[![](https://mpz.brovary.org/wp-content/uploads/2012/09/DSC_6779.jpg)](https://mpz.brovary.org/wp-content/uploads/2012/09/DSC_6779.jpg)

Окрім того, Коханівський висловив сподівання, що в Україні станеться повстання, після якого влада в державі буде змінена, і такі засуджені особи, на кшталт Запорожця, вийдуть на волю і будуть гідно пошановані. Водночас, ті, хто їх ув'язнював, будуть покарані. Громадський діяч не вірить у можливість справедливого вирішення цього та інших подібних питань мирним і законним шляхом.

Згодом слово взяв активіст **Мар’ян Ощановський**, який висловив думку про те, що влада намагається великою кількістю брехні перекрити малу кількість правди у інформаційному просторі. Однак, на його думку, Запорожця все одно вважають героєм, не зважаючи на оббріхування.

[![](https://mpz.brovary.org/wp-content/uploads/2012/09/DSC_6869.jpg)](https://mpz.brovary.org/wp-content/uploads/2012/09/DSC_6869.jpg)

Позитивно висловлювалися про Віталія Запорожця і звичайні громадяни, які прийшли на акцію. Так, зокрема, односельчанка ув'язненого, яка навмисне приїхала вчора на акцію, заявила, що підтримує Віталія та його громадянську позицію, оскільки за дільничного Симоненка були самі знущання над селянами.

**Виконання «вироку»** **судді**

Перед входом до суду учасники акції завчасно встановили імпровізовану шибеницю, на якій збиралися повісити опудало «продажної судді Нухієнкової». Примітно, що муляж «правосудниці», окрім справи «Фальшивка» та грошей «Хабар» у руках, мав обличчя Інни Богословської. Такий хід організатори пояснили тим, що вони не відокремлюють конкретну суддю від системи, вважають її частиною великого механізму, де все пов’язане між собою, перш за все - з владою.

[![](https://mpz.brovary.org/wp-content/uploads/2012/09/DSC_6898.jpg)](https://mpz.brovary.org/wp-content/uploads/2012/09/DSC_6898.jpg)

[![](https://mpz.brovary.org/wp-content/uploads/2012/09/DSC_6803.jpg)](https://mpz.brovary.org/wp-content/uploads/2012/09/DSC_6803.jpg)

Закінчивши промови, активісти зачитали «Вирок революційного трибуналу», у якому засудили «Ніхуєнкову» до смертної кари.

> _Вирок революційного трибуналу_
> 
> _Іменем Української нації засуджуємо суддю Тамару Ніхуєнкову за зраду Українського народу, за хабарництво, корупцію, несправедливі вироки  українським патріотам до смертної кари через повішення. Вирок виконати негайно._

Тільки-но активісти стали вішати опудало, як [втрутилася міліція](https://mpz.brovary.org/brovarska-militsiya-rozignala-mirnu-aktsiyu-bilya-sudu-ta-zatrimala-6-osib/ "Броварська міліція розігнала мирну акцію біля суду та затримала 6 осіб"), яка з незрозумілих причин почала перешкоджати самому процесу повішання. Правоохоронці у грубій формі почали скручувати учасників, які безпосередньо брали участь в акції. Деяких активістів вдалось затримати одразу, затягши їх у примішення суду, за іншими влаштували справжнє полювання. Сутички періодично спалахували спочатку перед будівлею суду, а потім перейшли на ринок «Нива», куди тікали активісти.

[![](https://mpz.brovary.org/wp-content/uploads/2012/09/DSC_6933.jpg)](https://mpz.brovary.org/wp-content/uploads/2012/09/DSC_6933.jpg)

[![](https://mpz.brovary.org/wp-content/uploads/2012/09/DSC_6942.jpg)](https://mpz.brovary.org/wp-content/uploads/2012/09/DSC_6942.jpg)

[![](https://mpz.brovary.org/wp-content/uploads/2012/09/DSC_7006.jpg)](https://mpz.brovary.org/wp-content/uploads/2012/09/DSC_7006.jpg)

Покупці та продавці ринку спочатку були ошелешені, бо не могли збагнути, що відбувається, але коли розуміли, що до чого, зазвичай активно ставали на захист затримуваних. Деякі навіть брали участь у сутичках, намагаючись таким чином захистити активістів від побиття. При цьому вони висловлювали відверте обурення владою та діями броварської міліції.

На ринку правоохоронці повалили активіста **Костя Зацарного**, через що створилася ще більша штовханина, а довкола ставало ще більше розлючених на міліцію людей.

[![](https://mpz.brovary.org/wp-content/uploads/2012/09/DSC_7257.jpg)](https://mpz.brovary.org/wp-content/uploads/2012/09/DSC_7257.jpg)

Пізніше, на Майдані Свободи, правоохоронці знову взяли у кільце Зацарного, через що зчинилася нова сутичка. У ній проти людей застосовували силу щонайменше троє людей у цивільному.

[![](https://mpz.brovary.org/wp-content/uploads/2012/09/DSC_7397.jpg)](https://mpz.brovary.org/wp-content/uploads/2012/09/DSC_7397.jpg)

[![](https://mpz.brovary.org/wp-content/uploads/2012/09/DSC_7420.jpg)](https://mpz.brovary.org/wp-content/uploads/2012/09/DSC_7420.jpg)

Хвилин за 10 під’їхав міліцейський ПАЗик. Із нього вибігли бійці спецзагонів, які затримали декількох активістів.

[![](https://mpz.brovary.org/wp-content/uploads/2012/09/DSC_7516.jpg)](https://mpz.brovary.org/wp-content/uploads/2012/09/DSC_7516.jpg)

[![](https://mpz.brovary.org/wp-content/uploads/2012/09/DSC_7532.jpg)](https://mpz.brovary.org/wp-content/uploads/2012/09/DSC_7532.jpg)

Згодом, за вказівкою «тихаря», міліція спрямувала свою увагу на автомобіль одного з учасників «страти судді», куди активісти зносили реманент з акції. Дуже активно під час цих затримань поводилась людина у цивільному, яку ви бачите на фото нижче. Ця ж людина на моє запитання: «Хто ви такий? Представтесь, будь ласка», - погрожувала розбити фотоапарат. У ній же броварські журналісти впізнали слідчого карного розшуку міста Бровари.

[![](https://mpz.brovary.org/wp-content/uploads/2012/09/DSC_7452.jpg)](https://mpz.brovary.org/wp-content/uploads/2012/09/DSC_7452.jpg)

Всіх затриманих завели до приміщення суду, звідки потім вивезли службовим автобусом до Броварського районного відділення міліції на вул. Кірова, 24. Серед них: **Олег Шевчук**, **Сергій Бойко**, **Валентина Кательницька**, **Кость Зацарний**, **Руслан Чех**, **Микола Смірнов**.

**У відділку**

Вже у відділку вдалося з’ясувати, що затриманих не зареєстрували у журналі відвідувачів, хоча черговий підтвердив, що їх привезли. Згодом приїхали депутати Броварської міської ради Петро Кузик та Київської обласної ради Андрій Іллєнко. Останній намагався пройти до відділку, аргументуючи це тим, що він, як депутат, має право на позачерговий прийом посадовців. Однак його не впустили, а на обіцянки про те, що до депутатів вийде начальник, так ніхто і не вийшов. Намагалися пройти і адвокати, однак, за словами чергового, затримані, виявляється, не «затримані», а «запрошені на бесіду», тому для них адвоката не зобов’язані пропускати.

Пізніше стало відомо про затримання ще однієї активістки - **Тетяни Близнюк**. Згодом до утримуваних добровільно долучилися Микола та Катерина Коханівські, а у дворі будівлі під вечір стали збиратися люди.

«Запрошені» перебували у відділку більше трьох годин, предедбачених для адміністративного затримання. За словами «бранців», Сергія Бойка та Валентину Кательницьку під час дачі пояснень побили працівники міліції за те... що вони вимагали адвоката. Як повідомив о 23:13 Андрій Парубій у своєму Facebook, усіх затриманих громадських діячів таки вдалося «вирвати» з Броварського райвідділу міліції. Активісти написали скарги на правоохоронців, що вчиняли неправомірні дії.

**Відеоролик про акцію та затримання від активістів броварської громадянської кампанії "[НАСТУП](https://www.nastup.info/)"**

<iframe src="https://www.youtube.com/embed/SN35QvJY6Ko" frameborder="0" width="420" height="315"></iframe>

Завтра має відбутися судове засідання. Костю Зацарному інкримінують адміністративне правопорушення. Яке саме - не уточнюють.

**Юридичні наслідки**

Учорашня акція була також заявлена як зустріч з виборцями Миколи Коханівського, що балотується по багатомандатному мажоритарному округу № 97 до Верховної Ради. Під час затримань міліціонери або відмовлялися називати причину, або вказували на порушення [статті 185-1 КУпАП](https://zakon2.rada.gov.ua/laws/show/80731-10/page10) - "Порушення порядку організації і проведення зборів, мітингів, вуличних походів і демонстрацій". Однак, що саме порушили організатори, не зрозуміло, оскільки заявка про проведення заходу була подана завчасно. Можливо, мова йде про порушення [антиконституційного рішення Броварської міської ради](https://mpz.brovary.org/rishennyam-vikonkomu-obmezheno-pravo-brovarchan-na-mirni-zbori/ "Виконком усупереч Конституції визначив «єдине місце» для проведення мирних зібрань у Броварах")?..

У Київському обласному управлінні МВС зазначають, що під час сутичок постраждало 9 міліціонерів. Активістам інкримінують порушення [статті 173 КУпАП](https://zakon2.rada.gov.ua/laws/show/80731-10/page10) \- "Дрібне хуліганство".

> "Маєш право знати" прослідкує за подальшим розвитком подій.
