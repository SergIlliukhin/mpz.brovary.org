---
title: "Басейн \"Купава\" не відкриється щонайменше до 10 лютого"
date: 2014-02-06
tags: 
  - "baseyn"
  - "basejny"
  - "brovary"
  - "vidkrittya"
  - "vibir-redaktsiyi"
  - "kupava"
  - "novini"
  - "plavannya"
---

**[![kupava 1](https://mpz.brovary.org/wp-content/uploads/2014/01/kupava-1.jpg)](https://mpz.brovary.org/wp-content/uploads/2014/01/kupava-1.jpg)Плавальний басейн "Купава" не працюватиме ще щонайменше до 10 лютого 2014 року, оскільки у спортивній споруді продовжуються пуско-налагоджувальні роботи. Про це сказано в оголошенні адміністрації, яке розміщене на вхідних дверях до будівлі.**

Як видно з оголошення, спершу кінцевий термін завершення робіт планувався на 1 лютого 2014 року, однак потім його "продовжили", виправивши кульковою ручкою дату на 10 лютого. При цьому за більш детальною інформацією адміністрація рекомендує відвідувачам звертатись за номером **4-40-97**.

[![Купава табличка 1](https://mpz.brovary.org/wp-content/uploads/2014/02/Kupava-tablichka-1.jpg)](https://mpz.brovary.org/wp-content/uploads/2014/02/Kupava-tablichka-1.jpg)

За вказаним телефоном розповідають іншу версію щодо причин затримки відкриття басейну. Там кажуть, що нині документи по реконструйованій будівлі перебувають в управлінні держархбудконтролю, і поки об'єкт не буде введено в експлуатацію, басейн не зможуть відкрити для відвідувачів. Скільки архбудконтроль розглядатиме документи, не відомо, але по той бік телефонного дроту сподіваються, що це триватиме не більше тижня.

[![Купава табличка 2](https://mpz.brovary.org/wp-content/uploads/2014/02/Kupava-tablichka-2.jpg)](https://mpz.brovary.org/wp-content/uploads/2014/02/Kupava-tablichka-2.jpg)

Нагадаємо, басейн "Купава" було [урочисто відкрито після тривалої реконструкції 8 січня 2014 року](https://mpz.brovary.org/baseyn-kupava-u-brovarah-vidkrili-na-odin-den-dlya-azarova-ta-obranih-zmi/). Однак, як виявилось, плавальний заклад запрацював лише на один день для Прем'єр-міністра Азарова, міністра молоді та спорту, обласних і міських очільників та журналістів, після чого двері басейну закрились майже на місяць. Щоправда, протягом цього часу в "Купаві" був ще один своєрідний День відкритих дверей - [на Водохреща 19 січня](https://mpz.brovary.org/v-kupavu-na-vodohreshha-vpustyat-vsih-bazhayuchih/), коли обіцяли пустити поплавати всіх бажаючих.
