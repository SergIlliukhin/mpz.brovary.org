---
title: "\"За\" і \"проти\" перейменування броварських вулиць: розпочалися судові баталії"
date: 2016-03-29
author: 
  username: "tatuuum"
  display_name: "Тетяна Панкратьєва"
categories: 
  - "brovary"
  - "aktsiyi-zahodi"
tags: 
  - "babenko"
  - "brovary"
  - "vibir-redaktsiyi"
  - "dekomunizatsiya"
  - "nilova"
  - "nemchina"
  - "novini"
  - "sud"
---

**Сьогодні, 29 березня, в Броварах відбулося судове засідання щодо визнання незаконним рішення Броварської міськради про перейменування вулиць. Позивачем виступила Немчина Т.Ф., відповідачем - Броварська міська рада, розглядав справу суддя Шинкар А.О.**

На початку засідання пані Немчина несподівано звернулася до суду з клопотанням про заборону зйомки, проте суддя не задовольнив це звернення, зазначивши цілковиту законність дій представників ЗМІ проводити свою професійну діяльність на судовому засіданні. Нагадаємо, що на початку березня Тетяна Немчина вже [потрапила в скандал](http://detector.media/community/article/113812/u_brovarah_policiia_vidmovilasia_vidkriti_provadzhennia_za_faktom_pereshkodzhannia_zhurnalistu/), коли намагалась [протидіяти журналістам нашого видання](https://mpz.brovary.org/pensionery-ta-komunisty-vyslovyly-pidtrymku-vynogradovij-i-kuznyetsovu-na-z-yizdi-u-prometeyi-video/) проводити відеозйомку відкритих заходів у Броварах.

\[caption id="attachment\_54018" align="aligncenter" width="600"\]![суд декомунізація (3)](https://mpz.brovary.org/wp-content/uploads/2016/03/sud-dekomunizatsiya-3.jpg) Тетяна Немчина та Людмила Бабенко\[/caption\]

Треба сказати, що зала була повна журналістів та камер, що свідчило про неабиякий інтерес медіа до контроверсійного декомунізаційного спору в Броварах. Окрім броварських, були присутні журналісти всеукраїнських медіа, зокрема телеканалів "1+1", "5" та "112", а також "ПравдаТут" та проекту "Відеопрозорість".

![суд декомунізація (8)](https://mpz.brovary.org/wp-content/uploads/2016/03/sud-dekomunizatsiya-8.jpg)

\[caption id="attachment\_54024" align="aligncenter" width="600"\]![суд декомунізація (9)](https://mpz.brovary.org/wp-content/uploads/2016/03/sud-dekomunizatsiya-9.jpg) Головний спеціаліст юрвідділу Броварської міськради Крістіна Осадча\[/caption\]

Переходячи до справи, **Тетяна Немчина** оголосила про залучення до справи списків зібраних підписів проти перейменування жителів вулиць Матросова, Возз'єднання, Горького, Ковпака, Кирпоноса, 8 березня, Челюскіна, Польової, Семашко та Радгоспної.

\[caption id="attachment\_54020" align="aligncenter" width="600"\]![суд декомунізація (5)](https://mpz.brovary.org/wp-content/uploads/2016/03/sud-dekomunizatsiya-5.jpg) Треті особи, що виступають з боку позивача, - противниці перейменувань броварських вулиць\[/caption\]

Також до суду були залучені треті особи: з одного боку - Марія Овдієнко, з іншого - п'ятеро жінок-противниць перейменування, зокрема провладні активістки **Ірина Нілова**, **Людмила Бабенко** та інші.

\[caption id="attachment\_54016" align="aligncenter" width="600"\]![суд декомунізація (1)](https://mpz.brovary.org/wp-content/uploads/2016/03/sud-dekomunizatsiya-1.jpg) Ірину Нілову роздратувала журналістка телеканалу "112"\[/caption\]

Через це власне засідання тривало не більше 10 хвилин, до суті справи не дійшли і суддя оголосив перерву до **13 квітня, 14:00** з формулюванням "для ознайомлення матеріалів справи третіми особами".

![суд декомунізація (2)](https://mpz.brovary.org/wp-content/uploads/2016/03/sud-dekomunizatsiya-2.jpg)

Засідання було нетривалим, проте доволі бурхливим: ідейні супротивники голосно сперечалися, обурювалися та ображали одне одного. Противниця перейменувань назвала одного з присутніх депутатів "уродом", а прихильники перейменувань провокували збуджених та неврівноважених жінок вигуками на кшталт "чемодан-вокзал-росія" та зйомкою на мобільні та відеокамери.

![суд декомунізація (12)](https://mpz.brovary.org/wp-content/uploads/2016/03/sud-dekomunizatsiya-12.jpg)

![суд декомунізація (10)](https://mpz.brovary.org/wp-content/uploads/2016/03/sud-dekomunizatsiya-10.jpg)

![суд декомунізація (6)](https://mpz.brovary.org/wp-content/uploads/2016/03/sud-dekomunizatsiya-6.jpg)

Після закінчення засідання інтерв'ю телеканалам дали члени робочої групи по перейменуванню вулиць відома броварська краєзнавиця **Марія Овдієнко** та журналіст і активіст **Дмитро Карпій**. Марія Григорівна розповіла про те, як проходила підготовча робота та складання переліку вулиць для перейменування, про те, що громадськість була залучена до процесу слабо, зокрема через недостатнє бажання міської влади. _"В комісії, яка займалася перейменуванням, були самі лише старі комуністи та регіонали"_, - зазначила пані Овдієнко.

\[caption id="attachment\_54026" align="aligncenter" width="600"\]![суд декомунізація (11)](https://mpz.brovary.org/wp-content/uploads/2016/03/sud-dekomunizatsiya-11.jpg) Марія Овдієнко\[/caption\]

Дмитро Карпій нагадав, що підписи проти перейменування збиралися провладними активістами та працівниками виконкому, зокрема теперішнім очільником відділу благоустрою **Олегом Єжаковим**, що свідчить про необ'єктивність та спірну легітимність зібраних даних. _"Вони розповсюджували неправдиві відомості щодо юридичних наслідків перейменування, мовляв, треба буде платити за переоформлення документів і таке інше"_, - додав Дмитро Карпій.

\[caption id="attachment\_54028" align="aligncenter" width="600"\]![суд декомунізація (13)](https://mpz.brovary.org/wp-content/uploads/2016/03/sud-dekomunizatsiya-13.jpg) Дмитро Карпій\[/caption\]

Нагадаємо, минулого року відповідно до закону в Броварах почався процес декомунізації, зокрема при Броварській міськраді було створено комісію з перейменування вулиць. Масшатабних громадських слухань в місті не проводили, проте декомунізаційний процес та робота комісії висвітлювалася в місцевих ЗМІ та на сайті Броварської міської ради, працювала робоча група і вносила свої пропозиції, розглядалися також звернення і від мешканців. Зрештою, на розгляд міських депутатів було підготовлено [рішення](https://mpz.brovary.org/na-rozglyad-deputativ-vynesly-perejmenuvannya-24-h-brovarskyh-vulyts-i-provulkiv-spysok/) щодо перейменування 24 вулиць, але 25 грудня 2015 року на 4-й черговій сесії міськради депутати [проголосували](https://mpz.brovary.org/u-brovarah-z-yavylys-vulytsi-na-chest-stepana-bandery-nebesnoyi-sotni-ta-geroyiv-ato/) за розширений список: перейменуванню підлягали вже 70 вулиць та провулків Броварів. Це рішення викликало неоднозначну реакцію: знайшлися як прихильники, так і противники як самого рішення, так і форми, в якій проходив декомунізаційний процес у Броварах. Зрештою, найбільш затяті противники вирішили вдатися до судових процесів. Так, [24 березня](https://mpz.brovary.org/bazhayuchi-povernuty-brovarskym-vulytsyam-komunistychni-nazvy-ne-z-yavylysya-na-sud/) мав відбутися судовий розгляд позовної заяви громадянок Людмили Шубіної, Світлани Федяніної та Наталії Олейнік про скасування відповідного рішення Броварської міськради. Проте позивачки не з'явилися до суду і засідання було перенесено на 6 квітня, на 15:00. Треба зазначити, що на відміну від сьогоднішньої, розгляд тієї справи навіть не починали. "Маєш право знати" слідкує за судовими розглядами щодо декомунізаційних процесів у Броварах та триматиме своїх читачів в курсі подій.

**Фото - Світлана Яцив**
