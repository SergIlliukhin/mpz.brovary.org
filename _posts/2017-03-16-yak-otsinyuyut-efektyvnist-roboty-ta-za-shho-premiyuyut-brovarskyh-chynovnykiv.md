---
title: "Як оцінюють ефективність роботи та за що преміюють броварських чиновників?"
date: 2017-03-16
author: 
  username: "yschenko"
  display_name: "Ірина Ющенко"
categories: 
  - "rozsliduvannya"
  - "vlada"
tags: 
  - "igor-sapozhko"
  - "brovary"
  - "vibir-redaktsiyi"
  - "dopomogy"
  - "efektyvnist-roboty"
  - "nadbavky"
  - "nachalnyky-upravlin-ta-viddiliv"
  - "novini"
  - "otsinyuvannya-yakosti-roboty"
  - "premiyi"
coverImage: "wp-content/uploads/2017/03/13-1.jpg"
---

**Наприкінці січня начальники відділів і управлінь Броварської міськради проходили тестування: [оцінювали якість](https://mpz.brovary.org/mer-otsinyv-svoyu-robotu-na-dobre-kerivnyky-viddiliv-upravlin-na-vidminno/) своєї роботи.** **І оцінили її на «відмінно». Однак на оперативних нарадах роботу своїх підлеглих мер постійно критикує та висловлює невдоволення співпрацею між відділами. Сам же Ігор Сапожко ефективність своєї роботи оцінює дещо скромніше: на «четвірку». Наші журналісти надіслали у міську раду інформаційний запит і поцікавилися: за якими ж критеріями чи показниками оцінюється якість роботи начальників та які заробітні плати, надбавки, допомоги і премії вони отримують за свою працю?**

**Питання перше: критерії ефективності роботи**

За якими ж критеріями чи показниками відбувається оцінювання ефективності роботи чиновників міськради? На це питання виконком [повідомив](https://1drv.ms/w/s!AvmWrUUCIfRMgQ1GKRmBxt_BeBBU): _«Кожен начальник відділу та управління виконує свої посадові обов’язки, передбачені Положенням про відділ, управління. Результати роботи начальника оцінюються безпосереднім керівником, а саме: оцінюються професійні знання, досвід, навички виконання завдань, належне, якісне та своєчасне виконання обов’язків, прийняття рішень, відповідальність, дотримання трудової дисципліни»._

Як розуміємо, критеріїв оцінювання ефективності роботи начальників не існує. Так само немає ніяких критеріїв і при оцінюванні ефективності роботи їхніх працівників. Оцінювання відбувається формально, об’єктивних універсальних методів, які надають докази ефективності роботи міської ради, певних визначених [KPI](https://uk.wikipedia.org/wiki/%D0%9A%D0%BB%D1%8E%D1%87%D0%BE%D0%B2%D1%96_%D0%BF%D0%BE%D0%BA%D0%B0%D0%B7%D0%BD%D0%B8%D0%BA%D0%B8_%D0%B5%D1%84%D0%B5%D0%BA%D1%82%D0%B8%D0%B2%D0%BD%D0%BE%D1%81%D1%82%D1%96), -  немає. Як немає й аналізу цієї роботи.

[![](https://mpz.brovary.org/wp-content/uploads/2017/03/1ya.png)](https://mpz.brovary.org/wp-content/uploads/2017/03/1ya.png)

**Питання друге: зарплати, надбавки та премії**

Щопонеділка на оперативній нараді міський голова чи його заступники перевіряють виконання начальниками відділів і управлінь наданих протокольних доручень. І щоразу керівництво міста залишається невдоволеним, адже частина начальників виконує надані їм доручення лише на папері, зовсім не перевіряючи роботу своїх підлеглих, частина – не вміє співпрацювати з іншими відділами та управліннями.

У свою чергу міський голова, відвідавши окремі відділи, ефективність роботи начальників оцінив наявністю/відсутністю паперів на робочому столі: якщо є папери – значить, робота йде, якщо немає - «_начальник відділу нічого не робить»._ Щоб з’ясувати, чи знають начальники результати праці своїх підлеглих, мер пообіцяв вивчити роботу кожного спеціаліста та провести співбесіди із керівниками відділів та управлінь. Саме це, наголосив очільник міста, і буде вирішальним: преміювати начальника в кінці місяця чи ні.

\[caption id="attachment\_67753" align="aligncenter" width="600"\][![](https://mpz.brovary.org/wp-content/uploads/2017/03/8.jpg)](https://mpz.brovary.org/wp-content/uploads/2017/03/8.jpg) Під час оперативної наради\[/caption\]

Однак, як з’ясувалося, це було лише «пусканням пилу в очі»: питання нарахування  начальникам надбавок, допомоги і премій насправді не стоїть – їх щомісяця преміюють, нараховують різнопланові надбавки та щороку надають допомоги (див. [таблицю](https://docs.google.com/spreadsheets/d/12tBHe5hmrvk5hoZ0tOiMfNViLFEcTF4Koer_pAIhhPM/edit#gid=0) з актуальним переліком ЗП, премій та надбавок керівників БМР).

> [**Премія**](https://uk.wikipedia.org/wiki/Премія)  (від лат. _praemia_  - нагорода, відзнака) - одна з форм заохочення успіхів, досягнутих в праці, науці, літературі, мистецтві чи іншій суспільно-корисній діяльності.
> 
> [**Доплати та надбавки**](https://library.if.ua/book/116/7809.html) - це самостійний елемент заробітної плати, водночас – це складова тарифної системи, за допомогою якої компенсують суттєві відхилення від нормальних умов роботи. Відмінність доплат і надбавок від тарифу - необов’язковість, оскільки відхилень може і не бути; диференціація  залежно від співвідношення фактичних і нормативних умов роботи; непостійність - їх нараховують доти, доки фактичні умови роботи відхилятимуться від нормальних. Надбавки пов’язані з якістю роботи конкретного працівника і мають чітко виражений стимулюючий характер. Найсуттєвішими серед них є надбавки: за високу професійну майстерність робітників; за високі досягнення в праці службовців; за вислугу років; за виконання особливо важливої чи особливо термінової роботи; за знання й використання в роботі іноземних мов.

Наприклад, того ж начальника управління економіки **Миколу Загуменного,** якому на оперативній нараді 27 січня дісталося від мера на «горіхи» через невиконаний аналіз по міжміських перевізниках, за 2016 рік преміювали щомісяця.  Окрім цього, начальник ще тричі отримав премії до державних свят, дві надбавки та дві одноразові допомоги. З січня 2017 р. Загуменний має зарплату **7002,68 грн.**

\[caption id="attachment\_67760" align="aligncenter" width="600"\][![](https://mpz.brovary.org/wp-content/uploads/2017/03/15.bmp)](https://mpz.brovary.org/wp-content/uploads/2017/03/15.bmp) Микола Загуменний\[/caption\]

На цій же оперативній нараді мер висловив невдоволення і роботою фінансового управління. Однак це не стало на заваді щомісячного преміювання начальниці фінансового управління **Наталії Постернак**. Плюс до цього, їй 4 рази надали премії до державних свят, 3 надбавки та 2 одноразові допомоги. Із січня 2017 року Наталія Постернак отримує зарплату **7 632,32 грн.**

Начальницю управління комунальної власності **Тетяну Данюк,** окрім щомісячних премій, ще 4 рази премійовано до державних свят та з нагоди 55-річчя, надано 2 надбавки, 2 одноразові допомоги та ще відзначено «за високі досягнення у праці» сумою **15 007,20 грн**. Якою міркою вимірюються «високі досягнення» - невідомо. Тетяна Данюк має зарплату **8 845,48 грн****.**

Начальниці УЖКГ **Галині Плотніковій** при зарплаті **7561,80 грн,** окрім щомісячних премій та 2 одноразових допомог, було надано і надбавку «за особливі умови праці» -  **12 556,59 грн**.

\[caption id="attachment\_67748" align="aligncenter" width="600"\][![](https://mpz.brovary.org/wp-content/uploads/2017/03/1-3.jpg)](https://mpz.brovary.org/wp-content/uploads/2017/03/1-3.jpg) Зліва направо: Тетяна Данюк, Алла Петренко, Оксана Мельник\[/caption\]

\[caption id="attachment\_67756" align="aligncenter" width="600"\][![](https://mpz.brovary.org/wp-content/uploads/2017/03/11-1.jpg)](https://mpz.brovary.org/wp-content/uploads/2017/03/11-1.jpg) На передньому плані -  Галина Плотнікова\[/caption\]

На останній оперативній нараді **13 березня** міський голова вкотре висловив незадоволення виконанням наданих доручень. Цього разу нарікав практично на [всі служби виконавчого комітету](https://1drv.ms/x/s!AvmWrUUCIfRMgQ9V55B3018nnMDm), які, за словами мера, не виконали його розпоряджень на 80%, лише розписали ці доручення для виконання своїм колегам, без чіткого визначення відповідальної особи. Особливі претензії були до відділу з питань надзвичайних ситуацій (начальник – **Петро Приказчик**), де створено комісію, однак до цього часу не надано інформації щодо матеріально-технічного резерву в екстреному випадку.

Як видно з таблиці, протягом 2016 року, окрім різнопланових надбавок (за ранг, за вислугу років, 50% по постанові КМУ), одноразових допомог на оздоровлення та на вирішення соціально-побутових питань, усі члени виконкому регулярно отримували і премії.

| ПІБ | Посада | З\\П за січень 2017 р. | Преміювання за 2016 р. (входить у зарплату) | Одноразова матеріальна допомога на оздоровлення | Одноразова допомога на вирішення соц.-побут. питань |
| --- | --- | --- | --- | --- | --- |
| Гнатюк Н.І | Нач. загального відділу, член виконкому | 7 686,59 грн. | щомісяця - 12 разів | 7 238,0 грн | 8276,00 грн |
| Попович Н.М | Член виконкому | 6875,83 грн | щомісяця | 6 498,0 грн | 6760,00 грн |
| Фаранюк О.А | Член виконкому | 6301,05 грн | щомісяця | 5946,0 грн | 6870,00 грн |
| Баба-Мірзоєва А.В | Нач. юридичного відділу, член виконкому | 9127,91 грн | щомісяця+ 4 рази до державних свят + до ювілейних дат | 8267,0 грн | 8488,00 грн |
| Гудименко Л.М. | Нач. земельного відділу, член виконкому | 8767,58 грн | щомісяця | 8736,0 грн | 10522,00 грн |
| Маковський В.М. | Нач. відділу з житлових питань, член виконкому | 7686,57 грн | щомісяця | 7211,0 грн | 8004,00 грн |
| Кисельов С.Є. | Член виконкому | 7686,57 грн | щомісяця | 7769,0 грн | 8642,00 грн |
| Приказчик П.В. | нач. відділу з питань надзвичайних ситуацій, член виконкому | 5837,21 грн + 2067,6 грн (за рік)  за роботу з таємними документами | щомісяця | 5952,0 грн | 5431,0 грн |
| Краснікова О.А. | Член виконкому | 6605,58 грн | щомісяця | 5989,0 грн | 7543,00 грн |
| Федун Р.М. | Нач. відділу інформаційного забезпечення член виконкому | 6838,56 грн | щомісяця | 6471,0 грн | 7763,00 грн |
| Чижевська З.В. | Нач.відділу реєстрації речових прав на нерухоме майно, член виконкому | 7644,84 грн | щомісяця+ 4 рази до державних свят + до ювілейних дат | 7665,0 грн | 7230,00 грн |
| Федорищев С.А. | Член виконкому | 6534,03 грн | щомісяця | 6679,0 грн | 6194,00 грн |
| Скирта Р.І. | Член виконкому | 7603,10 грн | щомісяця | 8734,0 грн | 8546,00 грн |

Зрозуміти розміри премій, які виділялися начальникам відділів і управлінь протягом 2016 р., дає можливість інформація, отримана, наприклад, із відділу капітального будівництва. Так, начальниця відділу **Людмила Павлик** при середній зарплаті **6 472 грн**  за 2016 рік отримала премії **45 377 грн**. У середньому щомісяця – **3 761 грн**. При цьому, ефективність її роботи оцінено значно вище за 100%: за травень – 110%, січень, вересень – 120%, жовтень, листопад – 130%, грудень – 190%. Також начальниця не залишилася без надбавки та одноразової матеріальної  допомоги. Її заступницю **Оксану Гудзь**  минулоріч також преміювали 12 разів: лише на 10% менше від начальниці. До зарплати **6 088**  **грн** пані Оксані в середньому щомісяця  додавалося **3 363 грн**.

Попри те, що начальниця управління освіти та науки **Оксана Мельник** при своїй посаді всього 9 місяців, керівництво міста відразу оцінило її старання і преміювало уже з першого місяця роботи. В середньому  щомісячні премії  Оксани Мельник становили **3 866 грн.** У січні 2017 року очільниця управління освіти  отримала **7 834,48 грн** заробітної плати.

\[caption id="attachment\_67754" align="aligncenter" width="600"\][![](https://mpz.brovary.org/wp-content/uploads/2017/03/9.jpg)](https://mpz.brovary.org/wp-content/uploads/2017/03/9.jpg) Лілія Рибакова\[/caption\]

Загалом, [станом на лютий 2016 р.](https://mpz.brovary.org/vykonavchi-organy-brovarskoyi-miskoyi-rady-infografika/) в  управлінні освіти та науки при штаті **10** працівників фонд оплати праці становив **40 637,82 грн**. З них премії - **34,46%.**  В управлінні містобудування та архітектури при фонді оплати праці **39 185,6 грн** на **8** чоловік, премії становили **35,47%.** Начальницю управління **Лілію Рибакову** в 2016 році преміювали регулярно. Окрім 2 надбавок і 2 одноразових допомог, головний архітектор міста минулоріч отримала надбавку в розмірі  **14 430,00 грн** «за високі досягнення у праці». У місяць  це  **1 202,50** **грн**. З січня труд начальниці оцінено в **7 289,47 грн.**

\[caption id="attachment\_67750" align="aligncenter" width="600"\][![](https://mpz.brovary.org/wp-content/uploads/2017/03/2-2.jpg)](https://mpz.brovary.org/wp-content/uploads/2017/03/2-2.jpg) Інна Савченко - нова очільниця відділу культури\[/caption\]

\[caption id="attachment\_67751" align="aligncenter" width="600"\][![](https://mpz.brovary.org/wp-content/uploads/2017/03/3-2.jpg)](https://mpz.brovary.org/wp-content/uploads/2017/03/3-2.jpg) Дмитро Рожков \[/caption\]

Та всі рекорди по преміях побили наступні два відділи: у відділі культури на **3** працівників при фонді оплати праці **18 053,8 грн** премії становили **37,50** **%****,** а у відділі молоді і спорту на **3** працівників при фонді **17 892,62 грн** премій – **39,76%.** Начальника відділу молоді та спорту **Дмитра Рожкова** в середньому в місяць преміювали на суму **4 107 грн** при середній зарплаті **8 719 грн.**

\[caption id="attachment\_67757" align="aligncenter" width="600"\][![](https://mpz.brovary.org/wp-content/uploads/2017/03/12-1.jpg)](https://mpz.brovary.org/wp-content/uploads/2017/03/12-1.jpg) Олександр Резнік, Ігор Сапожко, Петро Бабич\[/caption\]

Ефективність своєї роботи міський голова оцінює на «добре». Тож за свої старання протягом 2016 року щомісяця він [отримував](https://mpz.brovary.org/mer-brovariv-zaroblyaye-menshe-10-tysyach-gryven-na-misyats-dostup-do-pravdy/) премії, мав ще 4 додаткових фінансових подяки до державних свят, 4 надбавки (у тому числі – і за роботу з таємними документами) та 2 одноразові допомоги. Отримали надбавки, премії і допомоги і три його заступники та секретар міськради.

| ПІБ | Посада | З\\П за січень 2017 р. | Преміювання за 2016 рік | Одноразова матеріальна допомога на оздоровлення | Одноразова допомога на вирішення соц.-побут. питань |
| --- | --- | --- | --- | --- | --- |
| Сапожко І.В. | міський голова |   20 013,45 грн +  4 654,8 грн за роботу з таємними документами | щомісяця (12 разів) + 4 рази до державних свят | 11431,0 грн | 11 436,0 грн |
| Виноградова Л.М. | заступник міського голови | 17 296,34 грн | щомісяця + 4 рази до державних свят | 9364,0 грн | 9 364,00 грн |
| Голубовський Г. П. | заступник міського голови | 17 643,26грн | щомісяця + 4 рази до державних свят | 9645,0 грн | 8 959,00 грн |
| Резнік О.В. | заступник міського голови | 15 047,88 грн | щомісяця + 4 рази до державних свят | 8675,0 грн | 8675,0 грн |
| Бабич П. І. | секретар міськради | 14 234,47 грн | щомісяця + 4 рази до державних свят | \- | 12352,00 грн |

То чи є між результатами роботи чиновника та його заробітною платою якийсь взаємозв'язок? На основі чого оцінюється робота керівників? Кількості паперів, дотримання трудової дисципліни, кількості проведених засідань?

Лише кілька днів тому, на оперативній нараді 13 березня, мер зобов’язав начальницю відділу організаційної та кадрової роботи Інну Зотову провести аналіз виконання всіх доручень, наданих у 2016-2017 рр. Цікаво, у який спосіб будуть повертати надбавки, допомоги і премії ті чиновники, котрі виявляться ледачими чи безвідповідальними в роботі?

**Фото - Дарина Мізіна**
