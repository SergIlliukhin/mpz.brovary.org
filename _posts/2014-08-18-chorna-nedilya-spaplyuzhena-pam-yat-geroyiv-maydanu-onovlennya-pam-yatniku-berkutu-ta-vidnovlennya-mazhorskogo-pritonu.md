---
title: "Чорна неділя: знищений меморіал героям Майдану, «позолочений» пам’ятник «Беркуту» та відновлення мажорського притону"
date: 2014-08-18
categories: 
  - "kolonka-avtora"
tags: 
  - "vibir-redaktsiyi"
---

**[![фото 2 (2)](https://mpz.brovary.org/wp-content/uploads/2014/08/foto-2-2.jpg)](https://mpz.brovary.org/wp-content/uploads/2014/08/foto-2-2.jpg)Близько 10-ої ранку неділі, 17 серпня, наші активісти повідомили, що пам’ятний стенд-меморіал, який броварчани спорудили в честь героїв Небесної сотні на Майдані Свободи зруйнували невідомі вандали.  За півгодини я був на місці і побачив жахливу картину: дерев’яний стенд розламаний вщент, фотографії героїв – розірвані, перевернуті ритуальні лампадки, в квітах під стендом – пляшки з алкоголем.**

Найперше кинувся до споруд навколо, де мали би бути камери спостереження: нова будівля міськвиконкому (з неї відкривається вид на весь Майдан Свободи та центральні вулиці) та Укртелеком. І там і там виявилося зачинено. В нову адмінбудівлю стукав довго і гучно – ніхто не відчинив, хоч там обов’язково має бути черговий. Виявилось, що на центральній споруді міста відсутній навіть дзвінок викликуь чергового. Як з’ясувалось пізніше, там також немає жодної камери спостереження. Зрештою, про що говорити, якщо навіть центральний міський годинник ось уже кілька місяців, як не працює – влада не спроможна його полагодити…

[![фото 1 (3)](https://mpz.brovary.org/wp-content/uploads/2014/08/foto-1-3.jpg)](https://mpz.brovary.org/wp-content/uploads/2014/08/foto-1-3.jpg)

**МІЛІЦІЯ**

Зателефонував до броварської міліції. Номер 102 хронічно не відповідає – як і завжди. Набрав міський номер чергової частини – те саме. Мешканка сусіднього будинку, яка виявила зруйнований стенд ще з самого ранку, розповіла, що теж дзвонила в броварський міськвідділ – ще близько сьомої ранку, але станом на 11:00 ніхто так і не приїхав. Мусив телефонувати в міліцію Києва (044102) – після цього броварська опер група приїхала за 10 хвилин. Правоохоронці навіть не розуміли, ЩО тут зруйновано: з’ясовували, що це за конструкція, хто її ставив, яку майнову шкоду завдано… Я вказав їм на можливі речові докази - ту ж пляшку з алкоголем - після чого один з міліціонерів ГОЛИМИ РУКАМИ, без рукавиць, аби зберегти можливі відбитки, взяв пляшку і кудись поніс. Кілька разів я закликав міліціонерів зайти в адмінбудівлю та з’ясувати, чи є там камери спостереження, спробувати зняти запис або хоча би опитати чергового в будівлі – нуль реакції. Прийнявши мою заяву, правоохоронці поїхали – ніхто навіть не намагався локалізувати місце злочину, очепити його обмежувальним стрічками абощо. Забігаючи наперед, зазначу, що приблизно за годину (близько 13:00) на місце приїхала ще одна група міліціонерів: наскільки ми зрозуміли, реагуючи на виклик вже згаданої мешканки, яка викликала міліцію о сьомій ранку…

[![фото 4](https://mpz.brovary.org/wp-content/uploads/2014/08/foto-4.jpg)](https://mpz.brovary.org/wp-content/uploads/2014/08/foto-4.jpg)

**МІСЬКА ВЛАДА**

Десь о 12:00 біля зруйнованого меморіалу з’явився заступник міського голови Григорій Голубовський. Я намагався в нього з’ясувати, чи є в центрі міста, на центральній площі хоча б однак камера спостереження: виявилось, що немає жодної – дорого. Мусив провести лікнеп чиновнику, що встановлення камери (купа яких досі мертвим вантажем лежить з часів останніх виборів) – це питання кількох сотень гривень. Відтак повідомляю публічно: для того, щоб створити постійне відеоспостереження над Майданом Свободи в режимі реального часу потрібно:

А) веб камера (300-500 гривень)

Б) бездротовий wi-fiроутер (700 грн.)

В) живлення від ліхтаря, на якому ця камера буде закріплена .

Запис з камери може здійснюватись безкоштовно на сервери того ж сервісу Ustream через інтернет, а головне – це дасть змогу кожному мешканцю переглядати відео з камер як в режимі реального часу, так і в записі – як у всьому цивілізованому світі. Дуже шкода, що про подібні технології десятирічної давнини доводиться на пальцях пояснювати міській владі.

**ЛЮДИ**

Перехожі увесь час проходили повз і не вірили своїм очам. Багато хто не міг стримати сліз. Усі допитувались хто міг таке накоїти, більшість висловлювали думку, що це могла бути справа рук переселенців з Донбасу. Дев’ять з десяти бідкались, що якби на центральній площі були би встановлені камери спостереження – такого б не сталося, як і більшості злочинів. Люди питали, що ми робитимемо тепер: чи відновлюватимемо зруйнований стенд, чи створюватимемо новий, і якщо так – то чи на цьому ж місці, або ж перенесемо в інше. Ніхто не вірить, що влада може зробити місто безпечнішим від подібних проявів вандалізму, ніхто не вірить, що влада здатна піклуватись про пам'ять національних героїв та оберігати подібні символи. Розмови були лише про те, як самій громаді найкращим чином вирішити питання. Тому днями ми ініціюємо публічне обговорення питання створення повноцінного меморіалу полеглим українським героям в Броварах. Без участі формальної влади - вона вже догосподарювалась.

[![фото 2 (1)](https://mpz.brovary.org/wp-content/uploads/2014/08/foto-2-1.jpg)](https://mpz.brovary.org/wp-content/uploads/2014/08/foto-2-1.jpg)

**СИМВОЛИ**

Завантаживши рештки знищеного меморіалу Небесної сотні в «Газель», аналізуючи, м’яко кажучи, дивну поведінку міліції та міських чиновників, мені подумалось, що зруйнування пам’ятного стенду героїв Майдану могло бути не лише актом вандалізму, а цілеспрямованою політичною акцією. З цією думкою я вирішив з’ясувати, а чи залишився в Броварах пам’ятний знак карателям з СС «Беркут», встановлений ще за Януковича на території колишнього міськвідділу міліції на вул. Кірова. Виявилось, що він не просто досі існує – за ним доглядають, територію довкола нього тримають в гарному стані, підфарбовують і чистять! Стела з назвою фашистського підрозділу, який в ім’я Януковича розстрілював героїв Майдану, сьогодні виблискує позолотою, в той час як дерев’яний стенд Небесної сотні, створений зусиллями громади, цієї ж ночі було зруйновано!

[![фото 1](https://mpz.brovary.org/wp-content/uploads/2014/08/foto-1.jpg)](https://mpz.brovary.org/wp-content/uploads/2014/08/foto-1.jpg)

Паралельно цього ж ранку мешканці міста повідомили ще одну символічну звістку: регіоналівський притон депутатського синка в МКЦ «Прометей», який [два дні тому зачинився](https://mpz.brovary.org/rozkish-spokiynogo-snu-na-bulvari-nezalezhnosti-abo-gudbay-bagmut/) після [акцій протесту](https://mpz.brovary.org/brovarchani-dali-vladi-10-dniv-na-viselennya-kafe-bagmutiv-z-prometeyu/) – знову відкрився і тепер мешканці навколишніх будинків знову мусять терпіти нічні та бійки "ватних" відвідувачів регіоналівського генделику.

«Вата» кидає виклик нашому місту. Недобиті регіонали повністю підняли свої голови та з високої гори плюють на здобутки революції та пам'ять полеглих героїв, прославляючи убивць українських патріотів на Майдані. Ми мусимо знову повставати та придушувати паростки контреволюції, допоки не стало пізно. Стежте за оновленнями.
