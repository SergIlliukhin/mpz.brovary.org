---
title: "\"Чесно\": екс-регіонал сформував у Броварах більшість завдяки \"опозиціонерам\""
date: 2016-03-29
categories: 
  - "rozsliduvannya"
  - "novyny"
tags: 
  - "yednist"
  - "analitika"
  - "batkivshhina"
  - "vibir-redaktsiyi"
  - "novini"
  - "oglyad-miskoyi-rady"
  - "pozafraktsijni"
  - "rpl"
  - "sapozhko"
  - "svoboda"
  - "ukrop"
  - "chesno"
---

**Після виборів депутатський корпус міськради Броварів протистоїть переобраному меру Ігорю Сапожку, який в 2010 році балотувався як представник Партії регіонів.**

> [Громадянський рух "Чесно"](http://www.chesno.org/) спільно з журналістами "Маєш право знати" підготував серію аналітичних матеріалів про розподіл сил у Броварській міській раді нового скликання. Сьогодні огляд перших п'яти фракцій, представлених у міській раді: "Єдність", УКРОП, "Батьківщина", Радикальна партія Ляшка, "Свобода" та позафракційних депутатів.

Загалом до промерської меншості Ігоря Сапожка у раді входять представники трьох політичних сил - “Єдності” (6), “Укропу”(3) та “Радикальнох партії Олега Ляшка” (2), “Батьківщина”(3), половина депутатів “Свободи” (2) та позафракційний Лопатюк. Протистоять меру “Самопоміч”(5), “Демальянс”(3), “БПП”(8) та ситуативно половина “Свободи”(2). Таким чином депутатська рада розбита на два табори, майже навпіл, відповідно стабільної більшості в раді немає.

**“Єдність” - затятий комуніст та бюджетники екс-регіонали**

Громадський рух ЧЕСНО перед виборами [детально розповів про особливості формування списків партії “Єдність”,](http://www.chesno.org/post/212/) яка кандидувала до Київради прогульників та членів команди Леоніда Черновецького, Віткора Пилипишина та інших знаних політиків. Список кандидатів до Броварської міської ради не став винятком. У Броварах список формувався міським головою з колишніх депутатів ПР та лояльних до нього бюджетників (освітян та комунальників). Навіть передвиборча кампанія у мера-самовисуванця і в “Єдності” була спільна.

![](http://www.chesno.org/media/uploads/2016/03/29/screenshot_1.png)

“Єдність” після БПП сформувала другу за розмірами фракцію у Броварській міськраді (6 депутатів). Очолив список партії на виборах до міськради [депутат попереднього скликання від Партії зелених](http://www.cvk.gov.ua/pls/vm2010/WM02815?PID112=30&PID102=1554&PF7691=1554&rej=0&pt00_t001f01=800&pxto=0) **Володимир Оксютенко**. Він працює директором ТОВ “Гонта-Сервіс” й разом з дружиною [за 2014 рік заробили близько 150 тис грн.](http://brovary.net.ua/golovni-novyny/deklaratsiya-deputata-brovarskoyi-miskrady-volodymyra-oksyutenka/deklaratsiya-deputata-brovarskoyi-miskrady-volodymyra-oksyutenka/)

![](http://www.chesno.org/media/uploads/2016/03/29/screenshot_2.png)

 

Представник Пратії зелених під час минулої каденції працював у ЦК Компартії. Ця інформація міститься [на сайті ЦВК](http://www.cvk.gov.ua/pls/vnd2012/WP037?PT001F01=900&pf7331=97), де значиться, що у 2012 році Оксютенко був довіреною особою кандидата в нардепи від КПУ і працював саме у Компартії. Після виборів депутат Броварської ради був помічником нардепа-комуніста [Євгена Мармазова.](http://posipaky.info/mp/9867) Згодом броварський політик став довіреною особою кандидата у президенти, [комуніста Петра Симоненка на виборах після подій на Майдані.](http://cvk.gov.ua/vp2014/wp017pt021f01=125pt001f01=702pid100=32.html)

У декларації фігурують при скромному заробітку некомуністичні статки. Один автопарк налічує аж 5 автівок.

![](http://www.chesno.org/media/uploads/2016/03/29/screenshot_3.png)

Людина, яка пройшла свій шлях від комунізму до “Єдності”, стала власником трьох квартир за однією адресою, загальна площа яких перевищує 200 метрів. Окрім цього, у власності сім’ї є житловий будинок і дещо менше 10 ділянок землі.

Оксютенко очолив у БМР регламентну комісію, до якої увійшла найменша кількість депутатів. Загалом комісія налічує 3 особи. Як правило, регламентні комісії віддають під контроль опозиції.

Ще одним представником попередньої міськради в партії “Єдність” є **Оксана Мельник**. Директорка місцевої школи [була обрана на довиборах у 2013-му році](https://mpz.brovary.org/vibori-na-torgmashi-vigrala-direktorka-shkoli-2-oksana-melnik/) в окрузі на Торгмаші, який звільнився в результаті перемоги на парламентських виборах 2012 року тепер уже нардепа, а тоді - депутата броварської міськради Павла Різаненка. Тоді на мажоритарці Мельник перемогла свого конкурента Володимира Опалька (в 2013 році балотувався від “Батьківщини”), який цього разу потрапив до міськради від БПП.

Хоча Мельник у 2013 році йшла у раду від партії “Єдність”, однак вже на першій сесії Сапожко урочисто [привітав освітянку зі вступом до фракції Партії регіонів](https://www.youtube.com/watch?v=TV4iWzKMAu8). Свій тодішній партійний пірует пані Мельник лише нещодавно [пояснила “потребою годувати сім’ю”](https://mpz.brovary.org/gromadska-rada-pry-osviti-progolosuvala-za-stabilnist-ta-dobrobut/).

На початку броварської секретаріади Володимир Оксютенко пропонував саме Мельник як кандидата на посаду секретаря ради від своєї фракції, однак директорка школи викликала надто неоднозначну реакцію депутатського корпусу. [Сьогодні ж Оксані Мельник пророкують посаду начальниці броварского управління освіти](https://mpz.brovary.org/gromadska-rada-pry-osviti-progolosuvala-za-stabilnist-ta-dobrobut/).

![](http://www.chesno.org/media/uploads/2016/03/29/screenshot_4.png)

Мельник за минулий рік [заробила дещо більше 60 тисяч гривень.](http://brovary.net.ua/golovni-novyny/deklaratsiya-deputata-brovarskoyi-miskrady-oksany-melnyk/deklaratsiya-deputata-brovarskoyi-miskrady-oksany-melnyk/) У новому скликанні депутатка стала [членкинею комісії з гуманітарних питань](https://mpz.brovary.org/deputatski-komisiyi-brovarskoyi-miskrady-vii-sklykannya-foto/).

З когорти “бюджетного сектору” і майже вся решта фракції “команди Сапожка”, зокрема і голова пенсійного фонду  **Лідія Сенько**.

![](http://www.chesno.org/media/uploads/2016/03/29/screenshot_5.png)

Для Лідії Сенько депутатське скликання також вже не перше: у 2010-му вона пройшла до міськради за спиками Партії регіонів. Під час однієї з останніх сесій особливо активно відстоювала виділення бюджетних коштів на підтримку аналогового міського радіо.

Згідно з поданою декларацією, Лідія Сенько за 2014-ий рік, як начальник управління пенсійного фонду, задекларувала трохи більше 126 тисяч гривень сукупного доходу. [Водночас екс-депутат від Партії регіонів володіє квартирою у Броварах та має аж чотири земельні ділянки загальною площею майже 4 гектари](http://brovary.net.ua/golovni-novyny/deklaratsiya-deputata-brovarskoyi-miskrady-lidiyi-senko/deklaratsiya-deputata-brovarskoyi-miskrady-lidiyi-senko/): дві з них у Броварському районі, одна - у самих Броварах, і остання - на території окупованого Криму у Сакському районі.

Сенько стала членом бюджетної комісії.

Ще дві депутатки від “Єдності” - Людмила Темченко та Тетяна Тоцька - представниці все того ж бюджетного сектору, але на сесіях неактивні. Зі слів активістів, депутатки, що потрапили вперше до міської ради, поки приглядаються, як голосують колеги по фракції.

Завідуюча дитсадку “Ялинка” **Тетяна Тоцька** зазначила сукупний дохід аж понад [185 тисяч гривень, з яких 92 тисячі зарплати та ще 93 тисячі - “інші доходи”](http://brovary.net.ua/golovni-novyny/deklaratsiya-deputata-brovarskoyi-miskrady-tetyany-totskoyi/deklaratsiya-deputata-brovarskoyi-miskrady-tetyany-totskoyi/), які Тетяна Петрівна не деталізувала. Окрім того, Тоцька задекларувала земельну ділянку та будинок площею 70 метрів квадратних, споруджений на цій же землі. Ні квартир, ні машин, ні іншого майна у завідуючої дитсадка офіційно немає.

![](http://www.chesno.org/media/uploads/2016/03/29/screenshot_6.png)

Тоцька увійшла до освітньої комісії.

Значно менші доходи має колега Тоцької по фракції **Людмила Темченко**, що працює завідуючою амбулаторії №1 у Броварах.

![](http://www.chesno.org/media/uploads/2016/03/29/screenshot_7.png)

Темченко задекларувала всього 66 900 гривень сукупного річного доходу та майже 80 тисяч, які були зароблені членами сім’ї. У власності значиться 86-ти метрова квартира у Броварах на вулиці Ярослава Мудрого (колишня Кірова). Депутатка, як і більшість членів фракції “Єдність”, на сесіях небагатослівна, однак зовсім інакше себе поводить під час засідань депутатських комісій, коли справа доходить до питання перевірок закладів дошкільної освіти, а також сфери медичного обслуговування.

[Освітянка потрапила до земельної комісії.](https://mpz.brovary.org/deputatski-komisiyi-brovarskoyi-miskrady-vii-sklykannya-foto/)

Останнім за ліком депутатом фракції “Єдність” у Броварській міській раді є**Валерій Лемпіцький**: представник місцевої депутатської династії. Ще в радянські часи батько Валерія Анатолійовича - [Анатолій Лемпіцький -колишній комуніст і завідуючий організаційним відділом райкому комсомолу\- був депутатом місцевої ради](https://mpz.brovary.org/istorychne-neviglastvo-chy-konflikt-pokolin-chomu-u-brovarah-demontuyut-lyshe-try-memorialni-doshky/). Сьогодні Анатолій Лемпіцький, у віці майже 80 років, не припиняє активної діяльності [у міській раді, перебуваючи у складі комісії з питань перейменування вулиць.](https://mpz.brovary.org/miskrada-publikuye-propozytsiyi-gromadyan-shhodo-perejmenuvannya-vulyts-u-brovarah/)

Однак син колишнього комсомольця, нинішній депутат Валерій Лемпіцький напевно претендує на статус найменш активного депутата міської ради: більшість його колег та місцевих журналістів не знають навіть, як звучить голос Валерія Анатолійовича, позаяк за весь час роботи депутатом він жодного разу не виступив та не озвучив жодної пропозиції.

Валерій Лемпіцький працює на Броварському заводі комунального устаткування на посаді керівника напряму сертифікації та стандартизації. За 2014-ий рік депутат задекларував лише 14650 гривень доходу, формально “виживаючи” на 1220 гривень в місяць. Крім того Лемпіцький задекларував дві земельні ділянки: 5 соток у Броварах в елітному районі на вул. Драгоманова та 1,2 га в селі Гоголів Броварського району. Квартири у депутата немає, зате є гараж на 24 квадрати. Однак і жоден автомобіль депутату від “Єдності” також не належить.

Найменшу кількість депутатів до ради завели [УКРОП (3 мандати) та Радикальна партія Олега Ляшка (2 мандати).](http://www.cvk.gov.ua/pls/vm2015/PVM057?PID112=30&PID102=1554&PF7691=1554&PT001F01=100&rej=0&pt00_t001f01=100) Представники цих партій не головують в раді у жодній комісії.

**УКРОП - забудовник та бізнесмен**

Список партії “УКРОП”, [яку](http://tsn.ua/politika/korban-rozpoviv-hto-finansuye-ukrop-482146.html) [зокрема](http://tsn.ua/politika/korban-rozpoviv-hto-finansuye-ukrop-482146.html) [](http://tsn.ua/politika/korban-rozpoviv-hto-finansuye-ukrop-482146.html)[фінансує Ігор Коломойський](http://tsn.ua/politika/korban-rozpoviv-hto-finansuye-ukrop-482146.html), в Броварах очолив депутат попереднього скликання БМР від “Батьківщини” **Петро Бабич**. Він працює директором ТОВ “Квінта”.

![](http://www.chesno.org/media/uploads/2016/03/29/screenshot_8.png)

Бабич [міг би стати секретарем Броварської ради](https://www.youtube.com/watch?v=5ljE3XtqTlc). Принаймні саме його кандидатуру висунув міський голова Ігор Сапожко, але депутатська більшість його не підтримала.

Бабич був готовий йти на дуже маленньку заробітну платню чиновника при тому, що у бізнесі заробив за рік понад 1,5 мільйони гривень.

![](http://www.chesno.org/media/uploads/2016/03/29/screenshot_9.png)

Мільйонер має лише [одну квартиру та дві земельні ділянки.](http://brovary.net.ua/golovni-novyny/deklaratsiya-deputata-brovarskoyi-miskrady-petra-babycha/deklaratsiya-deputata-brovarskoyi-miskrady-petra-babycha/) Щодо автівок, то у Бабича, окрім легкового Фольксвагена, є три вантажівки.

Лише наприкінці лютого Броваська рада отримала свого секретаря. Бабич вніс кандидатуру “свободівця” Олега Здоровця, якого у повному складі не підтримали лише фракції “БПП” та “Самопомочі”.

Бабич же тепер працює як простий член земельної комісії. Ймовірно, у нього може бути конфлікт інтересів із громадою, адже він значиться у співзасновниках [будівельної компанії “Атлант”](https://youcontrol.com.ua/catalog/company_details/37063883). Також політик [є співзасновником “Фонду сприяння розвитку місцевого самоврядування Броварського району”](https://youcontrol.com.ua/catalog/company_details/37495844) та очільником [ТОВ “ПІБ ІНВЕСТ”.](http://pb-nvest-tzov.business-guide.com.ua/)

За попередньої каденції був депутатом райради і [зайшов як перший номер по списку “Батьківщини”](http://www.cvk.gov.ua/pls/vm2010/WM02815?PID112=21&PID102=1016&PF7691=1016&rej=0&pt00_t001f01=800&pxto=0). З лав партії був виключений [за співпрацю з Партією регіонів](http://www.batkivschyna-kievobl.com.ua/news/2328). Варто додати, що Володимир Майбоженко, який очолив “УКРОП” в Київській області, колись очолював на цьому ж рівні осередок “Батьківщини” й партія звинуватила його у передвиборчому клонуванні бренду й теж виключила зі своїх лав. Тому не дивно, що УКРОП на Київщині веде подібну кадрову політику.

Починав політичну кар’єру як [кандидат в нардепи від Християнсько-демократичної партії](http://195.230.157.53/pls/vd2002/webproc3v?kodvib=400&kodkand=285).

Перший номер “УКРОПу” закріплений за 28 округом (вул. Молодіжна, Саксаганського), від якого до міськради не пройшов жоден депутат.

Другий “укропівець” ради **Микола Зінченко** [нещодавно відзначився тим, що щодо нього нібито відкрили провадження стосовно вчинення адміністративного корупційного порушення](https://mpz.brovary.org/prokuratura-pidozryuye-brovarskogo-deputata-u-koruptsiyi-pry-prodazhu-zemli/).

![](http://www.chesno.org/media/uploads/2016/03/29/screenshot_10.png)

Проти Нового року він разом з колегами проголосував за продаж громадянину Миколі Зінченку земельної ділянки директору ПП “Маяк”, [яке займається ремонтом авто та торгівлею пальним](http://www.ua-region.com.ua/23582016). Під час голосування депутат не заявив про те, що у нього конфлікт інтересів, що він голосує за своє ж питання і відповідну інформацію не занесли до протоколу. На Київщині вже траплялися подібні випадки. [У результаті судовго розгляду, місцеві обранці отримували штраф у розмірі 3,5 тис грн.](http://www.kotsubynske.com.ua/2016/02/10/sud-vyznav-sadovskyj-povyazanyj-z-koruptsijeyu/)

На цих виборах Зінченко паралельно балотувався і до облради, [але показав для УКРОПу непрохідний 15 результат з-поміж однопартійців.](http://www.cvk.gov.ua/pls/vm2015/PVM056?PF6511=226&PID102=884&PF7691=884&PT001F01=100&rej=0&pt00_t001f01=100)

Зінченко став членом комісії з питань ЖКГ.

Останній “укропівець”, якому пощастило потрапити до міськради - **Володимир Білокінь**.

![](http://www.chesno.org/media/uploads/2016/03/29/screenshot_11.png)

Працює директором ТОВ “Автопас-К”. Один із найбільших перевізників регіону, який заробив [за рік 70 тисяч гривень, а його дружина менше 50](http://brovary.net.ua/golovni-novyny/deklaratsiya-deputata-brovarskoyi-miskrady-volodymyra-bilokonya/deklaratsiya-deputata-brovarskoyi-miskrady-volodymyra-bilokonya/). До статутного капіталу при цьому вніс більше мільйона гривень, зокрема майже 100 тисяч у звітному році, що майже цілком перекриває зароблені протягом року кошти.

У депутата є гараж, два “Богдани” та одне “Субару”, земельна ділянка та дві квартири.

Білокінь [увійшов до бюджетної комісії](https://mpz.brovary.org/deputatski-komisiyi-brovarskoyi-miskrady-vii-sklykannya-foto/).

**Броварські “радикали”: спільні інтереси з мерською родиною Сапожка**

Радикальна партія Олега Ляшка в Броварах заледве змогла подолати прохідний бар’єр й завела двох своїх предстанвиків.

Очолив список **Вадим Андрієвський** \- депутат Броварської ради поперднього скликання. [До ради потрапив за списком партії “Зелені”](http://www.cvk.gov.ua/pls/vm2010/WM02815?PID112=30&PID102=1554&PF7691=1554&rej=0&pt00_t001f01=800&pxto=0).

![](http://www.chesno.org/media/uploads/2016/03/29/screenshot_12.png)

На той час був заступником голови ГО “Реальні справи”. Як депутат за 4,5 роки каденції Андрієвський [не написав жодного депутатського запиту.](http://www.chesno.org/news/2126/) Більше того, як голова Громадської ради при міськраді [опонував ініціативі депутатів, які обстоювали право броварчан на мирні зібрання.](https://mpz.brovary.org/brovarska-gromadska-rada-butaforiya-ta-sabotazh/)

Балотувався в нардепи за списком партії [“Зелені” у 2012 році](http://www.cvk.gov.ua/pls/vnd2012/WP407?PT001F01=900&pf7201=1128#). Цей політичний проект мав суто технічний характер. Партія набрала 0,25%. На той момент політик, як і зараз, був [директором ТОВ “Про медіа”](http://www.brovary.kiev.ua/deputaty), що займається в тому числі зовнішньою рекламою. Під час виборів ТОВ “Про медіа” [відмовляло опонентам у розміщенні реклами](https://mpz.brovary.org/u-brovarah-vlasnyky-bordiv-vidmovlyayutsya-rozmishhuvaty-reklamu-z-symvolikoyu-bloku-poroshenka/).

Співзасновницею ТОВ [“Про медіа” є Коваль Світлана](https://youcontrol.com.ua/catalog/company_details/37285078), яка, [ймовірно, є тещею мера Ігоря Сапожко.](https://mpz.brovary.org/politychnyj-fenomen-igorya-sapozhka-vid-kyyivskogo-reketyra-do-brovarskogo-mera-chastyna-1-temne-mynule/)

До радикалів Андрієвський подався у 2014 році під час виборів народних депутатів. Він [був уповноваженою особою партії](http://www.cvk.gov.ua/pls/vnd2014/WP026?PT001F01=910&pf7331=97) по броварському округу. Депутат Броварської ради Андрієвський живе небагато. Про це свідчить його декларація за 2014 рік.

![](http://www.chesno.org/media/uploads/2016/03/29/screenshot_13.png)

 

Попри такий скромний дохід депутат спромігся внести 20,5 тисяч до статутного капіталу підприємства. З майна у депутатської сім’ї у власності дві квартири (загальна площа 110 м2) та Subaru Forester 2007 року випуску. Це все майно треба не лише придбати, а й утримувати.

Декларація за 2011 рік доводить, що тоді депутатська сім’я жила так само бідно.

![](http://www.chesno.org/media/uploads/2016/03/29/screenshot_14.png)

 

Квартири у власності були ті ж самі, тільки замість Subaru було BMW Х5 2001 року випуску.

Андрієвський увійшов в комісію з питань земельних відносин, будівництва та архітектури. Закріплений, як і лідер “УКРОПу” за округом, де переможця не виявлено (31 округ - вулиці Боженка, Жуковського, Маяковського, Залізнична, Котовського, Магістральна, 50-років Жовтня, пров. Банний).

Єдина “радикалка”, якій вдалося виграти вибори й пройти до міськради разом з Андрієвським - **Вікторія Коваленко**.

![](http://www.chesno.org/media/uploads/2016/03/29/screenshot_15.png)

[У своїй автобіографії депутатка повідомляє](http://brovary.net.ua/golovni-novyny/deklaratsiya-deputata-brovarskoyi-miskrady-viktoriyi-kovalenko/deklaratsiya-deputata-brovarskoyi-miskrady-viktoriyi-kovalenko/), що до цього громадською діяльніст не займалася. Її чоловік [Юрій Кужим був депутатом попереднього скликання](http://www.cvk.gov.ua/pls/vm2010/WM02815?PID112=30&PID102=1554&PF7691=1554&rej=0&pt00_t001f01=800&pxto=0) й балотувався разом із чинним очільником “радикалів” Андрієвським від “Зелених”.

Депутатка одна із співзасновниць компанії [“БрукБетонСервіс”](https://youcontrol.com.ua/catalog/company_details/39720907). Знаково, що Віра Авраменко значиться співзасновницею і цього товариства, і ТОВ “Про Медіа”, де працює Андрієвський. За інформацією ЗМІ, Авраменко теж [пов’язана з родиною Сапожка.](https://mpz.brovary.org/politychnyj-fenomen-igorya-sapozhka-chastyna-2-strimka-politychna-kar-yera-v-brovarah-talant-chy-vplyvovi-pokrovyteli/)

Щоправда підприємницька діяльність, згідно з декларацією про доходи депутатки, не приносить їй прибутку. Вона з чоловіком та двома синами проживає за межею бідності. Заробіток у розмірі майже 40 тисяч гривень на рік на 4 осіб менший, ніж прожитковий мінімум.

![](http://www.chesno.org/media/uploads/2016/03/29/screenshot_16.png)

З такими доходами політик має утримувати ще й житловий будинок площею 150 м2.

Коваленко увійшла в комісію з питань комунальної власності, приватизації, житлово-комунального господарства та благоустрою.

Таким чином “радикали” в Броварах - це не просто лояльна до мера група депутатів, вони пов’язані з родиною Сапожка бізнес-зв’язками.

**Батьківщина: 2 з 4 представників партії очолили комісії**

Броварська міська організація партії “Батьківщина” цього разу провела до міської ради 4 депутати. Однак вже на першій сесії у “Батьківщині” відбувся розкол - **депутат Вадим Мутило**, котрий був висунутий депутатським корпусом як кандидат у секретарі міськради і не отримав достатньо голосів,[заявив про свій вихід із “Батьківщини”](https://mpz.brovary.org/kryza-u-miskradi-zagostryuyetsya-deputaty-i-mer-uvijshly-v-zhorstkyj-klinch/). Причина такого вчинку полягала в тому, що кандидатуру Мутила на посаду секретаря не узгодила сама ж “Батьківщина”. Саме з цього моменту між “Батьківщиною” та рештою “демократичних” фракцій розпочався конфлікт, який перевів “Батьківщину” під вплив міського голови Ігоря Сапожка. Відтак усі подальші голосування броварських партійців Юлії Тимошенко щодо всіх принципових питань - від обрання секретаря, до голосування за склад виконкому і заступників мера - відбувалися синхронно із промерською більшістю.

У результаті “Батьківщина” отримала головування у двох депутатських комісіях та посаду заступника міського голови.

Лідер фракції “Батьківщини” у Броварськії міській раді **Олександр Резнік** - новачок у політиці, до цього моменту не балотувався і не обирався, як, зрештою, й інші два члени фракції. Водночас його батько - **Віктор Резнік** - у минулому скликанні [був депутатом, обраним до міськради від партії "Фронт Змін".](https://mpz.brovary.org/oprilyudneno-avtobiografiyi-deputativ-brovarskoyi-miskradi/)

![](http://www.chesno.org/media/uploads/2016/03/29/screenshot_17.png)

Родина Резніків вважається однією з найбагатших та найбільш впливових у Броварах: їм належить [один з найбільших в Україні майонезних заводів (ПП “Бест)](https://youcontrol.com.ua/catalog/company_details/25293807), низка ресторанів, СТО, нічний і спортивний клуб у Броварах. Окрім того, сам Олександр Резнік очолює будівельну компанію “Лен Буд”.

У своїй декларації Олександр Резнік вказав лише 42 тисячі офіційного доходу за 2014-ий рік, однак водночас повідомив, що має понад трилітровий автомобіль Lexus RX 400 m та Mazda 3 у власності членів сім'ї.

![](http://www.chesno.org/media/uploads/2016/03/29/screenshot_18.png)

![](http://www.chesno.org/media/uploads/2016/03/29/screenshot_19.png)

Окрім того, Олександр Вікторович вказує, що володіє гектаром землі у Погребах Броварського району та ¼ частини квартири на бульварі Незалежності.

Станом на зараз Олександр Резнік проходить спецперевірку, готуючись вступити на посаду заступника міського голови: міська рада підтримала його кандидатуру під час [скандальної сесії 16 березня.](https://mpz.brovary.org/den-tushky-shestero-osib-otrymaly-usyu-povnotu-vlady-u-brovarah/) У випадку, якщо Резнік зробить вибір на користь крісла заступника Сапожка, він буде змушений скласти депутатський мандат. В такому разі [його місце займе Артем Василенко,](http://ba-brovary.org.ua/novini/novyny/17-konferentsija-vo-batkivschina) до речі, двоюрідний племінник лідера фракції “Самопоміч” у Броварській міській раді Андрія Василенка.

Наступний депутат від “Батьківщини” у Броварській міськраді - представник району Торгмаш **Борис Дудко.**

![](http://www.chesno.org/media/uploads/2016/03/29/screenshot_20.png)

Дудко офіційно працює головним інженером ТОВ “Ангар - Сервіс 777” та задекларував всього 2254 гривні сукупного доходу в 2014-му році.

![](http://www.chesno.org/media/uploads/2016/03/29/screenshot_21.png)

Водночас, це не заважає йому володіти двома Ланосами 2005-го року, а його сім’ї, котра задекларувала 18400 грн доходу за рік, відразу пятьма транспортними засобами: автомобілями Honda CRV та Seat Leon 2008 і 2005 років випуску, та ще трьома автобусами “Богдан” 2003 року.

![](http://www.chesno.org/media/uploads/2016/03/29/screenshot_22.png)

Також на Дудка оформлено дві земельні ділянки загальною площею 1,7 га у Броварському районі та частина приватного будинку в Броварах. Члени сімї Дудка володіють квартирою площею 70 м2 на вул. Грушевського і також частиною приватного будинку.

У Броварській міській раді Борис Дудко переважно утримується від виступів (як, зрештою, уся фракція “Батьківщини”). Очолює депутатську комісію з питань комунвласності, приватизації та ЖКГ.

Третій і останній депутат фракції партії Тимошенко у Броварській міській раді -**Сергій Бельський**.

![](http://www.chesno.org/media/uploads/2016/03/29/screenshot_23.png)

_Сергій Бельский (крайній ліворуч) разом з Олександром Резніком та Борисом Дудком_

Бельский - єдиний представник “бюджетників”, який обрався до міськради за списками "Батьківщини". В результаті домовленостей із міським головою та підконтрольних йому фракцій, неофіт Броварської міськради Бельський отримав посаду голови гуманітарної комісії. Ця посада дещо корелюється з його професією, адже він працює тренером-викладачем у місцевій дитячо-юнацькій спортивній школі.

Бельський у 2014-му році задекларував всього 26571 тис грн сукупного доходу, засвідчивши, що живе виключно на одну зарплату тренера в ДЮСШ.

![](http://www.chesno.org/media/uploads/2016/03/29/screenshot_24.png)

Водночас Бельський володіє земельною ділянкою площею понад гектар у с. Красилівка Броварського району, гаражем в Києві та потужним позашляховиком Mitsubishi L200 2009 року випуску.

![](http://www.chesno.org/media/uploads/2016/03/29/screenshot_25.png)

Бельський зазначає, що станом на зараз родини не має, хоча має доньку від попереднього шлюбу.

Нагадаємо, рух ЧЕСНО нещодавно [оприлюднив огляд депутатів, які від Броварщини пройшли до обласної ради.](http://www.chesno.org/post/254/)

**Позафракційні: за що депутатів із фракцій виключали?**

Після буремних подій останніх тижнів у Броварській міській раді, у депутатському корпусі з'явилось відразу декілька позафракційних депутатів, яких їхні колеги або не включили до “рідних” фракцій відпочатку, або ж виключили зі свого складу за результатами найбільш резонансних голосувань.

Так, депутат **Андрій Лопатюк**, котрий потрапив до міськради за списками партії “Демократичний Альянс”, жодного дня не пробув у складі фракції “ДемАльянсу”. Молоді депутати з ДА не включили Лопатюка до своєї фракції в результаті внутрішнього рішення відразу після оголошення результатів виборів. Партійний осередок пізніше заявив, що рішення щодо проходження того чи іншого депутата в міськраду вони прийматимуть всією командою, в той час, як Лопатюк відмовився написати заяву про відмову від мандату.

Відтак Лопатюк прогнозовано перейшов до табору, що підконтрольний меру Ігорю Сапожку, натомість отримав посаду голови бюджетної комісії БМР. Слід зазначити, що батько Андрія Лопатюка - Михайло Лопатюк - [голова правління ВАТ “Бровари-молоко”](http://brovarimoloko.business-guide.com.ua/) на цих виборах також [балотувався до міської ради за списками партії “Єдність”](http://www.cvk.gov.ua/pls/vm2015/PVM056?PF6511=62&PID102=1554&PF7691=1554&PT001F01=100&rej=0&pt00_t001f01=100), а до Революції Гідності перебував у лавах Партії регіонів.

![](http://www.chesno.org/media/uploads/2016/03/29/screenshot_26.png)

Згідно з поданю декларацією, Лопатюк у 2014 році виживав всього на 8808 тис грн на рік, виключно на зарплату менеджера з продажу ТДВ “Бровари-молоко”.

![](http://www.chesno.org/media/uploads/2016/03/29/screenshot_27.png)

Водночас Андрій Михайлович має 1,2 гектара землі у Броварському районі та володіє автомобілем Citroen Berlingo 2007-го року випуску.

![](http://www.chesno.org/media/uploads/2016/03/29/screenshot_28.png)

Щодо всіх принципових та “політичних” питань у Броварській міській раді, то Андрій Лопатюк голосує в унісон з міським головою Ігорем Сапожком та вважається його слухняним виконавцем.

**“Свобода” сторгувалася з екс-регіоналом за секретаря Здоровця**

Для того, щоб у Броварській раді мати більшість, треба 19 голосів. Опозиційні до мера БПП, "Самопоміч" та "ДемАльянс" мають разом 16 голосів. Разом із представниками “Свободи” ці політичні сили могли б сформувати більшість. Але в раді, як зазначили депутати, з’явилися “тушки”**.**

![](http://www.chesno.org/media/uploads/2016/03/29/screenshot_29.png)

**Як 2 представники “Свободи” перейшли до групи Сапожка**

**Олексій Здоровець** на момент виборів був директором ТОВ “Технолайф”. Паралельно балотувався і до облради, але його результати були доволі низькими. Від мандату депутата облради його відділяє від більш [успішних однопартійців майже 40 позицій.](http://www.cvk.gov.ua/pls/vm2015/PVM056?PID102=884&PF7691=884&PT001F01=100&rej=0&pt00_t001f01=100)

Після 4 спроб обрати секретаря ради, Здоровець, [на думку частини депутатаського корпусу](https://www.facebook.com/samopomich.brovary/posts/889837907782240), був зручним кандидатом для міського голови Сапожка. [Його кондидатуру таки затвердили на цю посаду.](https://mpz.brovary.org/klyuchova-sesiya-sapozhko-vtratyv-vynogradovu-svoboda-pidtrymala-regionala-ta-otrymala-sekretarya/)

![](http://www.chesno.org/media/uploads/2016/03/29/screenshot_30.png)

До цього “свободівець” був членом бюджетної комісії. Секретар ради, згідно із законом, не входить до жодної комісії. Згідно з декларацією секретаря ради за 2014 рік, дохід його сім’ї, яка складається з мами, тата та доньки, [заледве перевищив 105 тис грн](http://brovary.net.ua/golovni-novyny/deklaratsiya-deputata-brovarskoyi-miskrady-oleksiya-zdorovtsya/deklaratsiya-deputata-brovarskoyi-miskrady-oleksiya-zdorovtsya/). Більша частина цих коштів - гроші від депутатаської діяльності.

У його власності є також два житлових будинки, дві ділянки та Hyundai Sonata 2010 року випуску.

На останній сесії “свободівці” вирішили змусити однопартійця, який перейшов до мера екс-регіонала, скласти мандат. Зчинилася бійка, застосовували сльозогінний газ.

![](http://www.chesno.org/media/uploads/2016/03/29/screenshot_31.png)

[У результаті Здоровець вистрибнув з вікна 2 поверху та втік.](https://mpz.brovary.org/u-brovarskij-miskradi-masova-bijka-ta-slozoginnyj-gaz-deputaty-strybaly-z-vikon-drugogo-poverhu-foto-video/) Станом на 28 березня в раді його активісти так і не бачили.

Здоровець не єдиний “свободівець”, в якого партія вимагає скласти мандат.**Василь Кочубей** \- ливарник ТОВ “Промтехмед”, до цього два роки працював ветеринаром швидкої допомоги.

![](http://www.chesno.org/media/uploads/2016/03/29/screenshot_32.png)

За 2014 рік заробив дещо більше 91 тис грн. На ці гроші він живе з дружиною та двома дітьми. У [сім’ї депутата нема ані рухомого, ані нерухомого майна.](http://www.cvk.gov.ua/pls/vm2015/PVM056?PID102=884&PF7691=884&PT001F01=100&rej=0&pt00_t001f01=100)

"Свобода" виключила Кочубея з партійних [лав і вимагає, щоб він склав мандат](https://mpz.brovary.org/zayava-vo-svoboda-pro-vyklyuchennya-z-partiyi-deputata-v-kochubeya/). Під час поіменного голосування депутати виявили розбіжність у голосуванні Кочубея й фракції. У Броварській раді депутат-ливарник очолив земельну комісію.[Тепер “Свобода” вимагає, щоб він залишив цю позицію](http://brovary.net.ua/golovni-novyny/shevchuk-zayavyv-shho-kochubej-vyklyuchenyj-zi-svobody/shevchuk-zayavyv-shho-kochubej-vyklyuchenyj-zi-svobody/), оскільки головування в комісіях, за законом, - фракційна квота.

Невдовзі голова фракції “Свободи” у Броварській міській раді [заявив](https://mpz.brovary.org/tsentralnyj-aparat-svobody-vyklyuchyv-z-partiyi-sekretarya-brovarskoyi-miskrady-zdorovtsya/), що згідно з рішенням політвиконкому партії, Василь Кочубей та Олексій Здоровець виключені з лав партії, а “Свобода” розпочинає процес відкликання обох екс-однопартійців з Броварської міської ради.

Наразі відомо, що колишні однопартійці не можуть розшукути ні Кочубея, ні Здоровця з дня останньої сесії.

**Автори: Ірина Федорів - координатор регіональної мережі громадського руху ЧЕСНО,**

**Андрій Качор - журналіст-волонтер Громадського руху ЧЕСНО**

**Джерело - [Громадянський рух "Чесно"](http://www.chesno.org/post/276/)**
