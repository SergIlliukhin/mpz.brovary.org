---
title: "Перша броварська висотка засвітилась LED-лампами. Калькуляція економії - ІНФОГРАФІКА"
date: 2015-03-17
author: 
  username: "pecheritsia"
  display_name: "Анастасія Печериця"
tags: 
  - "led-osvitlennya"
  - "andriy-sauk"
  - "brovary"
  - "vibir-redaktsiyi"
  - "zhk-kupava"
  - "novini"
  - "osbb"
  - "simonenka-2a"
coverImage: "wp-content/uploads/2015/03/Zamina-2.png"
---

**[![infografics_light_4](https://mpz.brovary.org/wp-content/uploads/2015/03/infografics_light_4.jpg)](https://mpz.brovary.org/wp-content/uploads/2015/03/infografics_light_4.jpg)У листопаді минулого року перша броварська висотка по - будинок 2-А по вул. Симоненка (ЖК «Купава») засвітилась енергозберігаючими LED-лампочками. Ми вирішили дізнатись, що спонукало мешканців до заміни ламп та чи здійснились їх сподівання.**

За словами голови ОСББ, створеного у цьому будинку, **Андрія Саука**, причин для такого рішення було дві – притаманне розвиненим країнам піклування про навколишнє середовище та економія електроенергії: _«Коли почали перегорати лампи, з'явилась проблема з їх утилізацією. Викидати в смітник ртутовмісні лампи рука не підіймалась. А їздити з декількома лампами до Києва не дуже доречно. В будинку лампи просто так не покладеш, треба для них виділяти місце, щоб вони випадково не розбились. Тобто мороки багато, термін роботи набагато нижчий ніж у діодних, міняти треба їх доволі часто, утилізувати правильно тощо»._

[![Sauk-Andriy-DSC_0214](https://mpz.brovary.org/wp-content/uploads/2015/03/Sauk-Andriy-DSC_0214.jpg)](https://mpz.brovary.org/wp-content/uploads/2015/03/Sauk-Andriy-DSC_0214.jpg)

Окрім того, за попередніми пронозами таке рішення дозволить мешканцям з часом (після періоду окупності) економити близько **29 875 грн на рік**.

Під’їзд 19-поверхового будинку освітлювали **460** люмінесцентних ламп – в середньому 12 світильників по 2 лампочки на кожен поверх. При заміні лапм їх загальна кількість була скорочена у 3 рази – до 120. А розташування оптимізоване таким чином, щоб світла вистачало на весь поверх. Закупівля та встановлення нових ламп обійшлись будинку у **17 160** **грн**. За прогнозами, які складались у листопаді 2014 року, витрачені на заміну кошти мають повністю окупитись за наступних 7-8 місяців, а після – скоротити витрати на освітлення під’їзду у 8,5 разів: з **33 849 грн** до **3 974 грн** на рік.

[![ЛЕД-лампи](https://mpz.brovary.org/wp-content/uploads/2015/03/LED-lampi.jpg)](https://mpz.brovary.org/wp-content/uploads/2015/03/LED-lampi.jpg)

З часу заміни світильників минуло вже кілька місяців, тож ми попросили Андрія поділитись першими результатами: _«Вчора зняв показання лічильників. На сьогоднішній день вийшли на економію **114 кВт щодня**, тобто близько **1200 грн на місяць** при поточному тарифі. Показник нижче ідеального у зв'язку з тим, що за основу брали все працююче освітлення в будинку. Але так як в кращому випадку старі світильники працювали через один, то і результат вийшов не таким блискучим, як ми планували. Термін окупності зріс до 20 місяців замість 8. Однозначно ми заощадили, крім власне електроенергії, і на роботі електрика - після встановлення LED-ламп, необхідною була лише одна заміна, та й та безкоштовна - по гарантії. Раніше люмінесцентні лампи весь час перегорали через перепад напруги»._

_«​Сьогодні хлопці почнуть датчики руху встановлювати на сходах,_ - продовжує розповідь Саук. - _Але з ними не так все однозначно. Витрати на роботу однієї лампочки на рік складають приблизно 33 грн (світить 24 години на добу), при використанні датчика лампочка буде працювати приблизно 2 години на добу (витрати: 2,8 грн у рік). Тобто пряма економія за рахунок датчика становить 30 грн на рік. Вартість датчика - 120 грн, плюс робота на встановлення - 50, всього 170 грн. Тобто окупність більше 5 років. Не найкращий показник. Але якщо враховувати, що ресурс ламочки зросте в 5-10 разів, то термін окупності стає набагато коротший, мінімум в два рази. Наразі ця тема ще не вивчена, проходимо все на власному досвіді»._

На наше питання, чи не боїться Андрій, що такі дорогі лапми (вартість люмінесцентної лампи складає 12-15 грн, в той час як LED коштує 130-190 грн за ринковими цінами) можуть вкрасти, голова ОСББ відповів: _«Ми використали лампи з цоколем Т8, які в квартирах майже не використовують. Для цих ламп треба переобладнувати світильник, інакше не світитиме. А  світильник для цієї лампи коштує як сама лампа. Та й зовні вона виглядає як звичайна люмінісцентна, які ніколи не крали. Плюс, багато ламп не вкрадеш за рахунок зменшення їх загальної кількості - відразу у темряві залишається половина поверху і люди скаржаться консьєржу. Крім того, в нас є консьєржі і відеоспостереження. І постійний контакт з мешканцями»._

Представник «Індастріал Солюшн» (імпортер електротехнічного обладнання) **Дмитро Кохановський** додає: _«Виходячи з інформації, якою володію я, можу сказати, що в основному на енергозберігаюче освітлення переходять підприємства та офісні центри. Таких будинків, як Симоненко 2А, що повністю перевели основне освітлення на LED, в Україні дуже мало»_.

Проте в Броварах зацікавленість до такого рішення поступово зростає, Андрій Саук зазначає: _«Інформація щодо заміни ламп стала поштовхом для інших ОСББ. Наразі ОСББ за адресою Постишева, 1-В почало процес заміни. ОСББ на Кірова, якими керує Озимай Тетяна Петрівна, також дуже зацікавилось цим видом енергозбереження»_.

**Інфографіка - Євген Кир'ян**
