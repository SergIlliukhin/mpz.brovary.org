---
title: "Ціна проїзду. Якість перевезень. Запрацювала робоча група"
date: 2017-02-18
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "vartist"
  - "vyvchennya"
  - "doslidzhennya"
  - "marshrutki"
  - "novini"
  - "obgruntuvannya"
  - "perevezennya"
  - "robosa-grupa"
  - "tsina"
  - "yakist"
---

**Днями броварський міський голова видав [розпорядження](http://brovary-rada.gov.ua/documents/26762.html) про утворення робочої групи у складі міських чиновників, депутатів, активістів і перевізників. Вони будуть вивчати ситуацію, яка склалася на броварських і приміських автобусних маршрутках щодо обслуговування, вартості проїзду та якості перевезень.**

Слід зазначити, що офіційному оформленню робочої групи передували зустрічі впродовж цього тижня, починаючи з [круглого столу з перевізниками](https://mpz.brovary.org/karty-na-stil-gromada-vymagaye-u-pereviznykiv-prozorosti-taryfiv-na-proyizd-foto/) **10 лютого**. Під час останнього засідання **15 лютого** активні учасники обговорень довкола [підвищення ціни за проїзд](https://mpz.brovary.org/proyizd-kyyeva-12-grn-brovaram-pidgotuvatysya/) вирішили серйозно взятися за вивчення питання обслуговування на транспорті. Після [протестів](https://mpz.brovary.org/brovarchany-perekryly-vulytsyu-gagarina-vymagayuchy-znyzyty-tsinu-na-proyizd-foto/) і обговорень на підвищених тонах, емоції у сторін конфлікту значно вщухли. Вони домовилися перейти до конструктивної роботи.

[![](https://mpz.brovary.org/wp-content/uploads/2017/02/robocha-grupa-marshrutka-15.02.2017_00001.jpg)](https://mpz.brovary.org/wp-content/uploads/2017/02/robocha-grupa-marshrutka-15.02.2017_00001.jpg)

Зокрема, цієї середи активісти, перевізники і чиновники погодились протягом двох місяців розробити програму реформування пасажирських перевезень у Броварах. Окрім того, задля ефективного обліку перевезень, робоча група має вивчити можливість впровадження у Броварах «Е-квитка» (електронного квитка). Учасники групи також запланували протягом двох тижнів щосезону здійснювати моніторинг пасажироперевезень – підрахунок пасажирів, що їздять у маршрутках.

Учасники групи домовились організовувати засідання щоквартально. Однак зараз – кожного тижня. Згідно з розпорядженням міського голови, робочу групу очолив перший заступник мера – **Олександр Резнік**. Також до складу увійшли депутати Олег Берестовий, Леонід Черепейнік, Ірина Веремчук; активісти Ангеліна Козлова, Сергій Тафій, Микола Ткач; перевізник і депутат Володимир Білокінь, очільник управління економіки Микола Загуменний, начальниця управління соцзахисту населення Алла Петренко та інші.

**Фото - Дмитро Карпій**
