---
title: "АНОНС: \"ДемАльянс\" збирає броварчан на круглий стіл \"Відставка Сапожка: за і проти\""
date: 2015-11-04
author: 
  username: "pravoZnaty"
  display_name: "Маєш право знати"
categories: 
  - "announce"
tags: 
  - "igor-sapozhko"
  - "brovary"
  - "novini"
coverImage: "wp-content/uploads/2014/03/sapozhko_pidpriyemtsi_narodna-rada08.jpg"
---

**Броварський "ДемАльянс" [ініціює](https://www.facebook.com/events/1747310052163862/) круглий стіл на тему "Відставка Сапожка: за і проти". Позаяк думки з приводу того, чи повинен залишатися новий старий міський голова на своїй посаді, розділилися, демаяльянсівці запрошують усіх бажаючих до відкритої дискусії. Зустріч відбудеться завтра, 5 листопада, о 19:00 за адресою: бульв. Незалежності, 14, зал № 30.**

_"Попри 47,8 %, які Ігор Сапожко набрав на виборах мера Броварів, дуже багато броварчан говорить про необхідність відправити його у відставку. Адже склад міської ради на 2\\3 становлять політичні партії, які не підтримували екс-регіонала Сапожка і деякі з них його дуже гостро критикували. Тобто сценарій цілком можливий. Очевидно, що це питання потребує більш глибокого обговорення, ніж це дає можливість фейсбук. Відтак для пошуку ефективного та справедливого рішення ми організовуємо відкриту дискусію на цю тему - за участі усіх бажаючих, хто хоче висловитись та почути аргументи іншої сторони",_ - повідомили демальянсівці в соцмережах.

Тому усіх бажаючих запрошують на круглий стіл на тему "Відставка Сапожка: за і проти", що відбудеться у четвер, **5 листопада**, о **19:00**  за адресою: бульв. Незалежності, 14, офісний центр (вхід з двору), зал № 30 (4-й поверх).

_"Давайте, обмінюючись аргументами, виробимо такий сценарій дій, який у рамках закону дозволить нам забезпечити інтереси виборців",_ - закликають організатори та пропонують наступний **план дискусії**:

\- **Яка** процедура відставки міського голови: скільки потрібно голосів; відкрите чи таємне голосування; які потрібні підстави?

\- **Коли** реально можлива відставка: на першій сесії; після обрання секретаря; через рік?

\- **Які** є важелі стримувань і противаг Сапожку, якщо він залишається на посаді: сильна фігура секретаря; активні голови депутатських комісій; нові заступники?

\- **Які** будуть наслідки: що буде, якщо відправити мера у відставку зараз; якщо через рік; якщо взагалі не відправляти.
