---
title: "Нападника на броварських журналістів оголошено в розшук"
date: 2012-12-27
author: 
  username: "kachor"
  display_name: "Андрій Качор"
tags: 
  - "vibir-redaktsiyi"
  - "militsiya"
  - "novini"
  - "podatkova"
  - "rozshuk"
  - "chepura"
coverImage: "wp-content/uploads/2012/12/4epura_rozsh11.jpg"
---

[![](https://mpz.brovary.org/wp-content/uploads/2012/12/4epura_rozsh.jpg "4epura_rozsh")](https://mpz.brovary.org/wp-content/uploads/2012/12/4epura_rozsh.jpg)Журналістам «Маєш право знати» стало відомо, що головний фігурант [резонансних інцидентів](https://mpz.brovary.org/napadniki-na-lyudey-pid-chas-vizitu-azarova-zaslugovuyut-prinaymni-na-publichniy-osud-foto-video/) під час візиту до Броварів Миколи Азарова перебуває в розшуку. Павла Чепуру, котрий [розбив журналістам знімальну техніку](https://www.youtube.com/watch?v=-9qmLAiHtV0), розшукують херсонські правоохоронці за скоєння ще одного злочину.

Відповідне орієнтування на сайті Херсонської податкової служби [опубліковане](https://kherson.sts.gov.ua/media-ark/local-news/67501.html) ще 22 серпня: за вчинення злочину Павла Володимировича Чепуру розшукує Управління податкової міліції. На сайті також розміщено фото Чепури і телефони, куди можна повідомити інформацію про його місцезнаходження.

«МПЗ» відразу зв'язались з херсонськими правоохоронцями та повідомили про можливе перебування злочинця на території Броварів та його вірогідне місце роботи: відомо, що під час виборчої кампанії Чепура працював особистим водієм голови броварської РДА Петра Іваненка. Також під час розмови журналіст «МПЗ» зазначив, що ще з жовтня з Чепурою проводять слідчі дії їхні броварські колеги, проте за весь цей час не здійснили жодної спроби затримати громадянина, розшукуваного за вчинення злочину. У свою чергу херсонські податківці зазначили, що проти розшукуваного порушено кримінальну справу за ст.358 ч.1: підроблення документів, печаток, штампів та бланків, збут чи використання підроблених документів, печаток та штампів. Справу Чепури передано в суд, проте останній злісно ухиляється від слідства.

[![](https://mpz.brovary.org/wp-content/uploads/2012/12/4epura_rozsh2.jpg "4epura_rozsh2")](https://mpz.brovary.org/wp-content/uploads/2012/12/4epura_rozsh2.jpg)

> Як розповів нашому журналісту один з колишніх працівників міліції, з подібними ситуаціями у своїй службовій практиці він жодного разу не стикався. «Таке взагалі важко уявити! «Пробити по базі» людину, щодо якої здійснюються слідчі дії – це один з перших кроків, який зобов'язаний зробити нормальний правоохоронець. Виходить, що в Чепури відбирали пояснення, його опитували, він був під самим носом броварської міліції, але нікому навіть не спало на думку з'ясувати, в яких стосунках із законом даний суб’єкт. Чепуру мали б негайно затримати та повідомити інформацію про його місце перебування у відповідні структури, якщо на нього виставлена «картка розшуку».

[![](https://mpz.brovary.org/wp-content/uploads/2012/12/4epura_rozsh3.jpg "4epura_rozsh")](https://mpz.brovary.org/wp-content/uploads/2012/12/4epura_rozsh3.jpg)

В розмові з нашим журналістом херсонський правоохоронець зазначив, що передасть отримані відомості в Головне управління податкової міліції в м. Києві, позаяк саме столичні правоохоронці оголосили Чепуру в розшук. З нами пообіцяли зв’язатись та уточнити деталі, проте за добу журналісту «Маєш право знати» ніхто з правоохоронців так і не зателефонував.

<iframe src="https://www.youtube.com/embed/4l8NxhvR9E4" frameborder="0" width="420" height="315"></iframe>

Відтак ми направили листи з описом ситуації в ГУ МВС в м. Києві, в Державну податкову службу, в Департамент внутрішньої безпеки МВС України та Генеральну прокуратуру. Нагадаємо, що справою про перешкоджання журналістській діяльності з боку Чепури [займався заст. Броварського міжрайонного прокурора Антон Авер’янов,](https://mpz.brovary.org/u-brovarah-ne-diye-st-171-kriminalnogo-kodeksu-prokuratura/) а з боку міліції – [молодший лейтенант Ігор Лисенко.](https://mpz.brovary.org/militsiya-zaproshuye-na-rarty-regioni-vhid-vilniy/) Обидва не знайшли в діях розшукуваного складу злочину.

«Маєш право знати» уважно стежитиме за розвитком ситуації та повідомлятиме про це нашим читачам.
