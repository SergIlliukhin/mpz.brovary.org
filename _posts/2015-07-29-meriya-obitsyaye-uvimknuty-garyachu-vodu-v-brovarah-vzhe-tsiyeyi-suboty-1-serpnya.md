---
title: "Мерія обіцяє увімкнути гарячу воду в Броварах вже цієї суботи - 1 серпня"
date: 2015-07-29
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "brovary"
  - "brovariteplovodoenergiya"
  - "garyacha-vodi"
  - "novini"
  - "sapozhko"
---

**Вже з 1 серпня в домівках броварчан має бути відновлено гаряче водопостачання. Про це йдеться в розпорядженні міського голови Ігоря Сапожка, [опублікованому сьогодні на сайті міської ради.](https://brovary-rada.gov.ua/rozporyadzhennya-m%D1%96skogo-golovi-v%D1%96d-29072015-%E2%84%96120-od-pro-v%D1%96dnovlennya-nadannya-poslugi-z-tsentral%D1%96zo)**

Повідомляється, що централізоване гаряче водопостачання відновлюється у зв’язку із завершенням робіт по ремонту теплових мереж відповідно до рішення виконавчого комітету міської ради від 16 грудня 2014 року. Відповідальним за повернення гарячої води в крани мешканців міста Сапожко призначив директора КП «Броваритепловодоенергія» Сафронова С. В., контроль за виконання рішення покладено на заступника мера Голубовського Г. П.

> 1\. Директору КП „Броваритепловодоенергія” Сафронову С.В. відновити надання послуги з централізованого постачання гарячої води з 01 серпня 2015 року. 2. Начальнику Броварської філії по експлуатації газового господарства ПАТ „Київоблгаз” Хворостянку В.М. забезпечити подачу газу необхідних параметрів для роботи котелень КП  „Броваритепловодоенергія”. 3. Начальнику Броварського районного підрозділу ПАТ „А.Е.С. Київобленерго” Слива Ю.М. забезпечити електропостачання об’єктів КП „Броваритепловодоенергія”. 4. Контроль за виконанням цього розпорядження покласти на заступника міського голови  Голубовського Г.П.

Нагадаємо, що централізоване гаряче водопостачання у Броварах [було припинено **1 липня**](https://mpz.brovary.org/z-metoyu-pidgotovky-do-osinno-zymovogo-periodu-u-brovarah-vidklyuchat-garyachu-vodu-z-1-po-31-lypnya/) - “_з метою підготовки житлово-комунального та теплового господарства міста до роботи в осінньо-зимовий період 2015-2016 рр_”. Це вже вдруге за рік броварчани залишились без гарячого водопостачання: централізований підігрів води зник одночасно із припиненням опалювального сезону 2014-2015 років **13 квітня**. Як зазначали тоді в КП «Броваритепловодоенергія», таке рішення було прийнято у зв’язку із різким подорожчанням ціни на природній газ. Повернулась гаряча вода у крани міських багатоповерхівок **8 травня.** Тоді ж міська влада оприлюднила і [нові тарифи на водопостачання та водовідведення](https://mpz.brovary.org/garyache-vodopostachannya-v-brovarah-vidnovlyat-z-8-travnya-ale-za-novimi-tarifami/): **4,99 грн** та **5,89** грн за метр кубічний відповідно.

[![гаряча вода7](https://mpz.brovary.org/wp-content/uploads/2013/04/garyacha-voda7.jpg)](https://mpz.brovary.org/wp-content/uploads/2013/04/garyacha-voda7.jpg)

Зазначимо, що рік тому броварська мерія також обіцяла відновити гаряче водопостачання 1 серпня, про що тоді повідомив міський голова. Однак гаряча вода того разу у багатьох районах не з’являлась ще кілька днів, про що броварчани [сповіщали у соціальних мережах.](https://www.facebook.com/groups/brovary/permalink/872119196151381/) Повністю підключити місто до гарячого водопостачання вдалося лише протягом наступного тижня.
