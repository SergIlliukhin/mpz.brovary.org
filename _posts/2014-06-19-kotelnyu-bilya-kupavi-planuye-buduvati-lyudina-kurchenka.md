---
title: "Котельню біля «Купави» планує будувати людина Курченка?"
date: 2014-06-19
author: 
  username: "kachor"
  display_name: "Андрій Качор"
tags: 
  - "vetek"
  - "vibir-redaktsiyi"
  - "kotelnya"
  - "koshel"
  - "kupava"
  - "kurchenko"
  - "novini"
  - "feliks-treyd"
coverImage: "wp-content/uploads/2014/06/korre4.jpg"
---

**[![d67725c6-916e-44df-b909-90b147c4c97a_mw1024_n_s](https://mpz.brovary.org/wp-content/uploads/2014/06/d67725c6-916e-44df-b909-90b147c4c97a_mw1024_n_s.jpg)](https://mpz.brovary.org/wp-content/uploads/2014/06/d67725c6-916e-44df-b909-90b147c4c97a_mw1024_n_s.jpg)Компанія «Фелікс Енерджи» та ТОВ «Фелікс Трейд», що [заявили про наміри](https://mpz.brovary.org/kupavu-ta-brovarsku-rayonnu-likarnyu-hochut-opalyuvati-drovami/) збудувати на території броварського басейну «Купава» нову котельню, має прямий зв'язок з учасниками бізнес-групи одіозного Сергія Курченка – мільярдера-вундеркінда, який став одним з найбагатших людей України за час правління режиму Януковича.  Про це «Маєш право знати» повідомили власні джерела на умовах анонімності.**

Не зважаючи на те, що ТОВ «Фелікс Трейд» зареєстрована в м. Бровари та належить **Володимиру Петровичу Гнатюку** (він є єдиним засновником підприємства), переговори від імені фірми  з броварською міською владою проводить інша особа – **Андрій Петрович Кошель.** Джерела «МПЗ» повідомляють, що останнім часом Андрій Кошель неодноразово здійснював візит до Броварів та контактував з відповідальними чиновниками на предмет спорудження котельні.

[За даними «Української правди»](http://www.pravda.com.ua/articles/2013/03/12/6985342/), Андрій Кошель є одним з головних бізнес партнерів Сергія Курченка – нещодавнього власника бізнес-імперії «ВЕТЕК». Андрій Кошель був одним з головних наповнювачів статутного капіталу «ВЕТЕК»: ним було внесено суму в розмірі 100 мільйонів гривень. Окрім того Кошель пов'язаний зі ще одним партнером Курченка – Анатолієм Мигалем: обидва працювали на керівних посадах в компанії «Експогаз», що входила до UBC Group. Там же працював і Сергій Курченко.

\[caption id="attachment\_26768" align="aligncenter" width="533"\][![9d2d1c6-com.-foto-sajta-beer-co.andrej-koshel-](https://mpz.brovary.org/wp-content/uploads/2014/06/9d2d1c6-com.-foto-sajta-beer-co.andrej-koshel-.jpg)](https://mpz.brovary.org/wp-content/uploads/2014/06/9d2d1c6-com.-foto-sajta-beer-co.andrej-koshel-.jpg) Андрій Кошель\[/caption\]

[В одному з інтерв’ю виданню «Форбс»](http://tyzhden.ua/News/83360) Сергій Курченко називає Кошеля ледь не людиною, яка дала йому поштовх у великий бізнес.  «Тоді Кошель (Андрій Кошель – керівник з продажів- ред.) став запрошувати мене на наради директорів, тому що я вже був у статусі заступника директора, і мій підрозділ істотно впливав на результати роботи компанії. Але це було значно пізніше - на етапі працівника-підлеглого у мене з ним ніякого особливого контакту не було», - сказав в інтерв’ю Сергій Курченко. Пізніше в бесіді з журналістами Кошель [називав себе заступником Курченка](https://forbes.ua/magazine/forbes/1357212-zakadrovaya-politika) і запевняв, що останній доручив йому спілкуватися з пресою.

Нагадаємо, що Сергій Курченко наразі [оголошений в міжнародний розшук](http://news.liga.net/ua/news/politics/1471554-kurchenko_ogolosheniy_u_m_zhnarodniy_rozshuk_genprokuratura.htm) за розкрадання державного майна в особливо великих розмірах. За версією Генеральної прокуратури України, збитки державі, завдані в результаті діяльності бізнес-структур Курченка оцінюються в розмірі 1 мільярда доларів. Окрім того в прокуратурі запевняють, що Курченком [була створена організована злочинна група](https://tsn.ua/politika/zlochinna-organizaciya-kurchenka-finansuvala-titushok-gpu-341558.html), яка займалась в т.ч. координацією та фінансуванням «тітушок» під час Революції Гідності. Зараз окремі експерти вважають, що Курченко може продовжувати фінансувати терористів в східних регіонах України.
