---
title: "Е-декларації броварського «Укропу»: торгівля пальним, автоперевезення, будівництво"
date: 2017-05-17
categories: 
  - "rozsliduvannya"
  - "vlada"
tags: 
  - "biznes"
  - "bilokin"
  - "babich"
  - "brovary"
  - "vantazhivky"
  - "vibir-redaktsiyi"
  - "e-deklaratsiyi"
  - "e-deklaruvannya"
  - "zinchenko"
  - "mayno"
  - "marshrutki"
  - "novini"
---

**У складі фракції броварського осередку партії «Укроп» у Броварській міській раді перебуває троє чоловіків: нинішній секретар міськради Петро Бабич, власник броварських пасажирських маршруток Володимир Білокінь і володар будівельного та паливного бізнесу Микола Зінченко. Усі вони – небідні люди. Такого висновку можна дійти, проаналізувавши нещодавно опубліковані е-декларації депутатів. «Маєш право знати» продовжує знайомити своїх читачів зі статками броварських обранців та їхніх родин. Раніше ми опублікували огляди доходів фракцій «[Радикальної партії Ляшка](https://mpz.brovary.org/e-deklaruvannya-blysk-zlydni-brovarskoyi-fraktsiyi-radykalna-partiya-lyashka/)», «[Демальянсу](https://mpz.brovary.org/e-deklaruvannya-shho-zaroblyayut-brovarski-demalyansivtsi/)», [БПП «Солідарності»](https://mpz.brovary.org/e-deklaratsiyi-fraktsiyi-bpp-uspishni-pidpryyemtsi-ta-nebagati-pensionery/) та «[Самопомочі](https://mpz.brovary.org/e-deklaruvannya-brovarska-fraktsiya-samopomich-obyednala-pidpryyemtsiv/)».**

**Петро Бабич** – лідер осередку броварського «Укропу» та одночасно «права рука» міського голови Ігоря Сапожка, тобто секретар ради. Політик [задекларував](https://public.nazk.gov.ua/declaration/98e6d821-a651-4a4a-b8d6-ecbd4e22164f) чи не найбільше майна з-поміж усіх депутатів. Разом із дружиною Тетяною він володіє декількома земельними ділянками: дві у Зазим’ї під Броварами (**1000 і 1006 кв. м**), а також у селі Водяне Рахівського району на Закарпатті (**1250 кв. м**). У Броварах родина має у власності машиномісце (**13,2 кв. м**), третину квартири (загалом - **71,8 кв. м**) та ще дві квартири (по **129,2 кв. м**). Слід зазначити, що окрім однакової площі, у квартир зазначена й однакова дата набуття власності, що може свідчити про помилкове дублювання інформації в декларації про один об’єкт.

\[caption id="attachment\_68139" align="aligncenter" width="600"\][![](https://mpz.brovary.org/wp-content/uploads/2017/03/Petro-Babych.jpg)](https://mpz.brovary.org/wp-content/uploads/2017/03/Petro-Babych.jpg) Петро Бабич\[/caption\]

Серед рухомого майна на родину зареєстровано аж **12** транспортних засобів. Однак легковиків із них лише два: **Volkswagen Touareg** у самого Петра Бабича та **Toyota RAV4** в його дружини. Обидві автівки 2008 року випуску. На офіційних сайтах дилерів в Україні ціни на нові такі автомобілі коливаються від **600 тис. грн.** за Toyota до **1,8 млн. грн.** за Volkswagen.

Статики родини Бабичів, ймовірно, пояснює наявність решти автотранспорту, серед якого переважно вантажівки та будівельна техніка. До того ж, Тетяна Бабич володіє 100 % **ТОВ «ПІБ ІНВЕСТ»**. Фірма, згідно з інформацією сервісу [YouControl](https://youcontrol.com.ua/), працює у сфері перевезень вантажним автомобільним транспортом. Окрім того, у її власності 80 % **ТОВ «КВІНТА »**, що продає пальне вроздріб. Також у спільній власності дружини Петра Бабича **ТОВ «БК «АТЛАНТ»** (33 %) і **ТОВ «КВІНТАБУДІНВЕСТ»** (50 %), які займаються житловим і нежитловим будівництвом.

\[caption id="attachment\_64771" align="aligncenter" width="600"\][![](https://mpz.brovary.org/wp-content/uploads/2016/12/7-4.jpg)](https://mpz.brovary.org/wp-content/uploads/2016/12/7-4.jpg) Фракція "Укроп"\[/caption\]

Серед грошових заощаджень за 2016 рік родина Бабичів задекларувала **117 025 грн.** (чоловік) і **12 839 грн.** (дружина) заробітної платні за основними місцями роботи. Водночас, дохід від підприємницької діяльності у Петра становив лише **6 442 грн.,** у той час як у Тетяни – **333 055 грн**. Окрім того, рік тому сім’я оформила кредит у розмірі **15 919 грн**.

Серед іншого, Петро Бабич є директором вже згаданої ТОВ «КВІНТА» (з оплатою праці) та ТОВ **«ЗАХІДГАЗТЕХ ЛТД»** (без оплати праці). Остання компанія, за інформацією YouControl, спеціалізується на інжинірингу, геології, геодезії, а також на наданні консультацій у цих сферах. Окрім того, секретар Броварської міської ради є членом правління двох громадських об’єднань – «Фонду сприяння розвитку місцевого самоврядування Броварського регіону» та «[Пектораль ХХІ](https://mpz.brovary.org/u-brovarah-vidbudetsya-tvorchyj-konkurs-pektoral-talantiv-organizatory-pryjmayut-zayavky/)».

Скромнішою виглядає [декларація](https://public.nazk.gov.ua/declaration/bc78138b-4549-4d3c-870e-addbc418f158) колеги Петра Бабича по фракції - **Володимира Білоконя**. Депутат відомий у Броварах як власник частини броварських маршруток. Згідно зі нещодавно оприлюдненим документом, уже протягом 10 років він володіє цінними паперами **ВАТ «Броварське автотранспортне підприємство – 13209»** номінальною вартістю **151 152 грн**. До того ж, обранцю належить половина **ТзОВ «Автопас-К»**, яке Володимир Білокінь оцінює у **750 000 грн**. Інша половина, відповідно до інформації YouControl, належить Галині Білокінь, імовірно родичці депутата.

\[caption id="attachment\_64767" align="aligncenter" width="600"\][![](https://mpz.brovary.org/wp-content/uploads/2016/12/3-4.jpg)](https://mpz.brovary.org/wp-content/uploads/2016/12/3-4.jpg) Володимир Білокінь\[/caption\]

Пасажирські перевезення – не єдиний бізнес «укропівця». Обранець також володіє половиною **ТзОВ «Бровари моторс»**, яка займається технічним обслуговуванням і ремонтом автотранспортних засобів. Товариство Володимир Білокінь оцінює у **250 000 грн**. Окрім того, депутату належить 50 % **ТзОВ «Електро Крамниця»**, що спеціалізується на оптовій торгівлі побутовими електротоварами й електронною апаратурою побутового призначення для приймання, записування, відтворювання звуку й зображення. Оцінена вартість компанії – **95 000 грн**.

Серед особистого транспорту Володимир Білокінь має два автобуси **«Богдан А-09201»** 2006 року, а також легковий автомобіль **Subaru Legacy** 2007 року. З-поміж нерухомого майна, депутат володіє в Броварах двома квартирами (**50,4 і 82,9 кв. м**), а також гаражем (**18 кв. м**). Окрім того, його дружина Ірина має у власності земельну ділянку в Літках, що у Броварському районі (**1200 кв. м**), а в Броварах на її «рахунку» недобудований житловий будинок (**186,87 кв. м**).

У 2016 році за основним місцем роботи Володимир Білокінь отримав **82 467 грн.**, а його дружина – **47 160 грн**. У депутата на банківському рахунку лежить **250 000 грн.**, а в його сина та жінки - по **300 000 грн**.

Декларація третього члена «Укропу», **Миколи Зінченка**, на момент написання цього матеріалу відсутня на сайті НАЗК. Однак документ [опублікований](https://declarations.com.ua/declaration/nacp_a4fdf7a3-c88c-4d5b-92b9-01bf4c257c16) на волонтерському сайті «Декларації», який також посилається на інформацію із ресурсу «Zакупівлі». Згідно з ним, лише за минулий рік компанії депутата та його дружини Валентини виграли **11** тендерів на **1,9 млн. грн**. А цього року – **3** тендери на суму **447 250 грн**. Ідеться перш за все про **ПП «МАЯК»** (оцінена в **1,59 млн. грн**.), **ТОВ «КІБРО»** (оцінена в **1,1 млн. грн**.),  **ПП «ІНКОМ-М»** (оцінена в **1,1 млн. грн**.), які, відповідно до інформації YouControl, працюють у сфері роздрібної торгівлі пальним. Окрім того, міському обранцю належить **«СПД ФО Зінченко Микола Андрійович»**. Підприємство надає низку будівельних послуг – від штукатурення до зведення житлових і нежитлових споруд, зокрема [активно займається ремонтами міських комунальних об'єктів](https://mpz.brovary.org/hto-otrymuye-najbilshe-koshtiv-vid-upravlinnya-zhkg-v-brovarah/) за бюджетні кошти.

\[caption id="attachment\_67740" align="aligncenter" width="600"\][![](https://mpz.brovary.org/wp-content/uploads/2017/03/Mykola-Zinchenko.jpg)](https://mpz.brovary.org/wp-content/uploads/2017/03/Mykola-Zinchenko.jpg) Микола Зінченко\[/caption\]

Автопарк Миколи Зінченка можна порівнювати із автопарком Петра Бабича. Число транспортних засобів у депутата та на балансі компаній його родини удвічі менше – всього **6** автівок. Однак серед них половина - не легкові: дві вантажівки **КаМАЗ** 2004 та 2005 років, а також **Renault Master**, який за технічними характеристиками є мікроавтобусом. Решта автомобілів - легковики, два з яких вже згаданої вище небюджетної марки **Volkswagen Touareg**. Ще один **- Volkswagen Tiguan**: на офіційному [сайті](http://avtosojuz.ua/models/new_tiguan/) дилера в Україні ціна нової такої автівки коливається в межах від **700 тис.** до **1,3 млн. грн**.

З-поміж нерухомого майна у спільній власності Миколи і Валентини Зінченків перебувають три земельні ділянки – дві в Броварах (**721 і 3500 кв. м**) і одна в селі Требухові, що за містом (**1200 кв. м**). Найбільша ділянка була придбана 2016 року за **727 895 грн**. Також родина володіє в Броварах житловим будинком (**412 кв. м**), нежитловим вбудованим приміщенням (**37,4 кв. м**) і магазином столярних виробів (**21 кв. м**).

У 2016 році за основним місцем роботи в ПП «МАЯК» Микола Зінченко заробив **106 379 грн.**, а від підприємницької діяльності в «СПД ФО Зінченко Микола Андрійович» – **3,3 млн. грн**. Дружина депутата в ПП «ІНКОМ-М» за рік отримала **81 719 грн.** «На руках» у родини **15 000 дол. США** та **150 000 грн**. Іще **100 000 дол. США** позичили третім особам. Водночас, Микола Зінченко має зобов’язання перед «Райффайзен Банк АВАЛЬ» на суму **43 650** **грн.**
