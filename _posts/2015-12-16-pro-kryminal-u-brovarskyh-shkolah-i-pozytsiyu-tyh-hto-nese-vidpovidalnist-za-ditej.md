---
title: "Кримінал у броварських школах: хто несе відповідальність?"
date: 2015-12-16
categories: 
  - "rozsliduvannya"
  - "brovary"
tags: 
  - "brovary"
  - "vibir-redaktsiyi"
  - "zlochyny"
  - "miskviddil-politsiyi"
  - "nepovnolitni"
  - "novini"
  - "onyshhenko"
  - "shkoli"
---

**«Злочини серед броварських неповнолітніх почастішали», - інформує начальник сектору молодіжної превенції** **(колишня кримінальна міліція у справах дітей) Броварського міськвідділу поліції Олександр Хомич. Окрім того, злочини все частіше стали вирізнятися особливою жорстокістю і зухвалістю. Однак дорослі, які мають нести відповідальність за дітей – батьки, школа, управління освіти, служба у справах дітей та сім’ї і той же сектор молодіжної превенції не можуть налагодити тісної співпраці. У "ланцюжку відповідальності" постійно випадають навіть по кілька ланок. Про наслідки цього - читайте далі.**

За інформацією **Олександра Хомича**, з початку року Броварським міськвідділом відкрито **11** кримінальних проваджень за участі й стосовно неповнолітніх. Найтяжчими серед злочинів, вчинених дітьми, є: крадіжки велосипедів, мобільних телефонів, золотих виробів та злочини, пов’язані з наркотиками. Основними фігурантами **3-х** кримінальних проваджень, які відкрито за два останні тижні листопада, також стали учні броварських шкіл.

**Любовн****ий трикутник і батьківські з’ясування стосунків із дитиною по-дорослому**

Нещодавно побилися два дев’ятикласники **ЗОШ №6**. Причина давня, як світ – кохання. У цьому любовному трикутнику хлопців «зіштовхнула лобами» на великій перерві їхня ровесниця, яка зустрічалася одночасно з двома. Результат з’ясування стосунків між підлітками - у одного з них розбитий ніс та травмоване віко. Мати 15-річного постраждалого звернулася до поліції. За даним фактом відкрито кримінальне провадження №4394 від 27.11. 2015 р. за ст. 125, ч. 2 ККУ «Нанесення тілесних ушкоджень». Наразі проходять слідчі дії. Позаяк підліток ще не досяг віку кримінальної відповідальності, за його вчинки відповідатимуть батьки. Згідно ст.104 ККУ, за неналежне  виконання батьківських обов’язків їм загрожує штраф.

![злочинність школярів](https://mpz.brovary.org/wp-content/uploads/2015/12/zlochynnist-shkolyariv5.jpg)

А от батько 3-класника із **ЗОШ №1**, який сам виховує сина, свої обов’язки розуміє дещо спотворено, адже по-дорослому взявся з’ясовувати стосунки з третьокласником, який постійно ображав його дитину. Кілька батькових ударів ногою для юного кривдника не минули безслідно: проблеми зі здоров’ям, які хлопчина мав до цього, посилилися. Батько-нападник своєї вини не визнає, свідки говорять суперечні речі. Наразі відкрито кримінальне провадження за ст. 125, ч. 2 ККУ «Умисне нанесення легких тілесних ушкоджень, що спричинило короткочасний розлад здоров'я або незначну втрату працездатності», що карається громадськими або виправними роботами, або арештом на строк до 6 місяців, або обмеженням волі на строк до 2-х років. Міру покарання для кривдника обиратиме суд.

![злочинність школярів](https://mpz.brovary.org/wp-content/uploads/2015/12/zlochynnist-shkolyariv-7.jpg)

Як розповів голова Асоціації батьків м. Бровари **Ігор Романенко,** після повідомлення директорами ЗОШ №№ 1 та 6 в управління освіти про інциденти, відразу було скликано засідання комісії з питань жорстокого поводження з дітьми. Батько-кривдник на засідання не з’явився, тож тепер дає пояснення в поліції. Стосовно конфлікту між неповнолітніми в ЗОШ №6, члени комісії заслухали обидві сторони. За словами Романенка, мати хулігана вчинок сина не засуджує, адже в такий спосіб йому довелося захищатися від словесних образ. Не почувається винною і дівчина. Мати дев’ятикласниці вини доньки в тому, що сталося, також не вбачає. Так само мати нічого поганого не бачить, що її школярка, за словами голови Асоціації батьків, поводиться провокативно: відвідує школу в досить короткій спідничці й занадто нафарбована. До речі, дівчина навчається в ЗОШ №6 лише нещодавно - мати перевела її з 9-ї школи. Як пояснила жінка, «через непорозуміння з класним керівником, яка придиралася до доньки».

\[caption id="attachment\_49485" align="aligncenter" width="600"\]![Ігор Романенко](https://mpz.brovary.org/wp-content/uploads/2015/12/zlochynnist-shkolyariv-1.jpg) Ігор Романенко\[/caption\]

Безперечно, в першу чергу за виховання дитини відповідальність несуть батьки. Однак, вважає Ігор Романенко, класний керівник мала би звернутися з проблемою до соціального педагога, адже бачила провокації з боку дівчини. Можливо тоді конфлікту між підлітками вдалося б уникнути.

**Жарти, що закінчилися криміналом, і необачність, що призвела до лікарні**

Ще більше недопрацьовують, на думку голови Асоціації батьків, директори окремих шкіл, які згідно зі спільним наказом Міністерств соціальної політики, внутрішніх справа, освіти і науки та охорони здоров’я  від 19.08.2014р. «Про затвердження порядку розгляду звернень та повідомлень з приводу жорстокого поводження з дітьми або загрози його вчинення» мали б відразу повідомляти в управління освіти про факти насилля над дітьми чи зі сторони дітей, а також про всі надзвичайні ситуації у школі. Однак директори ЗОШ №10 та НВК цього не зробили.

![злочинність школярів](https://mpz.brovary.org/wp-content/uploads/2015/12/zlochynnist-shkolyariv-9.jpg)

Випадок, що стався в **ЗОШ №10,** на перший погляд типовий. Під час уроку фізкультури 7-класницю вдарило м’ячем. Тому, що дівчині стало зле, вчитель не надав значення. Школярка вийшла в коридор, де і втратила свідомість. На допомогу дівчинці прийшла медсестра. Через деякий час про негаразди з дитиною повідомили матір. Враховуючи скарги доньки на сильний головний біль, жінка викликала «швидку». Школярку госпіталізували в лікарню зі струсом мозку. За словами Ігоря Романенка, це мало б стати приводом для проведення управлінням освіти службового розслідування. Однак цього не сталося, а про інцидент в управлінні дізналися не від директора, а від батьків.

![злочинність школярів](https://mpz.brovary.org/wp-content/uploads/2015/12/zlochynnist-shkolyariv-10.jpg)

У лікарні опинився і 10-класник **НВК,** котрий вирішив на уроці трудового навчання пожартувати над однокласницею: забрав стільчика в момент її сідання. Те, що впала на підлогу, вдарилася, та ще й осоромилася перед однокласниками, дівчина кривднику пробачити не змогла, тож зателефонувала своєму хлопцеві – учню ПТУ. З’ясовувати стосунки кожен прийшов зі своїм другом. «Розборки» відбулися за гаражами, що поряд зі школою. Спочатку хлопці нібито порозумілися, однак уже після прощання один зі студентів вдарив головою у ніс одного зі школярів. До речі, зовсім не кривдника дівчини. Результат таких «перемовин» - зламаний ніс і відкрите кримінальне провадження за ст.125, ч.2. За вчинки своїх неповнолітніх чад відповідатимуть батьки за ст.184, ч.4 ККУ.

А за те, що не повідомили про надзвичайні ситуації в управління освіти, відповідатимуть директори. Як розповів начальник управління освіти **Володимир Онищенко**, в якості покарання директорів шкіл буде позбавлено 20% премії, адже вони свої обов’язки знали. Однак, за словами начальника, не повідомили в управління освіти, _«можливо, не хотіли надавати розголосу інциденту, можливо, проігнорували чи просто забули»._

**Профілактика і ще раз профілактика**

Дедалі частіше стаються і випадки «підприємливості» неповнолітніх порушників закону. 7 грудня в міськвідділ поліції звернувся чоловік, який повідомив, що в його малолітнього сина шахрайським методом  неповнолітній виманив мобільний телефон. Правоохоронці затримали 17-річного підозрюваного, який у злочині зізнався. Під час огляду його речей окрім телефону було виявлено і наркотичні засоби.

![злочинність школярів](https://mpz.brovary.org/wp-content/uploads/2015/12/zlochynnist-shkolyariv-6.jpg)

Ігор Романенко переконаний: [профілактичні бесіди](https://mpz.brovary.org/profilaktychna-robota-kryminalnoyi-militsiyi-v-brovarskyh-shkolah-grafik-vidviduvan/) мають проводитися працівниками поліцї в школах не один раз у місяць і не лише для дітей, схильних до правопорушень – цього замало, адже злочинність серед  школярів катастрофічно збільшується. У свою чергу Олександр Хомич повідомляє, що у секторі молодіжної превенції не достатньо працівників. І сподівається, що реструктурування міліції в поліцію дозволить розшитирити штат.

\[caption id="attachment\_49486" align="aligncenter" width="600"\]![Олександр Хомич](https://mpz.brovary.org/wp-content/uploads/2015/12/zlochynnist-shkolyariv2.jpg) Олександр Хомич\[/caption\]

Зрозуміло, ситуація із зростанням злочинності серед неповнолітніх значною мірою залежить від загальної ситуації в країні. Однак і від того, як злагоджено працюють усі ланки в ланцюжку «батьки -  школа (класний керівник – соціальний педагог) – управління освіти – управління у справах  дітей – сектор молодіжної превенції» залежить багато. Не таємниця, що кожен намагається не «виносити сміття», а вирішити ситуацію у вузькому колі, адже кожний розголос матиме негативні наслідки: штраф, суд, позбавлення батьківських прав - для батьків, догана чи звільнення - для працівника бюджетної сфери. Проте неналежна профілактика, раннє невиявлення проблем та недопрацювання всіх служб доводять до розбитих носів та струсів мозку, крадіжок та вживання наркотиків - а зрештою до кримінальної відповідальності молодої людини.

**Фото - автора і з Інтернету**
