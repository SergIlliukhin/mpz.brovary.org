---
title: "Революцію на Вітер?"
date: 2014-05-21
categories: 
  - "kolonka-avtora"
tags: 
  - "viter"
  - "vibir-redaktsiyi"
  - "gorohovskiy"
  - "dragomanova"
  - "zemlya"
  - "sesiya"
  - "feldmana"
---

**[![ueCiWWgfSZk](https://mpz.brovary.org/wp-content/uploads/2014/05/ueCiWWgfSZk.jpg)](https://mpz.brovary.org/wp-content/uploads/2014/05/ueCiWWgfSZk.jpg)За чотири дні до президентських виборів броварські депутати готуються вчергове роздерибанити ласі  шматки міської землі. Найбільш «жирні» ділянки знову отримають не почесні громадяни міста, не багатодітні сім’ї і навіть не родини бійців, які ризикують власним життям на Донбасі заради захисту Батьківщини. Землю в крутих котеджних районах Броварів БЕЗКОШТОВНО віддадуть місцевим багатіям та найбільш одіозним «регіоналам» як нагороду за віддану службу Януковичу та Сім’ї. Віддадуть, якщо громада міста не висловить своє рішуче заперечення завтра на сесії міської ради.**

Знайомтесь, це – [Максим Кононович Вітер.](http://vk.com/id188707707)  В минулому – депутат Київської обласної ради, потім – начальник відділу молодіжної політики в КОДА, сьогодні – директор Броварського центру зайнятості.

[![ueCiWWgfSZk](https://mpz.brovary.org/wp-content/uploads/2014/05/ueCiWWgfSZk.jpg)](https://mpz.brovary.org/wp-content/uploads/2014/05/ueCiWWgfSZk.jpg)

Однак все це – лише формальні посади Максима Вітера. Справжньою та основною його функцією в роки правління Януковича називають координацію фальсифікацій на парламентських виборах 2012 року, [ведення незаконної агітації – в т.ч. з використання дитячої праці та інших форм адмінресурсу.](https://mpz.brovary.org/mizhrayonnu-yarmarku-vakansiy-u-brovarah-peretvorili-na-agitatsiyniy-zahid-partiyi-regioniv/) Люди, котрі не з чуток орієнтуються в тіньовій структурі регіоналів на Київщині називають Максима Кононовича «смотрящим» від ПР за Броварами. До слова, Вітер – випускник броварської школи №7.

На цьому відео Максим Кононович по праву руку від екс-губернатора Присяжнюка під час скандального візиту Азарова до Броварів 20 жовтня 2012 року. Його усміхненим обличчям в оточенні навіжених «регіоналівських» бабусь та суворої охорони Кровосіся можна насолоджуватись з 5-ої хвилини відео.

<iframe src="//www.youtube.com/embed/wT7SeNc1I4k" width="480" height="360" frameborder="0" allowfullscreen="allowfullscreen"></iframe>

А цей ролик ще цікавіший: Максим Вітер намагається заборонити журналістам «ГроЗи» зафіксувати на відео факт [незаконного використання неповнолітніх в процесі передвиборчої агітації Партії регіонів](http://nbnews.com.ua/news/62282/) того ж дня в «Терміналі». На відео видно, що Вітер безпосередньо керує дітьми в агітаційному обмундируванні ПР.

<iframe src="//www.youtube.com/embed/BB18GQzuTVQ" width="560" height="315" frameborder="0" allowfullscreen="allowfullscreen"></iframe>

Це лише дві замальовки одного дня Максима Вітера на службі у Януковича. Вочевидь, найбільш показові факти подібної його діяльності на користь кривавого режиму залишились поза кадром. Проте сьогодні Максим Кононович не дає свідчень щодо своєї діяльності в кабінеті слідчого. Замість цього він готує документи на безкоштовне отримання 10 соток броварської землі в більш комфортному кабінеті нотаріуса.

На завтрашній сесії броварські депутати [планують](http://www.brovary.kiev.ua/proekt-r%D1%96shennya-m%D1%96sko%D1%97-radi-325) подарувати Максиму Кононовичу земельну ділянку в котеджному містечку на вулиці Фельдмана. Для тих, хто не знає, вулиця Фельдмана – це частина елітного котеджного району поблизу басейну «Купава».

Наразі на Фельдмана є всього кілька незабудованих ділянок. Ось дві з них, які знаходяться зовсім поруч і мають площу приблизно в 10 соток.

[![feldm1map](https://mpz.brovary.org/wp-content/uploads/2014/05/feldm1map.jpg)](https://mpz.brovary.org/wp-content/uploads/2014/05/feldm1map.jpg)

Цікаво, що місцеві мешканці з подивом дізнались, що на їхній вулиці досі є вільні ділянки, які не перебувають в чиїйсь власності. Очевидно, одна з цих площ «раптово» стала вільною акурат напередодні подачі заяви Вітером на оформлення права власності. А міська рада з радістю вирішила допомогти одіозному регіоналу безкоштовно отримати 10 соток в котеджному містечку.

Красти комунальне майно чи землю громади під шумок важливих виборів – давня та улюблена практика корупціонерів при владі. Свого часу команда Льоні Черновецького за день до позачергових парламентських виборів 2007-го року роздерибанила київської землі на мільярд (!) доларів. Не відставали від своїх столичних колег і броварські «покращувачі» - згадати хоча б скандальну історію з [продовженням договору оренди «Мюзік Холу» Багмутів](https://mpz.brovary.org/brovarska-sim-ya-istoriya-odniyeyi-kulturnoyi-shemi-chastina-2/). Однак після перемоги Революції Гідності, чиновники по всій країні, остерігаючись прямого народного впливу ([який тепер може закінчуватись для корупціонерів дуже печально](http://charivne.info/news/Masovu-strilyaninu-na-Rivnenshchini-orhanizuvav-nardep-foto)), поводяться значно обережніше, утримуючись від особливо резонансних «розпилів». Але тільки не броварська влада, більшість представників якої хоч і вийшли з Партії регіонів, однак в душі назавжди лишаться «регіоналами»: людьми, що з високої гори цинічно обпльовують інтереси громади і далі продовжують безкоштовно або за хабарі роздавати дорогоцінну броварську землю недобитим прислужникам режиму Януковича.

Цікаво, що [під час засідання земельної комісії](https://www.facebook.com/photo.php?fbid=787402884616657&set=gm.828891920474109&ENGINE=1&theater), яка розглядала питання виділення цих ділянок, від представників громади прозвучала пропозиція: замість того, аби віддавати ці «золоті» ділянки безкоштовно в руки місцевих «князьків» - віддати їх тим, хто справді цього заслуговує. Наприклад – родинам солдатів, які сьогодні захищають Україну від терористів на Донбасі та Луганщині.  Однак таку пропозицію члени земельної комісії під головуванням  депутата-регіонала Сачавського проігнорували.

[![10373782_787402884616657_8183559941780463641_n](https://mpz.brovary.org/wp-content/uploads/2014/05/10373782_787402884616657_8183559941780463641_n.jpg)](https://mpz.brovary.org/wp-content/uploads/2014/05/10373782_787402884616657_8183559941780463641_n.jpg)

Відтак всі ці рішення винесені на сесію, і вже завтра міська рада може їх проголосувати, а Бровари -  знову втратити дорогоцінну землю без жодного надходження в бюджет. І отримають ці ласі ділянки не достойні люди, які своїм  життям це заслужили, а навпаки – ті, хто впроваджував в Броварах та Україні тоталітарний режим репресій, корупції, беззаконня, цензури та придушення свободи слова.

**Щоб цього не сталося, завтра, 22 травня, о 14:00 броварчани мають прийти на сесію міської ради і не дозволити депутатам далі грабувати наше місто на користь тих, хто руйнує нашу країну! Зустрінемось в «Білому будинку»!**
