---
title: "Офіційно: пожежі у броварських хмарочосах нічим гасити, гроші на потрібну техніку шукають"
date: 2016-04-05
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "brovary"
  - "vibir-redaktsiyi"
  - "gasinnya"
  - "dsns"
  - "novini"
  - "pozhezha"
  - "ryatuvalnyky"
  - "tehnika"
  - "hmarochos"
coverImage: "wp-content/uploads/2016/04/116341.jpg"
---

**18 березня броварські чиновники разом із рятувальниками області та забудовниками міста [провели спільну нараду](https://youtu.be/FUoqWZru7gg). Єдине питання порядку денного – закупівля пожежної машини із підйомником, який у разі необхідності зміг би дістати до 20-го поверху хмарочоса. Під час майже годинного засідання більшість присутніх забудовників не відмовились від участі у фінансуванні такої машини. Однак, ні до чого конкретного не домовились. Наступну зустріч із цього питання запланували через тиждень. Однак станом на сьогодні тиждень вже минув, але результатів - жодних.**

На нараді були присутні представники найбільших забудовників Броварів – «Альянс-Новобуду», «Атланту», ДБК «Меркурій», БЗБК, «Укрбудінвест-2000», ППВФ «М-ЕКО» та ЖБК «Ярославський». Міський голова **Ігор Сапожко** запропонував їм «скинутись» на пожежну машину – пропорційно за кількістю збудованої житлової площі. Для цього мер оголосив два можливі варіанти: або створити благодійний фонд, або ж перераховувати гроші безпосередньо на рахунок Відділу капітального будівництва Броварської міської ради.

_Відеозапис спільної наради 18 березня 2016 року від проекту «Відеопрозорість Бровари»_

<iframe src="https://www.youtube.com/embed/FUoqWZru7gg" width="560" height="315" frameborder="0" allowfullscreen="allowfullscreen"></iframe>

Представники будівельних компаній переважно не заперечували варіант із співфінансуванням придбання пожежної техніки. Однак, не всі були задоволені оголошеним підходом. Зокрема, один із забудовників зауважив, що деякі компанії будують не вище 9-ти поверхів. Тому не зрозуміло, чому вони мають брати участь у придбанні пожежного автомобіля, призначеного для гасіння 20-поверхівок.

Присутні також намагалися знайти інші можливі джерела фінансування, наприклад з державного або міського бюджету. Як запевнили представники служби з надзвичайних ситуацій, у державній скарбниці гроші на галузь передбачені. Однак лише на загальні потреби рятувальників.

Слід сказати, що рятувальники та представники громадськості зауважували на численних порушеннях при будівництві висоток у Броварах. Зокрема, на їхню думку, подібні пожежні машини не зможуть проїхати до багатоповерхівок у разі потреби, оскільки «не впишуться» у наявні проїзди. До того ж, присутні висловлювали нерозуміння, яким чином доведеться гасити пожежі у хмарочосах вище 20-го поверху. Як так сталося, що ті ж самі пожежні погодили будівництво житилових комплексів з непридатними для пожежогасіння умовами, зокрема що стосується під'їздних шляхів - питання лишається відкритим.

> Нагадаємо, що два роки тому, [під час пожежі у "хрущівці" на вул. Київській три роки тому](https://mpz.brovary.org/brovari-u-vogni-ohoplena-polum-yam-p-yatipoverhivka-prodovzhila-seriyu-rezonansnih-miskih-pozhezh-foto-video/), місцеві рятувальники [не змогли оперативно загасити пожежу навіть у п'ятиповерховому будинку по причині суцільної зношеності обладнання:](https://mpz.brovary.org/u-brovarskih-ryatuvalnikiv-nichim-gasiti-pozhezhi/) як техніки МНС, так і міських комунікацій, котрі мали забезпечити подачу води.
