---
title: "Результати перевірки харчування у броварських навчальних закладах, - Громадська рада"
date: 2016-10-20
author: 
  username: "pravoZnaty"
  display_name: "Маєш право знати"
categories: 
  - "hromada"
  - "novyny"
tags: 
  - "brovary"
  - "brovarski-navchalni-zakladi"
  - "gromadska-rada-pri-upravlinni-osviti"
  - "novini"
  - "yakist-harchuvannya"
---

**Протягом вересня-жовтня 2016 року активні батьки з Громадської ради при управлінні освіти вивчали питання якості харчування у броварських навчальних закладах міста. При цьому була створена комісія, яка перевіряла школи та садочки щодо стану харчових блоків та умов праці персоналу на кухні. Також було проведено онлайн-опитування батьків. Про це інформує ГромРада в опублікованих звітах на своїй [сторінці](https://www.facebook.com/gromadska.rada.osvita/?ref=page_internal) у FB.**

Як зазначається у [першому звіті](https://www.facebook.com/gromadska.rada.osvita/posts/1835443346691255), не пройшло ще і двох місяців з початку нового навчального року, як батьки дітей почали скаржитися на якість харчування у броварських школах та садочках. Скарги були на порушення, але в основному - на одноманітну та несмачну їжу, неприємний запах у їдальнях, завдяки якому діти не можуть там їсти.

Громадська рада ініціювала проведення перевірок ще навесні цього року. Було створено комісію для перевірки харчування у садочках та школах: стан харчових блоків та умови праці персоналу на кухні. Комісія, станом на **17 жовтня,** здійснила перевірку в **9** броварських школах та деяких садочках.

Згідно результатів перевірок були виявлені порушення санітарних норм у столових приміщеннях та кухнях в деяких школах: запах і стан холодильних камер окремих закладів, стан збереження овочів та харчів загалом, брудні ганчірки жахливого вигляду та безлад у відділеннях для миття посуду, зберігання молочних продуктів поряд з банками фарб для ремонту, задушливе повітря у їдальнях, де харчуються діти, відсутність хустинок чи фартухів черговими учнями і т.д.

![14717048_1835442230024700_2934607480155555184_n](https://mpz.brovary.org/wp-content/uploads/2016/10/14717048_1835442230024700_2934607480155555184_n.jpg)

Також були проведені перевірки щодо постачання продуктів до навчальних закладів. Зокрема, молочні та м'ясні продукти перевозились без будь-яких холодильних камер чи рефрижераторів, при вуличній температур +20, поряд зі сміттям, що було розкидане на дні вантажівки.

![14732214_1835442226691367_7665174098337289982_n](https://mpz.brovary.org/wp-content/uploads/2016/10/14732214_1835442226691367_7665174098337289982_n.jpg)

![14641893_1835442256691364_1099250084970526169_n](https://mpz.brovary.org/wp-content/uploads/2016/10/14641893_1835442256691364_1099250084970526169_n.jpg)

> Детальні результати перевірок **шкіл** можна побачити у 2-й частині звіту ГР за [ЦИМ](https://www.facebook.com/gromadska.rada.osvita/posts/1835785359990387) посиланням

У вересні цього року Громадська Рада ініціювала також [онлайн-опитування](https://mpz.brovary.org/gromadska-rada-provodyt-opytuvannya-batkiv-pro-yakist-harchuvannya-ditej-u-sadkah-ta-shkolah/) серед батьків, щоб з'ясувати головні проблеми організації харчування дітей у броварських дитячих навчальних закладах. Станом на **17 жовтня** в опитуванні взяли участь **627** людей. Із 100 % опитаних лише **15,3%** задоволені якістю харчування, **39,6%** - не задоволені і **43,1%** - не завжди задоволені. Виявилося також, що у садочках харчування є смачнішим та «домашнім», ніж у школах. Головними проблемами стали: несмачна їжа, вузький асортимент страв, неповноцінне харчування та зовнішній «неїстівний» вигляд їжі.

![14690983_1836020663300190_8035037604819658387_n](https://mpz.brovary.org/wp-content/uploads/2016/10/14690983_1836020663300190_8035037604819658387_n.jpg)

> Детальні результати онлайн-опитування по **садочках** та **школах** можна подивитися у 3-й частині звіту на офіційній сторінці Громадської ради у FB за [ЦИМ](https://www.facebook.com/gromadska.rada.osvita/posts/1836021246633465) посиланням.

Як зазначає Громадська рада, **10 жовтня** управління освіти та науки Броварської міської ради зібрало на нараду кухарів, медичних працівників та відповідальних осіб, що мають відношення до процесу організації харчування у школах та садочках. На нараді піднімались питання щодо якості продуктів, що поставляються, вдосконалення технологій приготування їжі, привабливості страв, зменшення кількості відходів, контролю за чистотою дитячих рук, методик заохочування дітей куштувати різні страви, закупівля ганчірок та миючих засобів.

Лише одиниці спромоглися розповісти про проблеми щодо якості продуктів, а більшість кухарів поводилося байдуже і навіть приречено, - констатують активісти з ГромРади.

У той же час серед кухарів виявились й небайдужі люди, які переймаються якістю харчування дітей та готові долучитися до змін. Як відзначається у звіті, вони звертають увагу не тільки на те, як виглядає їжа чи що більше подобається дітям, але й намагаються по можливості вдосконалити страви.

Як підкреслюється у підсумках, результати перевірки повинні змусити замислитися всіх відповідальних осіб: від управління освіти до рядового кухаря. В свою чергу, активні батьки з Громадської ради обіцяють і надалі моніторити якість харчування, досліджувати думки батьків та активно брати участь у процесі втілення «нової якості харчування» у броварських навчальних закладах.

> "Маєш право знати" минулого року писало про організацію харчування дітей: ["Що їдять діти в броварських школах та хто постачає їм продукти харчування?"](https://mpz.brovary.org/shho-yidyat-diti-v-brovarskih-shkolah-ta-hto-postachaye-yim-produkti-harchuvannya/), а також : ["Що не так з організацією харчування у броварських садочках?"](https://mpz.brovary.org/shho-ne-tak-z-organizatsiyeyu-harchuvannya-u-brovarskyh-sadochkah/)

**Фото та ілюстрації - зі сторінки Громадської ради**
