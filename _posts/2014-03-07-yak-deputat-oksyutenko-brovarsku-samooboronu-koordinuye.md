---
title: "Як депутат Оксютенко броварську самооборону \"координує\""
date: 2014-03-07
tags: 
  - "brovary"
  - "vibir-redaktsiyi"
  - "novini"
  - "oksyutenko"
  - "samooborona"
---

**[![оксютенко](https://mpz.brovary.org/wp-content/uploads/2014/03/oksyutenko.jpg)](https://mpz.brovary.org/wp-content/uploads/2014/03/oksyutenko.jpg)Другий в цьому році номер муніципальної газети «Броварська панорама» знову використали як рупор пропаганди. Якщо раніше на сторінках видання владу  хвалили і прославляли, то тепер її намагаються відбілити, продемонструвавши броварчанам викривлені і оманливі факти. На другій сторінці газети опублікований коментар з депутатом міської ради Володимиром Оксютенком. Саме він очолив координаційний штаб самооборони, говориться в публікації. Від 2 березня, після розширеної наради у виконкомі, пан Оксютенко, за версією «Брами», почав координувати.** 

Вже сам початок публікації вводить читача в оману: «Майже з перших днів існування Євромайдану в нашому місті почали створюватись загони самооборони, які формувались з представників громади». Як відомо, Євромайдан почався в листопаді минулого року на центральній площі столиці. Про самооборону в Броварах тоді ще ніхто не думав.

Далі: «Не маючи жодного досвіду здійснення патрулювання \[…\] в останні тижні такі вартові стали чи не єдиними справжніми правоохоронцями на броварських вулицях. Проте здебільшого народні патрулі не мали чіткого плану роботи, існували розрізнено один від одного, що не дозволяло їм ефективно здійснювати взяті на себе добровільно обов’язки».

І тут "на сцені" з’являється Оксютенко – найвідоміша в Броварах об’єднавча сила народних патрулів, якщо вірити "Брамі".

[![брама стаття](https://mpz.brovary.org/wp-content/uploads/2014/03/IMG_6564.jpg)](https://mpz.brovary.org/wp-content/uploads/2014/03/IMG_6564.jpg)

 «Головним завданням штабу є організація спільного патрулювання міста правоохоронцями та представниками громадських формувань» - заявляє Оксютенко. «Плануємо спільно реагувати на правопорушення», - прогнозує. «Самих самооборон, за нашими підрахунками, існує чотири», - підраховує.  «Народна самооборона завжди готова підтримати дії правоохоронних органів», - підсумовує. А хто ж тоді патрулює?

Виявилось, що такі заяви депутата міськради – ніщо інше як звичайний самопіар, а свою роль у спільному патрулюванні Оксютенко аж надто гіперболізовує і намагається присвоїти собі заслуги інших, справді свідомих і відповідальних людей.

В редакцію «МПЗ» звернулись броварчани, які другий тиждень займаються охороною громадського порядку. Без зайвих голосних заяв і пафосу близько 30 мешканців міста самоорганізувались: 24 лютого пішли до міліції і почали працювати разом – саме тоді, коли виникла гостра необхідність патрулювання міста.

Оксана Савоста, одна з активістів, що працюють спільно з правоохоронцями, надала в розпорядження редакції «МПЗ» Наказ Броварського міського відділу міліції «Про вжиття додаткових заходів щодо забезпечення громадського порядку…». В документі, підписаному т.в.о. начальника міліції О. П. Алешком, зазначено, що у міськвідділі створили групу з охорони громадського порядку, куди увійшли громадяни, що звернулись з відповідними письмовими заявами. Саме вони спільно з правоохоронцями і почали патрулювати вулиці задовго до появи координатора Оксютенка.

[![наказ алешко 2](https://mpz.brovary.org/wp-content/uploads/2014/03/nakaz-aleshko-2.jpg)](https://mpz.brovary.org/wp-content/uploads/2014/03/nakaz-aleshko-2.jpg)

[![наказ алешко](https://mpz.brovary.org/wp-content/uploads/2014/03/nakaz-aleshko.jpg)](https://mpz.brovary.org/wp-content/uploads/2014/03/nakaz-aleshko.jpg)

[![наказ алешко 3](https://mpz.brovary.org/wp-content/uploads/2014/03/nakaz-aleshko-3.jpg)](https://mpz.brovary.org/wp-content/uploads/2014/03/nakaz-aleshko-3.jpg)

Багато з цих людей мають юридичну освіту. Для тих, хто записався на патрулювання, розробили спеціальну пам’ятку з необхіднами нормами закону. Ознайомившись з ними, людина розуміє, як діяти в різних ситуаціях відповідно до чинного законодавства. Також активісти створили єдиний бланк заяви, яку потрібно подати особі, аби брати участь у патрулюванні із правоохоронцями.

[![памятка 1](https://mpz.brovary.org/wp-content/uploads/2014/03/pamyatka-1.jpg)](https://mpz.brovary.org/wp-content/uploads/2014/03/pamyatka-1.jpg)

[![памятка 2](https://mpz.brovary.org/wp-content/uploads/2014/03/pamyatka-2.jpg)](https://mpz.brovary.org/wp-content/uploads/2014/03/pamyatka-2.jpg)

[![заява](https://mpz.brovary.org/wp-content/uploads/2014/03/zayava.jpg)](https://mpz.brovary.org/wp-content/uploads/2014/03/zayava.jpg)

Таким чином Оксютенко намагається використати авторитет поняття «самооборона» у власних політичних цілях. Відомо, що представники "Союзу спортсменів м. Бровари", яких дехто пов'язує з місцевим криміналітетом, лобіювали його  як одного з кандидатів на посаду нового секретаря міськради. Відтак, щоб мати в своєму «арсеналі» хоча б якусь позитивну заслугу, пов’язану з революцією, Оксютенко і вводить в оману броварчан. 

Нагадуємо, що Володимир Оксютенко не підписався у зверненні депутатів міської ради із засудженням дій режиму у січні, коли на вул. Грушевського з’явились перші жертви серед майданівців.

Як відомо, перша самооборона в Броварах стихійно виникла під час створення барикади на виїзді з міста в бік Києва ще 19 лютого. Саме тоді координувати загони самооборони взявся комендант барикади, "свободівець" Олег Шевчук, а пізніше ці загони першими розпочали патрулювання броварських вулиць.  Згодом Броварська Народна Рада одноголосно підтримала кандидатуру Олега Шевчука як єдиного координатора усіх броварських загонів самооборони. Наразі Штаб самооборони функціонує на бульварі Незалежності, 2

Активісти й надалі продовжують патрулювати місто. На днях вони почали співпрацю з самообороною громади Броварів. Узгоджуюють свою діяльність самі, як і робили це до появи координатора Оксютенка.

В штабі самооборони повідомляють, що активні броварчани можуть приднатись до суспільно важливої роботи. Контактні телефони штабу: 067 868 50 45, 093 703 79 33, 099 103 17 57
