---
title: "Книги для воїнів - захисників України"
date: 2015-03-31
categories: 
  - "kolonka-avtora"
tags: 
  - "ato"
  - "voyini"
  - "dopomoga"
  - "knigi"
  - "reabilitatsiyniy-tsentr"
---

**[![фото 1 (1)](https://mpz.brovary.org/wp-content/uploads/2015/03/foto-1-11.jpg)](https://mpz.brovary.org/wp-content/uploads/2015/03/foto-1-11.jpg)Друзі, наша команда [продовжує опікуватись воїнами-захисниками України](https://mpz.brovary.org/beremo-i-robimo-nashe-misto-krashhim-priyednuytes/), які сьогодні проходять реабілітацію у спеціальному центрі, який віднедавна [розташований в нашому місті у колишньому офісі Партії регіонів.](https://mpz.brovary.org/vid-partiyi-regioniv-do-batalyonu-donbas-hto-sogodni-vselivsya-v-kolishniy-ditsadok-na-kiyivskiy/)  Роботи в приміщені тривають, і зовсім скоро він може офіційно відчинити свої двері для багатьох наших бійців, які потребують допомоги.**

Проте окрім допомоги медичної, підтримки психологів та спеціальних процедур, нашим воїнам також потрібен відпочинок і для душі. Для того, аби урізноманітнити дозвілля хлопців, броварська Cамопоміч запропонувала реабілітаційному центру допомогу у питанні організації для бійців невеличкої бібліотеки. Нещодавно ми звернулись із закликом до броварчан поділитись із захисниками Батьківщини книгами, які було би корисно та цікаво читати хлопцям.

Відгук людей перевершив усі наші очікування! За невеликий проміжок часу нам вдалося зібрати майже тонну (!) різноманітної літератури. Ми намагалися порахувати усі книжки, але кинули цю затію ще з половини – так багато їх принесли небайдужі мешканці! Тут – і світова класика, і легкі детективи, і твори сучасних українських письменників, і спеціальна література. Ми відібрали найкращі, на нашу думку, книжки які можуть бодай уміститися в приміщення бібліотеки в реабілітаційному центрі. Однак більшість з того,  що нам вдалося зібрати – вже банально немає куди подіти!..

\[caption id="attachment\_35598" align="aligncenter" width="600"\][![Маленька крапелька з того моря книжок, які передали люди. Дякуємо вам!](https://mpz.brovary.org/wp-content/uploads/2015/03/foto-22.jpg)](https://mpz.brovary.org/wp-content/uploads/2015/03/foto-22.jpg) Маленька крапелька з того моря книжок, які передали люди. Дякуємо вам!\[/caption\]

Тож сьогодні ми знову звертаємося до всіх вас: якщо ви знаєте, що хтось ще має такі потреби – комусь необхідно заповнити бібліотеку дитячого будинку, центру допомоги для воїнів абощо – звертайтеся до нас! Ми передамо частину книжок в добрі руки за умови, що підуть вони на благу справу! Давайте об’єднуватися, давайте разом допомагати тим, хто потребує підтримки!

Зв’язатися з нами можна за телефоном 093 218 86 89 (Тетяна Крилова)
