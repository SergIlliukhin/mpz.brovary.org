---
title: "Молодому поколінню потрібні герої"
date: 2013-03-12
author: 
  username: "mobi"
  display_name: "Марина Рубайло"
categories: 
  - "kolonka-avtora"
tags: 
  - "brovary"
  - "gromadski-molodizhni-organizatsiyi"
  - "miska-vlada"
  - "mobi"
  - "molod"
  - "sport"
---

Безперечно, потрібні, але ж вони у нас і так є, проблема лише в тому, що їх приклад ми не наслідуємо і не ставимо їх за зразок нашим дітям.

Cучасний світ неможливо уявити без спорту, що став однією з найважливіших сфер життєдіяльності суспільства. Але майже ніхто не говорить, що крім пропаганди ідей спорту, його досягнень, важливо популяризувати і його безпосередніх учасників – спортсменів (особливо спортивних зірок, які мають бути кумирами, героями і гордістю нації).

Кілька активістів МОБІ провели опитування, яке ставило за мету дізнатися, чи знає молодь своїх героїв.

У опитуванні було всього три питання:

1\. Назвіть 5 марок пива.

2\. Назвіть 5 видів наркотичних речовин.

3\. Назвіть 5 олімпійських чемпіонів незалежної України.

Ми опитали 500 чоловік віком від 14 до 27 років різної статі. Опишу картину результатів в загальному: 97,2% опитуваних без проблем назвали марки пива, інші 2,8% - назвали, проте трошки повільніше; 54,6 %  опитуваних без проблем назвали види наркотичних речовин, 39% назвали 4 види наркотичних речовин, 6,4% - назвали від 1 до 3 видів наркотичних речовин.

Проблема виникла із олімпійськими чемпіонами:

2% – назвали 5 олімпійських чемпіонів незалежної України;

3,6% - назвали 4 олімпійських чемпіона незалежної України;

40% - назвали 3 олімпійських чемпіони незалежної України;

15,4% - назвали 2 олімпійських чемпіона незалежної України;

30% - назвали лише 1 олімпійського чемпіона незалежної України;

9% - не спромоглися назвати жодного олімпійського чемпіона незалежної України.

[![Ukrainian football fans pose with their](https://mpz.brovary.org/wp-content/uploads/2013/03/eb2faf92bb7d586d25810739c3dfc107-getty-511600332.1.jpg)](https://mpz.brovary.org/wp-content/uploads/2013/03/eb2faf92bb7d586d25810739c3dfc107-getty-511600332.1.jpg)

Висновок зовсім невтішний. Адже сам факт участі в Олімпійських іграх – це вже величезний стимул для кожного спортсмена. На тебе дивиться увесь світ. Це змагання еліти спорту, кращих із кращих, і потрапити до їх  числа – уже досягнення. Спортсмен, який потрапив до національної збірної, вже повинний бути пізнаваним, адже він випередив тисячі претендентів. Але у нас він стає відомим лише завоювавши світову першість, і то не завжди.

У нас величезний молодий потенціал. Але нелегко пояснити молодим спортсменам, що вони повинні пахати, коли більша частина молоді живе по-іншому – ходить на дискотеки, розважається, може дозволити собі пиво, телевізор, соціальні мережі. А спортсмен цього собі дозволити не може. Він повинен бути завжди зібраним і повинен постійно готуватися захищати Батьківщину на змаганнях.

Після Олімпійських ігор у Лондоні нарешті заговорили про спортсменів як про кумирів нації. Герої спорту поступово стають в одну шеренгу із зірками кіно, естради, політики. Українці все частіше пов’язують успіхи в спорті з престижем своєї країни, а перемоги наших спортсменів викликають у них патріотичні почуття. Чемпіон, рекордсмен, олімпієць стали складовими національного надбання.

Молодіжна організація «Броварська ініціатива» (МОБІ) звернулася до міської влади з ідеєю створення Алеї спортивної слави у м. Бровари. Наше місто виховало багатьох чемпіонів України, Європи та світу, Олімпійських чемпіонів, яких знають по всій Україні. Прийшов час вшанувати спортсменів, які прославляють рідне місто і країну. До того ж Алея має за мету ще кілька цілей:

1. Додаткова мотивація спортсменів до високих спортивних досягнень;
2. Поліпшення інфраструктури парку;
3. Цікавий туристичний об’єкт, аналогів якому немає в Київській області, і, можливо, в Україні;
4. Відродження спортивної слави міста;
5. Позиціювання Броварів як столиці спорту України з давньою історією і гарною спортивною базою;
6. Пропаганда здорового способу життя;
7. Виховання у молоді інтересу до спорту, популяризація ідеї «Спорт – це круто»;

Такий проект не може реалізуватися за один день, без залучення медіа міста, і відповідно самих броварчан.

Ми запрошуємо до обговорення створення Алеї спортивної слави небайдужих, креативних, ініціативних броварчан, також будемо раді, якщо до нашого проекту залучаться волонтери, меценати, спонсори, інформаційні партнери, всі, хто відчуває в собі сили і енергію для втілення ідеї у життя!

Свої питання, пропозиції та побажання можете надсилати на нашу електронну адресу **bro\_iniziatyva@ukr.net**
