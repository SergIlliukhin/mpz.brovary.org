---
title: "Міськвиконком затвердив Положення про перевезення пільговиків"
date: 2017-04-25
categories: 
  - "vlada"
  - "novyny"
tags: 
  - "brovary"
  - "vidshkoduvannya-vytrat-za-perevezennya-pilgovykiv"
  - "vibir-redaktsiyi"
  - "volodymyr-bilokin"
  - "novini"
  - "perevizniki"
  - "sergiy-voznyak"
---

**Броварський виконком затвердив документ про перевезення пільговиків в міських та міжміських маршрутках. Нагадаємо, рішення виділити перевізникам 1 млн 244 тис грн з міського бюджету нещодавно прийняли депутати, а міськвиконком деталізував порядок відшкодування витрат транспортним підприємствам. Раніше повернення коштів відбувалося із держбюджету, та останні 2 роки перевізники офіційно не отримали від держави ні копійки. При цьому перевозити пільгові категорії громадян продовжували, шукаючи компроміс з міською владою.**

Сьогодні, **25 квітня**, враховуючи пропозиції керівників **ТОВ «Автопас-К»** та [**ТОВ «Автосоюз»**](https://mpz.brovary.org/slidami-dtp-naskilki-bezpechno-yizditi-v-brovarskih-marshrutkah-ta-chi-kompensuyutsya-zbitki-poterpilim-u-razi-avariyi/)  Броварський міськвиконком затвердив [Положення](http://brovary-rada.gov.ua/documents/27145.html) «Про порядок відшкодування витрат за безкоштовне перевезення пільгових категорій населення м. Бровари пасажирським автомобільним транспортом загального користування».

Рішення про відшкодування перевізникам **[1 млн 244 тис грн](https://onedrive.live.com/view.aspx?resid=76CC13A1B9E773BD!3050&ithint=file%2cxlsx&app=Excel&authkey=!ANdkTDhn63LgoI0)** Броварська міська рада [прийняла](http://brovary-rada.gov.ua/documents/26750.html) **9 лютого 2017 року.** _«Для того, щоб знизити соціальну напругу, що виникла між перевізниками та населенням,_ - каже в.о. начальника управління економіки **Тетяна Поліщук.** - _Це перше вагоме відшкодування, яке взяв на свої плечі міський бюджет._ _Раніше повернення коштів відбувалося тільки по комунальних автобусах»._ Відшкодування витрат здійснюватиме Управління соціального захисту населення міськради в рамках міської програми «З турботою про кожного».

Згідно з рішенням виконкому, безкоштовно, без обмеження кількості, продовжуватиме перевозити пільгових пасажирів комунальний автобус  **№5** _(раніше перевозив і №9 – авт.),_ який працює на міському маршруті загального користування. За 1 місяць при **204** рейсах перевізнику буде відшкодовано **7 140 грн.** У рік сума на 1 автобус складе **85 680 грн.** При цьому в розрахунках управління економіки значиться, що компенсація відбуватиметься тільки за **10** пільговиків за один рейс.

За  здійснення  безкоштовного перевезення по місту 1-го пільгового пасажира за один рейс в одному автобусі, який працює на міському маршруті загального користування, а це  **[№ 2, 3,](https://mpz.brovary.org/u-brovarah-vyznachyly-pereviznyka-na-miskyh-avtobusah-2-ta-3/)  9, 10**, сума відшкодувань у місяць при **660** рейсах складе **2 310 грн,** у  рік **-**  **27 720 грн.**

_«Коли активісти проводили обстеження потоків перевезення, то з’ясували, що насправді один приміський автобус перевозить за день не одного пільговика, а в 20 і 30 разів більше, -_ розповідає директор ТОВ «Автосоюз» **Сергій Возняк.** _-  Це враховуючи, що люди протягом рейсу виходять і заходять. Моя маршрутка №9 за день здійснює 10 рейсів. В середньому за день перевозимо 25-40 пільговиків, а компенсуватимуть нам, виходить,  лише за 10»._

У автобусах приміського  маршруту «Київ-Бровари» - **№ 332, [327](https://mpz.brovary.org/vinuvatets-dtp-na-torgmashi-yakogo-vvazhali-mertvim-teper-vidshkodovuye-likuvannya-postrazhdalim/),  402, 403, 403-А, 404**  виконком вирішив відшкодовувати за 1 рейс витрати за **3-х** пільговиків. На 1 автобус у місяць, а це – **384** рейси, ця сума становитиме **4 032 грн,** у рік **- 48 384 грн.**

Однак фактичні витрати на перевезення пільговиків значно більші, вважають перевізники. _«Цих коштів, які виділила міськрада, вистачить на всіх перевізників місяців на 3, -_ каже Сергій Возняк.

Для того, щоб отримати відшкодування, перевізник має заключити в Управлінні соціального захисту населення договір на перевезення та надати пакет необхідних документів. Окрім цього, робоча група щомісяця проводитиме перевірку автопідприємств, яким здійснюватиметься відшкодування коштів за перевезення пільговиків. І ще у п. 2.9. Положення «Про порядок відшкодування витрат» зазначено: **«У разі наявності трьох підтверджених скарг від пасажирів пільгової категорії протягом місяця, відшкодування витрат перевізникам за звітний місяць не здійснюється».** Цей пункт прописано і в договорах із перевізниками.

Перевізники обіцяють оновлювати парк автобусів для того, щоб поліпшити якість перевезень, чого від них [вимагали](https://mpz.brovary.org/karty-na-stil-gromada-vymagaye-u-pereviznykiv-prozorosti-taryfiv-na-proyizd-foto/) зокрема на зустрічах із депутатами та громадою. Так, Сергій Возняк планує придбати **5** нових автобусів «Євро-5», які обслуговуватимуть маршрут **№327** – Бровари (Торгмаш)-Київ. За його словами, один автобус коштує **1 млн 800 тис грн.**
