---
title: "Пора кліщів: на кліщовий бореліоз у Броварах заразилися 8 дорослих та одна дитина"
date: 2016-05-24
categories: 
  - "brovary"
  - "novyny"
tags: 
  - "borelioz"
  - "brovary"
  - "brovarska-likarnya"
  - "brovarska-ses"
  - "vibir-redaktsiyi"
  - "klishhi"
  - "novini"
---

**Кліщі вже прокинулися, активізувалися і атакують броварчан. При чому, не тільки в парку чи лісі, а навіть на асфальті. Фахівці стверджують, що з кожним роком кількість мешканців нашого міста, яких покусали кліщі, зростає. Небезпечні ці укуси тим, що можуть передавати інфекції. Найнебезпечніші з них – енцефаліт та бореліоз (або хвороба Лайма). Саме останню хворобу діагностовано у 8 дорослих броварчан та однієї  дитини.**

У  62-річної броварчанки **Тетяни Миколаївни** –  хронічний бореліоз. Такий діагноз у Броварській ЦРЛ жінці поставили понад тиждень тому. Про інфекційне захворювання, яке по-іншому називають «хвороба Лайма», жінка ніколи і не чула, а, виявляється, хворіє на нього вже 9 років. І причиною цього недуга став кліщ. «_Щоб мене колись кусали кліщі – не пам’ятаю,_ - каже Тетяна Миколаївна. – _Хіба що витягала їх у свого брата: викручувала із тіла та чавила пальцями. Та  це було давно, років 9 тому»._

\[caption id="attachment\_56411" align="aligncenter" width="600"\][![кліщі](https://mpz.brovary.org/wp-content/uploads/2016/05/2-5.jpg)](https://mpz.brovary.org/wp-content/uploads/2016/05/2-5.jpg) Тетяна Миколаївна\[/caption\]

Саме тоді на руці в жінки вперше і з’явилися два об’ємних  круглих почервоніння. _«Вони нічим про себе не давали знати, і десь через місяць зникли,_ - розповідає Тетяна Миколаївна. - _Але з’явився кашель, стенокардія, почав скакати тиск, піднявся рівень цукру в крові, а потім почали боліти суглоби та м’язи. Раніше цього в мене не було»._ Жінку оглядали різні фахівці: як броварські, так і столичні, але поставити діагноз так і не могли. Згодом зупинилися на «склеродермії». Жінка пройшла курс антибіотиків і про недуг забула. Та тільки на півроку. З такою періодичністю і проліковується вже 9 років від цілого «букету» хвороб. А на червоні «літаючі тарілки», які  час від часу з’являються на тілі, зважати перестала.

[![кліщі](https://mpz.brovary.org/wp-content/uploads/2016/05/3-4.jpg)](https://mpz.brovary.org/wp-content/uploads/2016/05/3-4.jpg)

Коли в черговий раз Тетяна Миколаївна лягала в неврологію, незрозумілі червоні кола на тілі жінки оглянув новий лікар-дерматолог і порадив здати аналіз на бореліоз. У броварській лікарні такого обстеження не проводять, тож хвора здала кров у приватній лабораторії, виклавши за комплексне дослідження **600 грн.** Тоді й почула від лікарів справжню причину своїх багаторічних поневірянь по лікарнях – хронічний бореліоз.

\[caption id="attachment\_56410" align="aligncenter" width="600"\][![кліщі](https://mpz.brovary.org/wp-content/uploads/2016/05/1-5.jpg)](https://mpz.brovary.org/wp-content/uploads/2016/05/1-5.jpg) Альона Сковира\[/caption\]

Як розповіла в. о. завідуючої  інфекційним відділенням Броварської ЦРЛ **Альона Сковира,** перші ознаки бореліозу (кільцеподібна еритема - об’ємні алергічні почервоніння на місці укусу_)_ проявляються тільки через пару тижнів, тому недуг хворі зовсім не пов’язують із кліщами. А механізм руйнування організму бореліями вже запущено: вражаються суглоби, шкіра, серце, нервова система, у людини з’являються симптоми, схожі на грип: слабкість, лихоманка, головний біль, болі в м’язах та горлі. Досить часто хвороба маскується під інші захворювання. _«Коли почали обстежувати людей, які лежать у травматології із поліартритом, то у 70% знайшли антитіла до борелію. Це говорить про те, що людина колись все-таки мала контакт із  кліщами, -_  каже  інфекціоніст. - _Якщо вірусом кліщового енцефаліту можна заразитися тільки за допомогою слини кліщів, то бореліозом - як через його укус, так і при роздавлюванні пальцями, коли витягали кліщів»._ Саме так заразилася і Тетяна Миколаївна. Зауважимо, що кліщовий бореліоз не передається від людини до людини. Однак хвороба підступна, тож щоб уникнути ускладнень, лікарі не радять займатися самолікуванням.

![кліщі](https://mpz.brovary.org/wp-content/uploads/2016/05/5-5.jpg)

**Кількість покусаних кліщами у Броварах збільшується** **з кожним днем**. Тільки за півтора місці Броварською СЕС зареєстровано 12 таких випадків: кліщі покусали **9** дітей та **3** дорослих. І якщо кліщового енцефаліту, на щастя, в Броварах немає, то хворобу Лайма підтверджено в **1** дитини та **8** дорослих. Врятувати від цієї хвороби може щеплення, однак вакцина від бореліозу в Україні відсутня. Є вона тільки в Європі. Фахівці кажуть, що вакцинація допоможе і від кліщового енцефаліту, та Київщина - не ендемічний район, тож великої необхідності в цьому немає.

Як розповіла в.о. завідуючої інфекційним відділенням, **найбільше кліщі «люблять» дітей,** адже у них м’яка шкіра і присмоктатися легше. Якщо ж вибирати між чоловіками чи жінками, то перевагу надають останнім. Кусають там, де шкіра найтонша: під коліном, пахвами, на животі, шиї, голові.

![кліщі](https://mpz.brovary.org/wp-content/uploads/2016/05/8-5.jpg)

**Задля профілактики** укусів, лікар радить вдягати світлий одяг (так легше помітити комаху), сорочку з довгими рукавами заправляти в штани, штани - у шкарпетки, взувати кросівки, на голову - хустинку. Також можна використовувати спеціальні спреї проти комах. Для комплексного ж вирішення проблеми повинна проводитися санітарна обробка парків та зелених насаджень.

Частина людей, які постраждали від укусу кліща, намагаються **витягти його самотужки.** Для цього «огороджують» уражене місце обручкою та намазують олією: кліщ дихає черевцем, тож олія перекриває йому повітря. Через півгодини він вилазить сам. _"Але рекомендується видалити кліща якнайшвидше і не тривожити його в процесі,_ - каже ветеринарний лікар **Андрій Гребініченко**. - _Витягти кровопивцю можна за допомогою спеціального викручувача - при його використанні кліщ вилучається цілком, не залишаючи в тілі людини отруйної слини чи голови, а сам він залишається живим і неушкодженим. Гачки різних розмірів допоможуть витягти як велику, так і маленьку комаху"._

![prisposoblenie-dlja-udalenija-kleshha-tick-twister](https://mpz.brovary.org/wp-content/uploads/2016/05/prisposoblenie-dlja-udalenija-kleshha-tick-twister.jpg)

Якщо ж ви не маєте досвіду викручування кліщів і побоюєтеся ризикувати, то фахівці рекомендують звертатися до лікарів, адже при необережному чи неправильному вилученні (наприклад, пінцетом) ви можете відірвати його тіло, а голова залишиться у шкірі. Або ж можете роздавити кліща. До всього, не виключено і травмування себе, від чого рана може інфікуватися. Найефективніше, рекомендує Альона Сковира, звернутися в приймальне відділення БЦРЛ, де кваліфікований спеціаліст витягне кліща професійно. А потім при бажанні кліща можна відправити на обстеження. Та **у Броварах таких досліджень не проводять -** комаху потрібно везти в Київський обласний лабораторний центр. Через  пару тижнів ви зможете дізнатися: був кліщ заражений, чи ні. Для власного заспокоєння, поки кліща досліджують, можна перевіритися і самому: здати кров на бореліоз та енцефаліт, проте зробити це можна не раніше 10 днів після укусу.

**Фото - автора та з Інтернету**
