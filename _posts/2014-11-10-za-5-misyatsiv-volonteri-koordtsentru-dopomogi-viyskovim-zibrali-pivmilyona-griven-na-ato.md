---
title: "За 5 місяців волонтери Коордцентру допомоги військовим зібрали півмільйона гривень на АТО"
date: 2014-11-10
author: 
  username: "shako"
  display_name: "Тарас Шако"
tags: 
  - "andriy-balabayev"
  - "brovary"
  - "vibir-redaktsiyi"
  - "dopomoga-ato"
  - "koordinatsiyniy-tsentr-dopomogi-brovarskim-viyskovim"
  - "koordtsentr"
  - "lidiya-strelchenko"
  - "novini"
  - "simutin"
  - "cherednik"
---

**[![Fotor110616554](https://mpz.brovary.org/wp-content/uploads/2014/11/Fotor110616554.jpg)](https://mpz.brovary.org/wp-content/uploads/2014/11/Fotor110616554.jpg)Українські солдати не відчувають себе покинутим значною мірою завдяки діяльності волонтерів. У Броварах сформувалось кілька активних середовищ небайдужих громадян, які виявляють потреби вояків, збирають допомогу, закупляють необхідне і відвозять на фронт. [Координаційний центр допомоги броварським військовим](https://www.facebook.com/koordcentr.brovary) – одне з таких волонтерських об’єднань, яке вже майже чотири місяці вдягає, взуває та годує захисників нашої держави.**

Ядро коордцентру складає четверо активістів – Лідія Стрельченко, Роман Сімутін, Андрій Балабаєв та Юрій Чередник - кожен з яких виконує певну ділянку роботи.

_«Андрій відповідає за матеріально-технічне забезпечення: пошук і закупівля амуніції, перевезення. Ліда займається спілкуванням з людьми, записує контакти і систематизує всю інформацію, яка надходить. Юра веде фінансову звітність»,_ - розповідає координатор центру **Роман Сімутін**. Сам Роман виконує організаційно-представницьку функцію, налагоджує контакти з іншими волонтерськими організаціями, постачальниками, меценатами, домовляється про доставку допомоги на передову тощо.

[![координаційний 1](https://mpz.brovary.org/wp-content/uploads/2014/11/koordinatsiyniy-1.jpg)](https://mpz.brovary.org/wp-content/uploads/2014/11/koordinatsiyniy-1.jpg)

Перший комплект амуніції активісти коордцентру купили наприкінці червня: тоді на пожертви броварчан для бійців батальйону «Київська Русь» Миколи Смірнова та Андрія Повара придбали бронежилети, форму, берці та інші елементи солдатської екіпіровки. З того часу коордцентр зібрав понад півмільйона гривень, які пішли на амуніцію, продовольство, засоби захисту, медикамерти, теплі речі. За словами волонтерів, впродовж цих 4 місяців центр надав допомогу близько 100 солдатам. _"Закуплено та передано хлопцям 64 бронежилети, 32 кевларові каски, 170 пар берців. Найактуальнішим придбанням став дуже якісний тепловізор вартістю 74 тис. грн, який був переданий в роту вогневої підтримки 11 батальйону"_, - звітують волонтери.

[![10705143_10202536280560402_1410558863_n](https://mpz.brovary.org/wp-content/uploads/2014/11/10705143_10202536280560402_1410558863_n.jpg)](https://mpz.brovary.org/wp-content/uploads/2014/11/10705143_10202536280560402_1410558863_n.jpg)

Також у центрі згадали й про індивідуальні посилки для бійців від родичів: коордцентр допоміг довезти до адресатів понад 250 іменних пакунків. Сама доставка - процес непростий, однак завдяки співпраці з іншими броварськими волонтерами та компанією "Мегаполіграф", коордцентр має можливість набагато оперативніше доставляти хлопцям допомогу і посилки. Вантажі для солдатів відправляли 13 разів.

\[caption id="attachment\_30445" align="aligncenter" width="600"\][![slavyansk11](https://mpz.brovary.org/wp-content/uploads/2014/10/slavyansk11.jpg)](https://mpz.brovary.org/wp-content/uploads/2014/10/slavyansk11.jpg) Коордцентр доставив допомогу в Слов'янськ\[/caption\]

\[caption id="attachment\_29207" align="aligncenter" width="600"\][![11 тербат02](https://mpz.brovary.org/wp-content/uploads/2014/09/11-terbat02.jpg)](https://mpz.brovary.org/wp-content/uploads/2014/09/11-terbat02.jpg) Доставка допомоги в Дебальцеве\[/caption\]

_«Зібрано 503 000 гривень, але багато чого ми не не можемо відобразити у фінансовій звітності, зокрема продукти харчування, одяг, медикаменти, які небайдужі броварчани закупляли самі і приносили до коордцентру. Таку натуральну допомогу порахувати неможливо, бо були дуже великі тоннажі»,_ - каже «фінансист» координаційного центру **Юрій Чередник**.

\[caption id="attachment\_31028" align="aligncenter" width="600"\][![координаційний 9](https://mpz.brovary.org/wp-content/uploads/2014/11/koordinatsiyniy-9.jpg)](https://mpz.brovary.org/wp-content/uploads/2014/11/koordinatsiyniy-9.jpg) Юрій Чередник\[/caption\]

Про потреби хлопців дізнаються від них самих та їх родичів. Контактує з ними **Ліда Стрельченко**. «Гарячий» телефон в її руках не стихає. _«День волонтера може початись о будь-якій годині, зважаючи на те, коли розбудить перший дзвінок: або з передової, або родичів солдат, або тих, хто хоче надати допомогу. Іноді вночі дзвонять. Не так часто, але буває. Як правило, ранок не проходить без розмови з тим, хто телефонує з якогось питання»,_ - розповідає Ліда.

\[caption id="attachment\_31022" align="aligncenter" width="398"\][![координаційний 3](https://mpz.brovary.org/wp-content/uploads/2014/11/koordinatsiyniy-3.jpg)](https://mpz.brovary.org/wp-content/uploads/2014/11/koordinatsiyniy-3.jpg) Лідія Стрельченко\[/caption\]

Спілкування з людьми не обмежується лише розмовами про потреби хлопців. _«Іноді з ними доводиться говорити як психолог. Відчувається, що люди просто хочуть поговорити», -_ продовжує Ліда.

Моральна підтримка бійців – теж один з пріоритетних напрямків діяльності центру. При чому волонтери, організовуючи благодійні заходи, намагаються поєднувати функцію збору коштів разом з психологічною підтримкою бійців. Яскравий приклад – кампанія «Дякую тобі», коли активісти знімали побажання від мешканців Броварщини на камеру, а потім відправляли відео на фронт разом із зібраною допомогою.

<iframe src="//www.youtube.com/embed/HrngtftD0w8" width="600" height="315" frameborder="0" allowfullscreen="allowfullscreen"></iframe>

_«Проект народився спонтанно і, на нашу думку,  все вийшло дуже вдало. Броварчани сприймали ідею дуже позитивно. Ми записали на відео кількасот людей. Відеоматеріали змонтували і відправили на фронт. На зібрані з цього проекту гроші, крім всього іншого, купили для хлопців квадрокоптер, який на фронті виконує функцію безпілотника. Передали в розвідроту 11 батальйону, командиру з позивним «Зелений», -_ каже Роман Сімутін.

[![DSC_1414](https://mpz.brovary.org/wp-content/uploads/2014/11/DSC_1414.jpg)](https://mpz.brovary.org/wp-content/uploads/2014/11/DSC_1414.jpg)

<iframe src="//www.youtube.com/embed/z_FWla3XZLs" width="600" height="315" frameborder="0" allowfullscreen="allowfullscreen"></iframe>

Волонтери бідкаються, що після Мінського перемир’я фінансові пожертви значно скоротились. _«Люди «видихлись»: немає коштів. Але солдати просять, аби ми не припиняли їх підтримувати, допомагати.  Кажуть: якщо на нас не звертатимуть увагу, ми не відчуватимемо підтримку народу, а це для нас найголовніше», -_ продовжує Роман.

Тому для того, аби фокусувати увагу населення до проблем військових, координаційний центр організовує благодійні акції. [Проект «Дякую тобі»](https://mpz.brovary.org/brovarchan-zaklikayut-skazati-ukrayinskim-voyinam-dyakuyu-tobi/) був першою такою мотиваційною благодійною хвилею. Після цього волонтери влаштували два благодійних [ярмарки-пікніка на Майдані Свободи](https://mpz.brovary.org/yak-na-vulichnomu-pikniku-brovarchani-dopomagali-soldatam-iz-zoni-ato-foto/) – [продавали сувеніри, випічку та пригощали броварчан шашликами](https://mpz.brovary.org/na-drugomu-blagodiynomu-yarmarku-pikniku-malenki-brovarchani-malyuvali-ta-pisali-listi-soldatam/) за довільну пожертву на потреби хлопців на фронті.

[![Пікнік-ярмарок DSC_0522](https://mpz.brovary.org/wp-content/uploads/2014/10/Piknik-yarmarok-DSC_0522.jpg)](https://mpz.brovary.org/wp-content/uploads/2014/10/Piknik-yarmarok-DSC_0522.jpg)

_«Є такий твір «Віднесені вітром». Там описується, що такі заходи проводились ще два століття тому під час громадянської війни в Сполучених Штатах,», -_ кажуть волонтери.

_«Крім того, [в соцмережах](https://www.facebook.com/koordcentr.brovary) постійно йдуть заклики про допомогу військовим,_ – продовжує Ліда Стрельченко, – _кожного разу наголошуємо, що навіть 10 гривень мають значення, бо саме їх може не вистачити, щоб зробити якусь покупку. Звісно, іноді є певна недовіра від людей, попри всі звіти, які ми публікуємо.  Але якщо більше з людиною спілкуєшся, тоді вона більше розуміє, що це все серйозно, що є звіти, що є доставка безпосередньо на фронт»._

Географія допомоги, яка стікається до координаційного центру, а потім відправляється на передову, розширюється. Про коордцентр вже знають закордоном та допомагають для українських солдатів, - розповідає Ліда.

[![координаційний 2](https://mpz.brovary.org/wp-content/uploads/2014/11/koordinatsiyniy-2.jpg)](https://mpz.brovary.org/wp-content/uploads/2014/11/koordinatsiyniy-2.jpg)

_«Українці з Латвії передавали допомогу через Кіру Ісаєву, броварчанку, яка емігрувала з родиною в цю країну. Коли вона приїжджає, то постійно щось привозить для хлопців: як від себе, так і від тих небайдужих латвійців, які нас підтримують._ _А нещодавно координаційний центр знайшла одна італійка, я так розумію, що коріння в неї українське, і теж пропонувала допомогу»._

З деякими необхідними речами для передової виникають складнощі. Наприклад, з кевларовими касками.

 «_Одна з найбільших проблем зараз – це каски. В усіх волонтерів. При чому проблема не в тому, що нема де купити. Є де, тільки їх вартість від 180 до 230 євро за одну. Перші поставки ми закупляли по 80 євро. Ажіотаж на них викликав спекулювання на цінах», -_ заявляють волонтери.

[![10570288_1505073689733775_6198210906358974394_n](https://mpz.brovary.org/wp-content/uploads/2014/11/10570288_1505073689733775_6198210906358974394_n.jpg)](https://mpz.brovary.org/wp-content/uploads/2014/11/10570288_1505073689733775_6198210906358974394_n.jpg)

Відтак дуже важливе завдання знайти такі варіанти, де б ціна не була високою, а речі для військових – якісними. Один з прикладів такого рішення – бронежилети за тисячу гривень. Ця тема неодноразово обговорювалась в соцмережах на перших етапах роботи коордентру, мовляв, не може коштувати бронежилет так дешево.

_«Хлопці їх відстрілювали в себе на полігоні і присилали нам фотографії.  Ми це виклали в соцмережі, щоб люди бачили. Так, вони важкі: 12-13 кг. Але вони рятують життя», -_ каже Сімутін. _«Від бійців жодного разу не було ніяких нарікань. Поранений Микола Смірнов мені вже сто п’ятдесят разів повторював, що фактично цей «броник» врятував йому життя», -_ доповнює Ліда.

_«Буває метал неякісний. Але там все перевіряють - якщо куля пролітає, то таку продукцію нам не продають», -_ підкреслює **Андрій Балабаєв**.

\[caption id="attachment\_31025" align="aligncenter" width="398"\][![координаційний 6](https://mpz.brovary.org/wp-content/uploads/2014/11/koordinatsiyniy-6.jpg)](https://mpz.brovary.org/wp-content/uploads/2014/11/koordinatsiyniy-6.jpg) Андрій Балабаєв\[/caption\]

За словами волонтера, багато місцевих підприємців та магазинів продають форму, дощовики, елементи одягу, окуляри за собівартістю. Сам Бабалабаєв вражений небувалою підтримкою не тільки від підприємців, а й від простих людей.

_«Якось ми вантажили машину на фронт. До нас, шкутильгаючи, підійшов чоловік і запитав, куди це все поїде. Ми відповіли, що на АТО, і кажемо йому - допомагайте вантажити. Чоловік не зміг, бо мав проблеми зі спиною. Проте підійшов до Ліди і дав 5 тисяч гривень на армію. Потім ще одна дівчина подзвонила (не знаю, звідки вона взяла мій телефон) і привезла на таксі 4 ящики ліків. І таких яскравих прикладів небайдужості дуже багато»._

Волонтери зазначають, що діяльність коордцентру не закінчиться, навіть якщо припиняться бойові дії. Багато допомоги треба здійснювати і після війни – пораненим, сім’ям загиблих. Крім того, важлива юридична підтримка: розтлумачити права й соціальні гарантії учасників АТО – це теж дуже потрібно, вважають в координаційному центрі.

А поки солдати йдуть на східний фронт, волонтери продовжують забезпечувати їх усім, чим можуть. _«Осторонь ми не залишимось. Кожен солдат, який іде на фронт, в будь-якому випадку не вийде з координаційного центру без нічого» -_ резюмує Сумітін.

Телефон гарячої лінії координаційного центру  **(097) 685-50-23**. Допомогу солдатам можна безпосередньо занести на Постишева, 1 В (офіс партії УДАР).

> Читайте у наших наступних матеріалах про інші активні волонтерські середовища у Броварах, які теж здійснюють збір та доставку допомогу солдатам в зоні АТО.

**Фото - Марії Придьми**
