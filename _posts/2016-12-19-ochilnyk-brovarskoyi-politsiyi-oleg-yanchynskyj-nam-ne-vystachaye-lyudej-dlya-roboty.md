---
title: "Очільник броварської поліції Олег Янчинський: «Нам не вистачає людей»"
date: 2016-12-19
author: 
  username: "yschenko"
  display_name: "Ірина Ющенко"
categories: 
  - "interview"
  - "vlada"
tags: 
  - "brovary"
  - "brovarskyj-viddil-politsiyi"
  - "vibir-redaktsiyi"
  - "novini"
  - "oleg-yanchynskyj"
coverImage: "wp-content/uploads/2016/12/2-3.jpg"
---

**За пару тижнів завершиться ще один рік змін та випробувань для незалежної України. Особливо значимим 2016-й став для правоохоронних органів - через реформування з міліції в поліцію. Півроку трясло і Броварський відділ міліції. І лише 15 квітня 2016-го, коли міліціянтів було просіяно через «сито» тестів, заліків та детекторів, - тих, котрі «вижили», зарахували в штат Броварського відділу поліції.** **Рік тому, саме в час перебудови правоохоронних органів, наш відділ поліції очолив [Олег Янчинський](https://mpz.brovary.org/tymchasovym-ochilnykom-brovarskoyi-politsiyi-pryznachyly-golovu-makarivskogo-rajviddilku/), колишній голова райвідділу з Макарова. Які ж зміни відбулися у Броварському відділі за останній рік під його керівництвом? Як позначилася на роботі броварської поліції "генеральна чистка"? Скільки залишилося "старих" працівників? У який спосіб нові правоохоронці співпрацюють із громадськістю? Чому слідчі продовжують працювати на "трійку" та як з'являються "висяки"? Про це та багато іншого нашим журналістам розповів начальник броварської поліції Олег Янчинський.**

_«Хто не був у погонах, той життя поліцейського не зрозуміє,_ - каже начальник поліції. - _Бо якщо Батьківщина сказала «треба», значить – треба»_. Так **Олег Янчинський** і потрапив у Бровари. Громада його [прийняла,](https://mpz.brovary.org/dva-mozhlyvi-ochilnyky-brovarskoyi-politsiyi-pospilkuvalys-iz-gromadoyu-u-miskviddili-foto/) [протестувала,](https://mpz.brovary.org/gromadska-rada-pry-politsiyi-proekzamenuvala-novogo-t-v-o-nachalnyka-politsiyi-olega-yanchynskogo/) і схвалила. І ось уже як рік Олег Янчинський, який до цього очолював Макарівський райвідділ, керує правоохоронцями Броварщини. На роботу їздить на автівці «Фольксваген-Кадді» 2005-го року випуску, із Макарова, де і мешкає з родиною у 4-кімнатній квартирі: з дружиною та двома доньками - ученицею коледжу та школяркою. _«За 16 років служби в правоохоронних органах службового житла так і не отримав»,_ - каже правоохоронець. Позаяк на дорогу в один кінець витрачає понад годину, а робочий день зовсім не вкладається в робочий графік, на зимовий період сімейство переїхало на проживання в Бровари -  на квартиру до знайомих. Це не вперше, коли сімейство їде за своїм годувальником: до Броварів два роки Янчинські жили в  м.Чортків (Тернопільська обл.), де Олег Віталійович із 2012 по 2014 рік працював начальником райвідділу міліції.

У Броварах, на робочому місці, Олега Янчинського можна застати з 8-ї години і часто до 22:00. Хоча слово «на місці» - відносне, адже _«хто не був у погонах, той життя поліцейського не зрозуміє»._

\[caption id="attachment\_64082" align="aligncenter" width="600"\][![](https://mpz.brovary.org/wp-content/uploads/2016/12/3-2.jpg)](https://mpz.brovary.org/wp-content/uploads/2016/12/3-2.jpg) Олег Янчинський\[/caption\]

**_\- Олеже Віталійовичу, Броварський відділ поліції вже працює по-новому, чи ще навчається працювати, чи ще реформується?_**

\- Усе разом. На даному етапі робота поліції складається із **3-х** основних блоків: слідчого, кримінальної поліції і превентивної діяльності. У останній входять дільничні офіцери поліції, сектор ювенальної превенції, сектор безпеки дорожнього руху і сектор реагування патрульної поліції. Останній сектор – новий. Це те, що змінилося порівняно з міліцією. До того ж, у сектор реагування ввійшла чергова частина. Тепер керівник сектору відповідає за роботу від отримання повідомлення з лінії "102" - до направлення наряду на місце події.

**_\- Півроку, скільки і відбувалося реформування, працівники Броварського відділу міліції були ніби на "пороховій бочці", адже не знали, хто залишиться після "генеральної чистки" і що буде далі. Як позначилося це "просіювання" на Броварському відділі?_**

\- До сьогодні ми маємо некомплект штатних працівників майже **30%**. Має бути **267**, а є – **180**. Але процес набору іде. Очікуємо, що після закінчення навчання, 17 січня, у слідчий відділ прийдуть **11** працівників і **23** – в дільничні офіцери поліції. Але ще є **30** вакансій у групу реагування патрульної поліції. На ці вакансії є 140 кандидатів. Після їхнього тестування та 3-місячного навчання відібраних, ці вакансії ми закриємо. От коли буде хоча б 250 працівників, тоді можна буде сказати, що штат укомплектовано.

**_\- А скільки залишилося «старих» працівників: тих, які пройшли атестацію?_**

\- Практично увесь особовий склад – **180** чоловік.

[![](https://mpz.brovary.org/wp-content/uploads/2016/12/6-2.jpg)](https://mpz.brovary.org/wp-content/uploads/2016/12/6-2.jpg)

**_\- Чи є такі, котрі не пройшли тестування, але повернулися через суд?_**

\- Є - **4** працівники. Два з них – керівники: начальник кримінальної поліції **Олександр Шляховський** і начальник відділення поліції м. Славутич **Максим Скидан** _(це відділення відноситься до Броварського відділу поліції – прим. авт.)_. Загалом нам, колегам, було не зрозуміло, чому вони не пройшли тестування. Це при тому, що, наприклад, Скидан по здачі заліків набрав практично найбільшу кількість балів. У атестаційному листі не вказано жодної причини, чому вони не пройшли атестацію.

**_\- Зрозуміло, що робота нової поліції неможлива без тісної співпраці з громадськістю. Із якими громадськими формуваннями ви співпрацюєте?_**

\- Постійно нам допомагає Громадське формування [«Руєвіт»](https://mpz.brovary.org/gf-ruyevyt-za-poryadok-u-misti-ta-rajoni-shhob-vlada-ne-krala-ta-davala-zhyty-lyudyam/). Їхні працівники спільно з нашими патрулями курсують містом у п’ятницю, суботу та неділю. Також допомагають нам із патрулюванням міста формування «Правопорядок», «АТО-М». Співпрацюємо під час різноманітних міських заходів і з «Альфа-безпека» та «Комкон». З останніми навіть спробували реалізувати спільний проект: наші співробітники разом із їхніми на автомобілях «Комкон» патрулювали місто. Але через 2 місяці проект згорнули:  надто дорого обходилися охоронній фірмі витрати пального.

**_\- А  чому ж місто не допомогло?_**

\- У місті багато охоронних фірм, і якщо виділяти кошти на підтримку однієї, то треба й іншій. Усі громадські формування готові допомагати поліції та не мають належної матеріальної бази. До того ж їхні працівники працюють не в щоденному режимі, як поліція.

**_\- Рік тому, коли Ви лише приїхали в Бровари, роботу слідчого відділу оцінили на «3» з мінусом. Тоді Ви сказали, що толком ще не розібралися, в чому проблема: у фаховій підготовці слідчих чи організації їхньої роботи. Що скажете тепер про роботу цього відділу?_**

\- Максимум, що я можу додати роботі слідства сьогодні, – півбала. Причина: велике навантаження, а людей не вистачає. Тестування не пройшло **5** слідчих, а за рік жодного нового не прийшло. Наразі з **39** слідчих, що мають бути, у «строю» - **18**. А кількість звернень за 11 місяців, порівняно з попереднім роком, збільшилася на **38,5%.** Якщо за 11 місяців минулого року було **4 129** кримінальних проваджень, то за цей же період 2016 року – **5 073**. На одного слідчого припадає **167** кримінальних проваджень. Це тільки цьогорічних. Але навіть за таких навантажень за 11 місяців цього року слідчими направлено до суду **818** справ. Минулого року ця цифра була **702**.

[![](https://mpz.brovary.org/wp-content/uploads/2016/12/5-4.jpg)](https://mpz.brovary.org/wp-content/uploads/2016/12/5-4.jpg)

**_\- А яких злочинів збільшилося?_**

\- Кількість крадіжок: із 1214 зросла до **1531**. Навмисних вбивств: з 8 до **11**. Незаконних заволодінь чужим майном: із 55 до **87**. Шахрайств: із 116 до **348**. Розбоїв: із 12 до **25**. Грабежів: із 46 до **124.**

**_\- А як справи із розкриттям злочинів?_**

\- По **698** злочинах особам повідомлено про підозру. Минулоріч ця цифра складала **627**. Однак, кількість злочинів збільшилася, тож про покращення статистики розкриття  говорити не можемо.

**_\- А чи є якісь зрушення по «висяках», що переходять «у спадок» із року в рік?_**

\- За 11 місяців цього року розслідувано **164** злочини минулих років. Залишок нерозкритих справ - **5 163.** Є частина справ, по яких ще проходить розслідування, але переважна більшість – зависли. Були випадки, коли люди приходили і казали: «Ми поїдемо зі скаргами до Хатії Деканоїдзе». Люди не розуміють, що деякі справи не доказуємі. Наприклад, коли в справі задіяні тільки дві людини, а свідків немає. Є багато справ по несплаті аліментів. Коли ми надсилаємо запити, а нам приходить відповідь, що людина офіційно не працює, ну не можемо ми його за законом притягнути за злісну несплату аліментів. Хоча він насправді працює. Не офіційно. Не я вигадав ці закони. Ми виконуємо те, що написано в Кодексі, хоча написане часто людській логіці і не піддається. Багато справ є по забудовниках, що тягнуться ще з 2005-2007 років. Там частина документації або загублена, або свідомо знищена, а без неї не можна провести експертизу. І хочеш людині допомогти, а юридично - не можеш. За кордоном простіше: є кримінальна справа, є перелік заходів, які треба провести. Провели їх - справу закрили та й про неї забули. А згідно з нашим законодавством, кримінальна справа в постійному провадженні, і рано чи пізно за неї спитають.

Продовження інтерв'ю читайте завтра. Ви дізнаєтеся: чому Бровари залишаються єдиним містом на Київщині, де немає відеоспостереження; як борються правоохоронці з ігровим бізнесом, наркоманією та продажем неповнолітнім спиртних напоїв; чи бояться в Броварах їздити за кермом нетверезі водії і чому в Броварах не проводять власного розслідування щодо загибелі двох поліцейських під час перестрілки в Княжичах?

**Фото - автора**
