---
title: "Боти за роботою: «Маєш право знати» зазнало атаки на сайт та опитування ВКонтакте"
date: 2014-10-21
author: 
  username: "pravoZnaty"
  display_name: "Маєш право знати"
tags: 
  - "brovary"
  - "vibir-redaktsiyi"
  - "vibori"
  - "novini"
  - "parlamentski-vibori-2014"
---

**[![bots2-jpg](https://mpz.brovary.org/wp-content/uploads/2014/10/bots2-jpg.jpg)](https://mpz.brovary.org/wp-content/uploads/2014/10/bots2-jpg.jpg)З кінця минулого тижня ресурси «Маєш право знати»  - веб-сайт та представництва у соціальних мережах – перебувають під масованою кібератакою.**

В результаті втручання ботів було спотворено реальні результати голосування за визначення найбільш популярного кандидата мажоритарника, [оголошеного нами](https://mpz.brovary.org/kogo-pidtrimuye-internet-peredviborche-onlayn-opituvannya-vid-mpz/) на минулому тижні. Найбільша атака розпочалась у суботу, 18 жовтня близько 19:00 і тривала доти, доки один з кандидатів, що перед тим перебував на межі другого і третього місця, не вирвався в одноосібні лідери. На щастя, нашим журналістам вдалось зафіксувати кожен етап втручання ботів в систему голосування та неприродній стрибок голосів.

Так виглядали результати голосування станом на 18:00 суботи, 18 жовтня. Цікаво, що кандидати вибудувались приблизно в такому ж порядку, як і [згідно з результатами нещодавнього соціологічного дослідження агенції «Соціополіс».](https://mpz.brovary.org/sotsiopolis-elektoralna-situatsiya-u-viborchomu-okruzi-97-na-pochatku-zhovtnya-2014-roku/) Єдиною відмінністю став результат кандидата від «Правого сектору» Дмитра Павельєва, який має значно більшу підтримку серед аудиторії соціальних мереж, ніж в цілому серед виборців.

[![kyshuk_01](https://mpz.brovary.org/wp-content/uploads/2014/10/kyshuk_01.jpg)](https://mpz.brovary.org/wp-content/uploads/2014/10/kyshuk_01.jpg)

Проте близько 19:00 розпочалось масоване вкидання голосів за кандидата від «Батьківщини» Олега Кищука. Атака тривала близько години, протягом якої було «вкинуто» майже 400 голосів. Як все відбувалось – добре видно на відео, створеного з окремих скріншотів які нам вдалося зробити протягом атаки. Як можна пересвідчитись, жоден інший кандидат протягом цього часу майже не отримує голосів – усі голоси йдуть на користь Олега Кищука. Атака припинилась, коли відсоток «підтримки» Кищука збільшився з 15.2% (135 голосів) до 39,8% (519 голосів).

Звісно, з огляду на таке очевидне несанкціоноване втручання, ми не можемо підбити більш-менш об’єктивні підсумки голосування. Наразі можемо констатувати, що значно ближчими до об’єктивної реальності можна вважати результати, отримані до початку атаки ботів. «Крайні» результати перед початком атаки виглядали наступним чином:

> Василь Андрєєв, самовисуванець - 1,6% (14 голосів)
> 
> Наталія Багмут, Ліберальна партія України - 0,7% (6 голосів)
> 
> Авксентій Гранат - 1% (10 голосів)
> 
> Олег Кищук, ВО "Батьківщина" - 15,2% (135 голосів)
> 
> Григорій Наконечний, самовисуванець - 0,7% (6 голосів)
> 
> Дмитро Павельєв, "Правий сектор" - 14,4% (128 голосів)
> 
> Олександр Порядін, "Опозиційний блок" - 1% (10 голосів)
> 
> Павло Різаненко, "Блок Петра Порошенка" - 49,7% (440 голосів)
> 
> Микола Семеняка, "Народний фронт" - 8% (71 голос)
> 
> Олександр Фещун, "Радикальна партія Олега Ляшка" - 7,6% (67 голосів)

Наступною акцією тиску на «Маєш право знати» стала DDOS-атака, яка розпочалась увечері 20 жовтня: перші збої в роботі сайту почались близько 18:00, а незадовго за тим наш ресурс остаточно «ліг». Наші фахівці змогли налагодити стабільну роботу сайти лише близько 21:00. Наразі спеціалісти запевняють, що станом на зараз сайт перебуває у порівняній безпеці, однак з огляду на наближення виборів наша команда не виключає повторення подібної ситуації найближчими днями. Тож закликаємо всіх наших читачів тримати руку на пульсі та стежити за оновленнями на наших представництвах [**Вконтакте**](https://vk.com/pravo.znaty.brovary) та [**Фейсбук.**](https://www.facebook.com/pravo.znaty.brovary?ref=bookmarks)

Все буде добре!
