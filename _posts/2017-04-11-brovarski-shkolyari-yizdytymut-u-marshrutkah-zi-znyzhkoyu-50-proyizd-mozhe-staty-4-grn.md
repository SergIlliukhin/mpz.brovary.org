---
title: "Броварські школярі їздитимуть у маршрутках зі знижкою 50%, а проїзд може стати 4 грн"
date: 2017-04-11
author: 
  username: "krokos"
  display_name: "Владислава Крокос"
categories: 
  - "brovary"
  - "novyny"
tags: 
  - "uchni"
  - "brovary"
  - "vibir-redaktsiyi"
  - "novini"
  - "perevezennya"
  - "proyizd"
  - "tarifi"
  - "shkolyari"
---

**Минулого тижня у Броварській міськраді відбулася чергова зустріч робочої групи з перевізниками, де останні представили власні розрахунки, за якими обгрунтована ціна на проїзд по місту має становити 4 грн. Також була укладена так звана "угода" з перевізниками, за якою з 1 вересня 2017 року усі школярі м. Бровари матимуть змогу користуватися громадським транспортом зі знижкою 50%. Про це на оперативній нараді у міськраді 10 квітня розказав Микола Загуменний, начальник управління економіки.**

Нагадаємо, у [січні цього року](https://mpz.brovary.org/proyizd-kyyeva-12-grn-brovaram-pidgotuvatysya/) ціна на міжміський проїзд Бровари-Київ зросла до **12 грн**, а по місту її планували підняти до **5 грн**. Проте раптове підвищення цін, сумніви в обгрунтованості тарифів та претензії до якості перевезень призвели до [мітингів](https://mpz.brovary.org/brovarchany-perekryly-vulytsyu-gagarina-vymagayuchy-znyzyty-tsinu-na-proyizd-foto/) та [зустрічей](https://mpz.brovary.org/karty-na-stil-gromada-vymagaye-u-pereviznykiv-prozorosti-taryfiv-na-proyizd-foto/) громади, депутатів, чиновників і перевізників, запустили переговорний процес та утворення [робочої групи](https://mpz.brovary.org/tsina-proyizdu-yakist-perevezen-zapratsyuvala-robocha-grupa/).

На останній із зустрічей, після ознайомлення з розрахунками перевізників, було вирішено, що для нормального функціонування транспорту у місті ціна на проїзд має становити не 3,5 грн, а **4 грн.** Проте і не 5 грн, як казали раніше.

\[caption id="attachment\_68926" align="aligncenter" width="600"\][![](https://mpz.brovary.org/wp-content/uploads/2017/04/zagumennyj.jpg)](https://mpz.brovary.org/wp-content/uploads/2017/04/zagumennyj.jpg) Микола Загуменний\[/caption\]

На сайті Броварської міської ради **7 квітня** [оприлюднено](http://brovary-rada.gov.ua/documents/27040.html) проект регуляторного акту "Про тарифи на проїзд по м. Бровари в автобусних маршрутах загального користування". Розглядатиметься це питання виконавчим комітетом лише **через 30 днів** після оприлюднення, і у найближчі три місяці підняття ціни не очікується.

Пропозиції та зауваження до проекту регуляторного акта приймаються в письмовій формі протягом одного місяця з дати оприлюднення за такими адресами:

- приймальня управління економіки (07400, м. Бровари, вул. Гагаріна 15, кім. 313, тел. 6-29-60);
- Центр надання адміністративних послуг та роботи із зверненнями громадян (07400, м. Бровари, бульвар Незалежності 2, тел. 5-32-47 та вул. Гагаріна 18, кімн. 114, тел. 5-66-16).

На засіданні також було підняте питання щодо пільгового проїзду учнів. Перевізники погодилися надати знижку усім школярам міста Бровари у розмірі **50%**.

_"Це не була вимога міського голови. Рішення є обопільним. За таким принципом працює багато міст України, наприклад, Львів. Перевізники зрозуміли, якщо не спілкуватися з людьми, не йти з ними на компроміс, нічого путнього не виходить"_, - коментує пан Загуменний.

Знижка надається школярам лише за умови пред'явлення учнівського квитка та тільки в період навчання і відвідування позашкільних гуртків та секцій (**з** **7:00 до 20:00**) з понеділка по п'ятницю. У канікулярний період, святкові дні та вихідні учні повинні оплачувати повну ціну. Кошти за перевезення школярів з бюджету відшкодовуватися перевізникам не будуть.

**Фото - Дарина Мізіна**
