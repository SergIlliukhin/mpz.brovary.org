---
title: "Броварські депутати виділили 14 млн БЦРЛ: на безкоштовну першу добу перебування у лікарні"
date: 2017-03-24
author: 
  username: "tkachuk"
  display_name: "Вікторія Ткачук"
categories: 
  - "vlada"
  - "aktsiyi-zahodi"
tags: 
  - "14-mln"
  - "26-sesiya"
  - "bagnyuk"
  - "bezkoshtovnyj-pershyj-den"
  - "brovary"
  - "btsrl"
  - "byudzhet"
  - "byudzhetna-komisiya"
  - "vibir-redaktsiyi"
  - "deputati"
  - "novini"
  - "sesiya"
  - "finansuvannya-likarni"
coverImage: "wp-content/uploads/2017/03/Valentyn-Bagnyuk.jpg"
---

**Питання щодо фінансування БЦРЛ з'ясувалося несподівано вже перед сесією, на останній з комісій - бюджетній. Виділення коштів обговорювали впродовж декількох днів: на двох засіданнях бюджетної комісії та погоджувальній раді. Відсутність чіткого розуміння, на що саме йдуть такі великі кошти, яким чином їх контролювати та чи підуть вони за призначенням, змушували депутатів задавати одні й ті самі питання головному лікарю БЦРЛ Валентину Багнюку. На самій же сесії 23 березня рішення ухвалили вже без бурхливих обговорень, але мінімальною кількістю голосів. Депутати пояснюють свої рішення "за" і "проти" у коментарях для "Маєш право знати".**

**Як проект проходив через бюджетну комісію**

Минулого вівторка, **14 березня,** на розгляд бюджетної комісії був винесений останній [проект](http://brovary-rada.gov.ua/documents/26805.html) порядку денного “Про внесення змін до рішення Броварської міської ради від 22.12.2016 року №457-23-07 «Про бюджет міста на 2017 рік» та додатків 2,3,5,6,7.,”, який містив підпункт щодо надання субвенції на утримання об'єктів спільного користування...» на **17 млн грн** для фінансування БЦРЛ.

Начальниця фінансового управління **Наталія Постернак** повідомила членам комісії, що **17 млн** - це складова двох фінансових інвестицій у лікарню: **3 млн** виділені на зарплату лікарям, а **14 млн** на програму безкоштовного першого дня перебування у стаціонарі.

Причиною виділення **3 мільйонів** стало підвищення мінімальної заробітної плати до **3200 грн**. _“Лікар, який отримував 3400 або 3800, тепер має зарплатню на рівні обслуговуючого персоналу,_ - пояснила Наталія Постернак. - _А іноді ті медсестри, що працюють в нічні зміни чи мають доплату за стаж, взагалі можуть отримувати більше за лікаря. До нас звернулася лікарня, яка прорахувала скільки для цього потрібно коштів. Загальна сума склала приблизно **11 млн**: наших **6 млн**, та **5 млн** від району. Але на сьогоднішний момент ми пропонуємо поки що лише **3 млн**. Чиста сума надбавки після різних відрахувань для кожного лікаря складе приблизно **400-500 грн**”._

\[caption id="attachment\_68155" align="aligncenter" width="600"\]![](https://mpz.brovary.org/wp-content/uploads/2017/03/CAM03206.jpg) Наталія Дмитриченко (БЦРЛ) та Наталія Постернак (фінуправління)\[/caption\]

Ця частина фінансування на всіх комісіях не викликала зауважень у депутатів. Але 14 млн зацікавили більше, тож бюджетна комісія проголосувала розділити ці витрати та винести окремими питаннями на сесію.

Субвенція у **14 мільйонів** на лікарню ретельно обговорювалася на двох бюджетних комісіях та погоджувальній раді. Ініціатором програми, як заявлено, був міський голова **Ігор Сапожко**. Він поставив задачу перед ЦРЛ - прорахувати видатки на безкоштовний перший день перебування хворого у стаціонарі. Після розрахунків була отримана загальна сума в **25 млн**. _“Через те, що БЦРЛ — це об'єкт спільного користування, тому **14 млн** дає місто та **11 млн** повинен забезпечити район. В районі вже була сесія раніше, **5 млн** вони вже виділили”,_ - доповіла очільниця фінансового відділу.

Депутат **Володимир Білоконь** (“Укроп”) висловив пропозицію підтримати лікарів, виділивши їм 3 млн на зарплати, а 14 млн назвав абстракцією. Депутатка **Ірина Веремчук** (“БПП”) виразила загальне занепокоєння питанням контролю та відсутністю чіткого фінансового плану: _“Мені не зрозуміло, як будуть контролюватись 14 млн? Один прийде добу відбуде у лікарні, там йому нададуть і приміщення безкоштовно, і ліки. А інший прийде, йому отакий список дадуть і він з ним піде в аптеку закуповуватись. Далі, я не розумію звідки з'явилася ця сума. А де розрахунок?”_

Після того, як більшість членів комісії погодилась з думкою депутатки, Наталія Постернак надала пропозицію: додатково зібратись по цьому питанню та запросити головного лікаря БЦРЛ **Валентина Багнюка**. Таким чином, розгляд цього питання бюджетна комісія одноголосно перенесла на п'ятницю, **17 березня**.

\[caption id="attachment\_68152" align="aligncenter" width="600"\]![](https://mpz.brovary.org/wp-content/uploads/2017/03/bagnuk_14mln-4.jpg) Володимир Білоконь (справа)\[/caption\]

У п'ятницю, коли приїхав головний доповідач з БЦРЛ, на засіданні комісії не було кворуму, тому повторне засідання призначили на вівторок, **21 березня**. Доповідачами виступали головний лікар **Валентин Багнюк** та секретар з тендерних закупівель **Наталія Дмитриченко**.

\[caption id="attachment\_68151" align="aligncenter" width="600"\]![](https://mpz.brovary.org/wp-content/uploads/2017/03/bagnuk_14mln-3.jpg) Наталія Дмитриченко, Валентин Багнюк доповідають по кошторису\[/caption\]

Напередодні депутатам розіслали документ з розрахунком витрат на охорону здоров'я та видатків на придбання медикаментів у стаціонарі БЦРЛ на 2017 р.

<iframe style="border: 1px solid #CCC; border-width: 1px; margin-bottom: 5px; max-width: 100%;" src="//www.slideshare.net/slideshow/embed_code/key/KyaM2ZhyAgS4Fq" width="668" height="714" frameborder="0" marginwidth="0" marginheight="0" scrolling="no" allowfullscreen="allowfullscreen"></iframe>

Пан Багнюк повідомив, що оскільки, державний бюджет покриває лише **3%** витрат лікарні, було поставлено завдання покрити **100%** витрат у перший день тим хворим, які звернулись у стаціонар, як дитячої, так і дорослої лікарень. При цьому, не прийдеться розділяти: хронічні чи гострі захворювання, прописаний чи ні хворий, з района він чи з міста. Програма включає в себе покриття всіх витрат, починаючи із приймального відділення: рукавичок, вати зі шприцями, матеріалів для здійснення необхідних аналізів (плівки, гелі) та самих аналізів (УЗД, флюораграфія, рентген, ЕКГ), шовних матеріалів, щоб зашити рану, матеріалів для накладання гіпсу; та закінчуючи нейрохірургічною операцією або реанімацією.

На запитання Володимира Білоконя чи працювала вже лікарня в такому режимі, чи є статистичні дані, лікар відповів: за 2 місяці самостійного неповного фінансування центральної лікарні та повного фінансування дитячої лікарні було витрачено приблизно **3,2 млн**.

Депутати намагалися розібратись у наданій статистиці. Загальне нерозуміння висловив **Вадим Мутило** (позафракційний), тому що подані дані щодо відвідувань, звернень та койкомісць були не досить інформативні. _“Тут питання чисто в контролі. Як я проконтролюю ці 297 тисяч 446 ліжко-днів? Я хочу контролювати кількість закуплених ліків”,_ \- зауважив пан Мутило.

Наталія Дмитриченко доповіла, що ці цифри можна буде перевірити по журналах, а також на сайті: _“У кожному відділенні будуть свої стенди з наявністю ліків. Пацієнти будуть бачити це, тому лікар не буде мати права їм відмовити”._

\[caption id="attachment\_68153" align="aligncenter" width="600"\]![](https://mpz.brovary.org/wp-content/uploads/2017/03/bagnuk_budgetna_komissia-12.jpg) Члени комісії намагаються зрозуміти, як їм контролювати витрачання коштів\[/caption\]

Обговорення перейшло в бурхливу суперечку, коли Ірина Веремчук внесла пропозицію відкласти прийняття цього проекту та детально розробити програму. _“Не можна з двох листочків зрозуміти як витрачаються 14 млн”,_ - сказала вона. На що пан Багнюк зреагував: _”Мені проще всього сказати зараз мешканцям Броварів: міська рада відмовилася, районна рада дала, йдіть в аптеку”._ 

Між членами комісії та головним лікарем виникла сильна суперечка, пан Багнюк нервував, вставав і виходив. Депутати висловлювали бажання підтримати проект, але при цьому хотіли зрозуміти: як їм контролювати процес витрачання коштів. Була озвучена пропозиція - виділити кошти на перше півріччя, щоб мати змогу проаналізувати отриману за цей період статистику. В свою чергу пан Багнюк заперечив, що це додаткові часові та людські витрати для тих, хто замовляє в Прозорро. На що депутати зауважили, що управління ЖКГ та освіти проводять такі закупівлі кожен день, а члени комісії можуть виділити кошти для оплати праці спеціаліста по закупівлях.

Представники лікарні повідомили, що проводять закупівлю раз в місяць, але укладають угоду на рік, де фіксують ціни. Через що їм не вигідно отримувати кошти тільки на півріччя. _“Коли лікарня складає кошторис, то подає його в казначейство. Далі, заключає необхідні угоди на всю суму. Це надає економію як людських ресурсів, так і економію у вартості, бо вона стає незмінною весь рік. А ми, управління фінансів, вносимо зміни у бюджет”,_ - додала Наталія Постернак.

**Лідія Сенько** (“Єдність”) запропонувала надати перелік ліків та препаратів, які можна закупити на виділену суму. Наталія Дмитріченко погодилась надати депутатам на погоджувальну раду цей перелік, що включає 239 найменувань лікарських засобів, 55 розчинів, перев'язувальні матеріали, лаборатні реактиви, а також перелік із 77 діагнозів (нозологій), які будуть покриватися цією програмою. Після чого бюджетна комісія одноголосно підтримала цей проект рішення та зобов'язала БЦРЛ щоквартально звітуватись.

<iframe style="border: 1px solid #CCC; border-width: 1px; margin-bottom: 5px; max-width: 100%;" src="//www.slideshare.net/slideshow/embed_code/key/1RMpUhGDarb2WS" width="668" height="714" frameborder="0" marginwidth="0" marginheight="0" scrolling="no" allowfullscreen="allowfullscreen"></iframe>

<iframe src="https://docs.google.com/spreadsheets/d/1DcyXupZpyKLrxJ5l_c8NE95B7jWNC4kwgO0JXUyfsKM/pubhtml?widget=true&amp;headers=false" width="800" height="650"></iframe>

**Погоджувальна рада пропустила проект на сесію**

На погоджувальній раді у четвер, **22 березня,** депутати спочатку запропонували винести це питання на позачергову сесію, тому що ні у членів бюджетної комісії напередодні, ні у голів фракцій на погоджувальній раді не було часу на вивчення кошторису, наданого БЦРЛ. Однак, міський голова Ігор Сапожко не підтримав це рішення, аргументуючи необхідністю вже зараз користуватися цією програмою та раніше виділеними 5 млн від району.

Як і у членів бюджетної комісії, у решти депутатів з'явилося питання контролю за витраченими коштами. Міський голова пояснив, що будуть виконуватися періодичні перевірки в телефонному режимі хворих, чиї персональні дані (мобільний телефон) вказані на карточці: чи отримали вони безкоштовні ліки. А також будуть зверення громадян на спеціальну гарячу лінію та періодичні перевірки членами гуманітарної комісії відділень лікарні.

Депутатка **Людмила Кулініч** (“Самопоміч”) запропонувала підтримати ініціативу щодо інформаційної кампанії: _“Потрібно цю інформацію розповсюдити для представників первинної медицини, щоб це йшло ще від терапевтів, які дають направлення на лікування в стаціонар. Щоб люди знали про цю можливість не тільки, коли вони вже хворі потрапляють в лікарню, а попередньо були обізнані про свої права”._

Головний лікар Валентин Багнюк нагадав, що ті люди, які не будуть мати направлення від сімейного лікаря, цією програмою не зможуть скористатись. _“У відділення пульмонології та ЛОР за минулий рік госпіталізація за самозверенням без направлення склала 75%, а у кардиологію 52%. Люди, коли їм потрібен лікарняний, йдуть у первинну медицину, а коли лікування, вони одразу йдуть у відділення. Треба чітко роз'ясняти, що спочатку треба йти до сімейного лікаря”,_ - зазначив Валентин Багнюк.

Міський голова запропонував підтримати цей проект, погоджувальна рада проголосувала за.

**Сесія: 19 голосів "за"**

У четвер, **23 березня,** на засіданні черговій 26-ї сесії єдиним, хто виступив по цьому проекту рішення, був депутат Вадим Мутило. Він зазначив, що документи були надані БЦРЛ, вони вивчені та влаштовують депутата. Рішення було швидко прийнято **19** голосами (фракції "Єдність", "РПЛ", "Батьківщина", депутат Володимир Опалько з "БПП" та позафракційний депутат Вадим Мутило), **9** депутатів утримались (фракції "Демальянс", "Самопоміч" та "Свобода"), **7** не голосувало, в тому числі присутні члени фракції "БПП" (окрім депутата Опалька).

\[caption id="attachment\_68154" align="aligncenter" width="600"\]![](https://mpz.brovary.org/wp-content/uploads/2017/03/CAM03204.jpg) Вадим Мутило згоден віддати свій голос на фінансування лікарні\[/caption\]

\[caption id="attachment\_68156" align="aligncenter" width="600"\]![](https://mpz.brovary.org/wp-content/uploads/2017/03/vote.jpg) Результати голосування за виділення лікарні 14 млн\[/caption\]

**Депутатські думки "за" і "проти"**

Депутат **Сергій Іллюхін** (“Демальянс”), член бюджетної комісії, після того як його фракція у повному складі утрималась від підтримки цього проекту рішення, пояснив це відсутністю якісно розробленої та обгрунтованої програми: _”В тому-то й справа, що немає жодної програми, яка б описувала порядок надання безкоштовних послуг: хто, коли, за яких умов, при яких хворобах (гострих, хронічних), які послуги та ліки будуть безкоштовні, немає нічого - є лише орієнтовний перелік ліків, які планує закупити лікарня. Ідея непогана, але спочатку потрібно розробити програму, а вже потім звертатись до депутатів за грошима"._

\[caption id="attachment\_66219" align="aligncenter" width="600"\][![](https://mpz.brovary.org/wp-content/uploads/2017/02/Segrij-Illyuhin-2.jpg)](https://mpz.brovary.org/wp-content/uploads/2017/02/Segrij-Illyuhin-2.jpg) Сергій Іллюхін\[/caption\]

_"Наша фракція не готова підтримувати виділення такої значної суми без конкретного опису програми та без узгодженого механізму контролю за використанням цих коштів._ _На мою думку, фінансування медицини повинно відбуватися за принципом "гроші ходять за пацієнтом": по кожному пацієнту має бути відомо, які послуги та ліки йому були надані безкоштовно, на яких підставах, а вже потім ці видатки лікарні мають компенсуватися з міського бюджету. Наразі відсутня будь-яка можливість реального контролю за ліками та послугами, наданими пацієнту та оплаченими з міського бюджету”,_ - вважає депутат Іллюхін.

\[caption id="attachment\_68175" align="aligncenter" width="600"\][![](https://mpz.brovary.org/wp-content/uploads/2017/03/Volodymyr-Opalko-1.jpg)](https://mpz.brovary.org/wp-content/uploads/2017/03/Volodymyr-Opalko-1.jpg) Володимир Опалько\[/caption\]

У свою чергу депутат **Володимир Опалько** ("БПП") пояснив своє рішення так: _"Особисто я разів 20 за минулий рік побував у лікарні і вона справила на мене гнітюче враження. Держава відмовилась у своїх зобов'язаннях щодо фінансуванні і переклала їх на нас. Ми повинні ці кошти, що в нас є залишки там, перевиконання бюджету, розподіляти. Я вже давно ставив питання фінансування саме лікарні, бо первинна медицина у нас обласкана Сапожко, там і ремонти приміщень, і комп'ютеризація, I-Brovary. Але як ми хочемо контролювати ліки, якщо їх немає. Я згоден, що важко проконтролювати ці кошти, важко відучити чиновників не красти кошти та ліки. Але для цього є компетенті органи, які можуть це проконтролювати. Особисто я беру на себе зобов'язання дізнатися про комп'ютерну програму, в якій все це буде фіксуватися, про неї говорив Валентин Багнюк. І якщо її ще немає, то посприяти її появі. Щодо голосування, то на початок сесії у фракції не було спільної загальної думки: як саме голосувати за цю програму, були висловлені різні думки. За фінансування лікарні виступав я та Євгеній Гредунов, якого не було на сесії"._

**Фото - автора та "МПЗ"**
