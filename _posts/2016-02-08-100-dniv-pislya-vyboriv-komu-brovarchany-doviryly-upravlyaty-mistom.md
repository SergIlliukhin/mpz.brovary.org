---
title: "100 днів після виборів: кому броварчани довірили управляти містом"
date: 2016-02-08
categories: 
  - "rozsliduvannya"
  - "vlada"
tags: 
  - "yednist"
  - "batkivshhina"
  - "brovary"
  - "brovarska-miska-rada"
  - "vibir-redaktsiyi"
  - "demalyans"
  - "deputat"
  - "deputati"
  - "miskrada"
  - "novini"
  - "radikalna-partiya"
  - "samopomich"
  - "svoboda"
  - "solidarnist"
  - "ukrop"
---

**100 днів тому броварчани обрали новий склад міської ради. Виборці довірили [36 депутатам](http://www.cvk.gov.ua/pls/vm2015/PVM057?PID112=30&PID102=1554&PF7691=1554&PT001F01=100&rej=0&pt00_t001f01=100) представляти громаду та ухвалювали рішення від її імені. «Маєш право знати» проаналізувало, хто ж ці 36 обранців, чи дійсно вони відображають суспільний зріз нашого суспільства, який у них середній вік, яку мають освіту та фах та яку політичну позицію займають.**

**Найстарший депутат – в «Єдності», наймолодший – в «ДемАльянсі»**

«Середній арифметичний» вік депутата Броварської міської ради – **42,8 роки**. Це майже повністю збігається з «середнім віком» депутата попередньої каденції: тоді ця цифра [становила](https://mpz.brovary.org/sotsialno-demografichniy-portret-deputata-brovarskoyi-miskradi/) 42,5 років.

Найстарша депутатка – _**Тетяна Тоцька**_, обрана від партії «Єдність», їй 63 роки. Та й загалом це найстарша фракція у міськраді: середній вік її членів – **54,5** **років**.

На другому місці по «старшинству» йдуть фракції «Укропу» (середній вік – **48** **років**) та «Солідарність» (середній вік - **47 років**). Наймолодша у партії Порошенка Ірина Веремчук (34 роки), найстарша – Галина Негода (62 роки).

Двадцятирічні депутати є лише у трьох фракціях – «Самопомочі» (Максим Семенов – 26 років), «Свободі» (Сергій Бойко – 23 роки) та «ДемАльянсі» (_**Олег Берестовий**_ – 21 рік). Останній є наймолодшим у міській раді, як власне і його фракція загалом (середній вік – **30** **років**).

**Лише чверть депутатів – жінки**

Серед 32 депутатів міськради VII скликання – лише 9 жінок, що складає 28% від загального складу. Щоправда, у минулій каденції їх [було ще менше](https://mpz.brovary.org/sotsialno-demografichniy-portret-deputata-brovarskoyi-miskradi/) – 5 з 42 (12%).

Найбільше жінок – у фракції «Єдності»: їх тут навіть більше ніж чоловіків (4 з 6). Двоє депутаток має фракція «Солідарність», по одній жінці – у «Самопомочі», «ДемАльянсі» та в «Радикалів».

Суто чоловічими командами зайшли у міську ради «Батьківщина», «Укроп» та «Свобода».

**86 % депутатів мають вищу освіту**

Вищу освіту мають 31 з 36 депутатів. У 5 партій з 8 – всі обранці мають дипломи ВНЗ: «Батьківщина», «Радикальна партія», «Самопоміч», «Єдність» та «Укроп».

У «Солідарності» двоє депутатів мають «загальну середню освіту» - Леонід Черепейник та Сергій Батюк. У «Свободі» також двоє обранців без вищої освіти: голова фракції Олег Шевчук має професійно-технічну освіту, 23-річний Сергій Бойко – загальну середню. У «ДемАльянсі» студент Олег Берестовий здобуває нині фах в Київському національному університеті ім. Тараса Шевченка.

**2/3 депутатів – безпартійні**

Лише 12 депутатів міськради є членами партій, від яких їх було обрано. Решта у графі партійність зазначили «безпартійний». Жодного офіційного прихильника політичної ідеології немає серед депутатів фракції «Солідарності», «Єдності» та «Самопомочі».

Всі обранці є членами партій, з якими йшли на виборах, лише у «Свободі» та «Радикальній партії». У «Батьківщині» партійні троє з чотирьох (безпартійний – Вадим Мутило), у «ДемАльянсі» двоє з трьох – партійні (безпартійний – Андрій Саук). З депутатів «Укропу» членом партії є лише перший номер списку Петро Бабич.

**Спеціалісти, бюджетники, нацгвардієць, ОСББшник**

Та найцікавішим предметом нашого аналізу став рід занять броварських обранців, які зайняли 36 місць у раді та тепер ухвалюють суспільно важливі для міста рішення.

Журналісти, економісти, бухгалтери, медики, директори шкіл та садочків, ливарники, інженери, тренери, менеджери з продажу. Шість працівників бюджетної сфери, шість найманих спеціалістів.

Лідером по кількості «бюджетників» у фракції є партія «Єдність»: тут і директорка школи №2 _**Оксана Мельник**_, і завідуюча амбулаторією _**Людмила Темченко**_, і начальник управління Пенсійного фонду _**Лідія Сенько**_, і завідуюча садочком «Ялинка» _**Тетяна Тоцька**_.

По одному «бюджетнику» мають і фракції «Солідарності» (директор центр реабілітації дітей-інвалідів _**Валерій Іваненко**_) та «Батьківщина» (тренер ДЮСШ _**Сергій Бельський**_).

Є серед депутатів Броварської міськради і Нацгвардієць – командир взводу роти оперативного призначення _**Вадим Мутило**_.

Єдиний керівник ОСББ у міськраді – **_Андрій Сау_к** з «ДемАльянсу».

**Половина депутатів – підприємці, майже третина - управлінці**

І все ж половину від загального складу міськради становлять підприємці – ФОПи, власники середнього та крупного бізнесу. Загалом таких 19 з 36.

Є навіть три партії, від яких до міської ради пройшли виключно бізнесмени – це «Самопоміч» (5 депутатів-підприємців), «Укроп» (3 депутата-підприємця) та «Радикальна партія» (2 депутата-підприємця).

У «Солідарності» бізнесом займається половина фракції: гендиректор ТОВ «Талісман ЛТД» _**Євгеній Гредунов**_, гендиректор ТОВ «Бровари-Вторма» **_Леонід Черепейник_** та ФОПи _**Юрій Чередник**_ і _**Сергій Батюк**_.

Також у цій фракції єдиний у міськраді пенсіонер – _**Галина Негода**_, яка присвятила своє життя роботі в освіті.

Двоє з 36 депутатів є офіційно безробітними – _**Володимир Опалько**_ з «Солідарності» та _**Сергій Бойко**_ зі «Свободи».

Водночас аж 10 обранців, що складає майже третину, є керівниками підприємств: - уже згадані вище двоє депутатів з «Солідарності», двоє обранців «Самопомочі» _**Андрій Василенко**_ (директор ДП «Зееландія») та _**Володимир Чаюн**_ (голова правління ПАТ «Софія»), троє з «Укропу» _**Петро Бабич**_ (директор ТОВ «Квінта»), _**Микола Зінченко**_ (директор ПП «Маяк»), **Володимир Білокінь** (директор ТОВ «Автопас-К»), а також _**Олексій Здоровець**_ (директор ТОВ «Техно-Лайф») зі «Свободи», _**Олександр Резнік**_ (директор ТОВ «Лен Буд») з «Батьківщини» та _**Володимир Оксютенко**_ (директор ТОВ «Гонта-Сервіс») з «Єдності».

> Як бачимо, типовий депутат цієї каденції виглядає наступним чином: це чоловік, підприємець, дуже ймовірно – керівник, вік – 42 роки, безпартійний, з вищою освітою.

У наступному нашому аналітичному матеріалі ми плануємо проаналізувати майновий стан депутатів, декларації яких наразі оприлюднюються у місцевих ЗМІ. І тоді порівняємо – наскільки успішними є нинішні депутати, наскільки прозоро та відкрито декларують своє майно та доходи, та спробуємо зробити висновки – чи зможе нова команда депутатів привести наше місто до успіху та добробуту.
