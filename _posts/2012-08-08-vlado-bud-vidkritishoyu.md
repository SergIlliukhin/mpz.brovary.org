---
title: "Владо, будь відкритішою!"
date: 2012-08-08
author: 
  username: "serzhov"
  display_name: "Сергій Севрук"
categories: 
  - "kolonka-avtora"
tags: 
  - "informatsiyni-zapiti"
  - "brovary"
  - "vidkritist"
  - "zapit"
  - "miska-vlada"
  - "upravlinnya-ekonomiki"
coverImage: "wp-content/uploads/2012/08/ZV_Stop.jpg"
---

[![](https://mpz.brovary.org/wp-content/uploads/2012/08/ZV_Stop1.jpg)](https://mpz.brovary.org/wp-content/uploads/2012/08/ZV_Stop1.jpg)Я як громадянин не перший і, напевно, далеко не останній, кому доводиться зіштовхуватися із «закритістю» та «втаємниченістю» влади. Влада як двостулкова ракушка – чим ближче до неї намагаєшся наблизитися, тим більше вона закривається, намагаючись інстинктивно приховати інформацію. Часто така незрозуміла «закритість» виглядає, принаймні, дивною. Будь-яке, навіть найневинніше питання до влади викликає в останньої паніку і відчуття підступу зі сторони.

Нещодавно на електронну скриньку «Маєш право знати» надійшов лист від розгніваного броварчанина щодо розпорядку роботи та графіку руху міських таксомоторних маршрутів. Власне, гнів був викликаний тим, що потенційні пасажири таксомоторного маршруту № 3 більше години марно чекали приїзду «маршрутки».

Щоб розібратись у ситуації, я звернувся до Броварської міськради з проханням надати розклад руху та кількість одиниць рухомого складу броварських внутрішньоміських таксомоторних маршрутів. Але все виявилось не так просто, як здається: я отримав відповідь, в якій мені повідомили, що в місті Бровари не працюють внутрішньоміські таксомоторні маршрути, а перевезення пасажирів здійснюється автобусами загального користування.

[![](https://mpz.brovary.org/wp-content/uploads/2012/08/img0191.jpg)](https://mpz.brovary.org/wp-content/uploads/2012/08/img0191.jpg)[![](https://mpz.brovary.org/wp-content/uploads/2012/08/img0201.jpg)](https://mpz.brovary.org/wp-content/uploads/2012/08/img0201.jpg)

Здавалося б, зрозуміле питання і мала б бути ще зрозуміліша відповідь, але конкретної відповіді я так і не отримав. Припустимо, маршрути дійсно називаються не таксомоторними, але з відповіді на запит зрозуміло, що в управлінні економіки зрозуміли, що я мав на увазі та що відповідно запитував, проте замість відповіді по суті, вони відправили мене на офіційний веб-сайт Броварської міської ради, на якому буцімто міститься запитувана мною інформація.

Проблемою є те, що керівники структурних підрозділів органів влади уникають спілкування з журналістами, державні установи вкрай неохоче надають інформацію, а якщо й надають, то часто неповну або недостовірну «відписку». У результаті такої «відкритості» інколи доводиться спиратися на інформацію, отриману в ході неформальних розмов із нижчими за рангом посадовими особами. Особливо складно, звісно, добувати інформацію, що стосується земельних ділянок і комунального майна.

Зрештою, така «закритість» чиновників наводить на певні думки та може мати кілька причин.

**Інстинкт радянської епохи**

Глибоко вкорінений ген «закритості» українського чиновника дістався у спадок від радянського тоталітарного минулого, коли протягом десятиріч практично вся державна діяльність була засекреченою, а намагання дістати інформацію і розповсюджувати її трактувалося як антидержавна діяльність. Втім, радянська влада ховала свої злочини, розвал економіки, власні доходи, пільги і привілеї тощо. Це сумне придане залишається і в незалежній Україні.

**Відчуття власної неефективності**

Влада потребує таємності, щоб приховати власну неефективність і недолугість. Тому «відкритість» влади, оприлюднення інформації про те, що саме і як вона засекречує, є завжди актуальним питанням, лакмусовим папірцем, що свідчить про її реальну діяльність.

**Особисте збагачення**

«Закритість» влади може означати та зазвичай є одним із засобів здійснення корупційних дій – приховування інформації, яка розкриває «дерибан» державних та комунальних коштів. Часто саме такій інформації незаконно присвоюють грифи "з обмеженим доступом".

Хотілося б побажати владі більшої відкритості, адже імітація публічності та демократичності сьогодні може обдурити лише дуже наївних людей. Більшість українських громадян добре розуміє, кому насправді має належати влада в державі. А таке розуміння – одна із передумов змін в бік справжньої цивілізованості та демократичності. От тільки питання: як скоро настануть ці зміни і чи не виявиться згодом нова генерація публічних діячів «гідними» вихованцями своїх попередників?
