---
title: "Громадська рада при освіті проголосувала за \"стабільність та добробут\""
date: 2016-03-04
categories: 
  - "hromada"
  - "aktsiyi-zahodi"
tags: 
  - "brovary"
  - "gromadska-rada-pri-upravlinni-osviti"
  - "konkurs"
  - "melnik"
  - "nachalnyk-upravlinnya-osvity"
  - "novini"
---

**На позачергове засідання Громадської ради 3 лютого презентувати себе прийшли троє з п'яти претендентів на посаду начальника управління освіти Броварської міської ради. Як повідомила присутня на засіданні пані Виноградова, одна з кандидаток, Поліщук Людмила Віталіївна зняла свою кандидатуру та забрала документи, мотивуючи своє рішення невідповідністю обсягів роботи та оплати праці. Був запрошений, але не з'явився Івченко Олег Олексійович, який за словами голови ГР Ігоря Романенка, подав документи не лише до броварського управління освіти, а й до управління Державного агентства рибного господарства України у Черкаській області та Антикорупційного комітету.**

Треба зазначити, що публікою на засіданні здебільшого були освітяни: працівники шкіл, директори, представники управління освіти, а також - депутати та журналісти. Великої кількості батьків, які були б стурбовані, а хто ж саме буде невдовзі керувати броварською освітою, помічено не було.

![Громадська рада (4)](https://mpz.brovary.org/wp-content/uploads/2016/03/Gromadska-rada-4.jpg)

Першою виступила **Олександра Олексієнко** (1967 р.н., освіта педагогічна, Великодимерський СЗО НВК). Не на всі питання претендентка змогла відповісти, інколи нагадуючи ученицю, що не вивчила урок, зокрема не змогла чітко окреслити "5 кроків на майбутній посаді" або визначити "3 найболючіші проблеми броварської освіти". Такі питання зокрема лунали від присутніх представників депутатського корпусу, а саме "демальянсівців" **Олега Берестового** та **Аліни Дяченко**. А от на популярне питання, яке задавали, мабуть, кожному з кандидатів "Збір коштів у навчальних закладах", пані Олексієнко відповіла, що вважає найкращим виходом створення батьківської піклувальної ради при школі та офіційно зареєстрований благодійний фонд. Позаяк Олександра Миколаївна працює тривалий час у Броварському районі, то їй було трохи складно відповідати на питання, що були пов'язані саме з реаліями освіти міста Бровари. Забігаючи наперед, можна сказати, що презентація пані Олексієнко, мабуть, не справила враження на членів Громадської ради, адже при голосуванні вона не отримала жодного голосу на свою користь.

\[caption id="attachment\_52853" align="aligncenter" width="600"\]![Громадська рада (16)](https://mpz.brovary.org/wp-content/uploads/2016/03/Gromadska-rada-16.jpg) Олександра Олексієнко\[/caption\]

Другою себе презентувала **Любов Чорномаз** (35 років, вчитель іноземної мови, ЗОШ №2 м.Бровари). Як зазначила кандидатка, вона не має досвіду керівної роботи, проте окрім філологічної, має другу відповідну освіту - "управління навчальним закладом" і велике бажання змін. Також молода вчителька повідомила, що в школі працювала 9 років, зараз знаходиться в декреті, а її дитині 6 місяців. Претендентка багато говорила про реформи, інновації, розвиток і європейське спрямування української освіти, а також натякнула, що вже має деякі задуми щодо реформування освіти в Броварах, проте наразі їх не оголошувала. _"Децентралізація і більше повноважень навчальним закладам,_ - продовжувала кандидатка. - _Другий крок - це прозорість і доступ до інформації"_. Серед пріоритетів Любов Леонідівна також зазначила знання іноземних мов, а ще - залученість батьків і дітей, учнівського самоврядування до вирішення проблем шкіл. На питання Ольги Романенко щодо показників ефективності навчальних закладів пані Чорномаз відповіла: досягнення дітей, наповненість закладу, педагогічний склад, матеріально-технічна база. Загалом претендентка змогла дати відповіді не на всі питання присутніх, проте виступала досить впевнено.

\[caption id="attachment\_52854" align="aligncenter" width="600"\]![Громадська рада (17)](https://mpz.brovary.org/wp-content/uploads/2016/03/Gromadska-rada-17.jpg) Любов Чорномаз\[/caption\]

Останньою слово взяла **Оксана Мельник** (1967 р.н, освіта педагогічна та юридична, директор ЗОШ №2, депутат міськради, фракція "Єдність"), і не просто слово - промова пані Мельник супроводжувалася відеорядом: біографія, школа, педагогічний колектив, діти. Серед своїх досягнень Оксана Миколаївна зазначила значне поліпшення матеріально-технічної бази школи, а також велику кількість "знаних випускників" (міністрів, депутатів та директорів).

![Громадська рада (5)](https://mpz.brovary.org/wp-content/uploads/2016/03/Gromadska-rada-5.jpg)

Кандидатка розповіла про свій вагомий досвід, про участь у конференціях та семінарах, про організацію навчального процесу в школі, про досягнення учнів ЗОШ №2, про конкурси і фестивалі, про нагороди і грамоти, і таке інше. _"Родинний затишок у закладі..._ - проникливим голосом читала Оксана Миколаївна. - _Наша школа намагається стати для кожної дитини осередком становлення громадянина України та високоінтелектуальної всебічно розвиненої особистості. Виховання чуйності та милосердя немає у шкільній програмі, але саме ці якості ми прищеплюємо своїм вихованцям. Мене переповнює гордість за мій заклад, за мій колектив, за мою шкільну родину..."_. Зрештою презентації себе через своє досягнення - школу - кандидатка присвятила 90% часу, мовляв, мої справи скажуть краще за мене, і лише наостанок перейшла до стратегії розвитку освіти в місті.

![Громадська рада (19)](https://mpz.brovary.org/wp-content/uploads/2016/03/Gromadska-rada-19.jpg)

Претендентка відповіла на багато запитань батьків і депутатів. Зокрема постало питання, як визначити, поганий чи хороший вчитель і як батьки можуть відкрито висловлювати своє судження про вчителів. Пані Мельник зазначила, що вона проти відкритого обговорення вчителів в інтернеті з морально-етичної точки зору, мовляв, це знищує авторитет викладача. Один з батьків згадав про досвід американських ВУЗІв, де наприкінці семестру учні анонімно оцінюють вчителя. _"У нас не така зарплата і не така свідомість"_, - констатувала Оксана Миколаївна.

<iframe src="https://www.youtube.com/embed/SQZmHd4RJig" width="560" height="315" frameborder="0" allowfullscreen="allowfullscreen"></iframe>

Як і на [одному з минулих засідань Громради](https://mpz.brovary.org/borotba-novogo-starogo-v-konkursi-na-golovnogo-osvityanyna-brovariv/) виступила депутатка Аліна Дяченко, звинувачуючи пані Мельник у співпраці з Партією Регіонів. _"Ви тут говорили про чесність,_ - сказала Аліна Олексіївна, - _то поясніть, навіщо ви балотувалися від однієї партії, а вступили у фракцію іншої партії"._ З огляду на бурхливу реакцію зали, не всі вважали це особливою проблемою: _"Чи ви не розумієте, що такі були часи, якщо ти не вступив в Партію Регіонів, тебе знімали з посади? І взагалі, це не має стосунку до конкурсу"._ Сама ж кандидатка відповіла, що їй потрібно було годувати дитину і вона не хотіла втратити роботу.

![07D_3123](https://mpz.brovary.org/wp-content/uploads/2016/03/07D_3123.jpg)

Після виступу усіх кандидаток право дорадчого голосу використала представниця управління освіти, віддавши його за Оксану Мельник. Як зазначила пані **Музика**, це як її особиста думка, так і думка усього управління освіти.

![Громадська рада (27)](https://mpz.brovary.org/wp-content/uploads/2016/03/Gromadska-rada-27.jpg)

Члени Громадської ради почали процедуру таємного голосування. З повного складу (15 осіб) на засіданні було присутні 12, з них три особи було прийнято в члени ради на початку засідання, а саме: представники батьківських комітетів ЗОШ №№ 3 і 10, а також ДЮСК "Хортинг Бровари". Аби кандидат на посаду начальника управління освіти міг отримати позитивний висновок на свою користь від Громадської ради, закон вимагає набрати 51% підтримки, зазначив перед голосуванням Голова ГР, або в даному випадку - 8 голосів.

![Громадська рада (25)](https://mpz.brovary.org/wp-content/uploads/2016/03/Gromadska-rada-25.jpg)

За результатами голосування, Оксана Мельник отримала **6 голосів**, Любов Чорномаз - **1 голос**, Олександра Олексієнко - **0 голосів**, також **п'ятеро** членів Громадської ради проголосували "не підтримую жодного кандидата". Отже, активісти не можуть нікого рекомендувати комісії, яка обиратиме начальника управління. Проте пані Виноградова висловила думку, що комісія розгляне протокол засідання Громради і прийме до уваги процентне співвідношення відданих голосів.

![Громадська рада (26)](https://mpz.brovary.org/wp-content/uploads/2016/03/Gromadska-rada-26.jpg)

Можна по-різному трактувати результати волевиявлення членів ГР. З одного боку, пані Мельник набрала найбільше голосів, вочевидь, батьків переконав авторитет директорки і імідж "міцної господарниці", а членство у Партії Регіонів - навпаки, не збентежило. З іншого боку, майже стільки ж голосів було віддано "проти всіх", що свідчить про те, що ніхто з кандидатів не вразив активістів. Проте обирати когось таки буде потрібно і вже зовсім скоро...

**Фото - Світлана Яцив, відео - ВідеоПрозорість Бровари**
