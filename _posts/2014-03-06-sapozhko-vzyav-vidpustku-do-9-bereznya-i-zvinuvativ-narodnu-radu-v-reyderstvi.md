---
title: "Сапожко взяв відпустку до 9 березня і написав статтю в \"Браму\""
date: 2014-03-06
tags: 
  - "brovarska-miska-rada"
  - "brovarska-narodna-rada"
  - "brovarska-panorama"
  - "vidpustka"
  - "vibir-redaktsiyi"
  - "miska-rada"
  - "novini"
  - "sapozhko"
---

**[![Сапожко2](https://mpz.brovary.org/wp-content/uploads/2013/02/Sapozhko2.jpg)](https://mpz.brovary.org/wp-content/uploads/2013/02/Sapozhko2.jpg)Ігор Сапожко - у відпустці. Міський голова в непростий для Броварів час не з'явився на чергове засідання сесії 27 лютого, а вже 28-го, у п'ятницю, пішов у відпустку - на один день.  Після вихідних мер вирішив не виходити на роботу ще майже тиждень - з 3 по 8 березня. Обидві відпустки - за власний рахунок. Відтак, появи Сапожка слід очікувати, ймовірно, на офіційних заходах, приурочених до 200-річчя з Дня народження Тараса Шевченка.** 

Як відомо, [27 лютого мала відбутись чергова сесія міської ради](https://mpz.brovary.org/sapozhko-dosi-ne-napisav-zayavi-pro-vidstavku-narodna-rada-viznachilas-iz-svoyim-kandidatom-na-posadu-sekretarya-miskradi/), однак Ігор Сапожко та більшість депутатів проігнорували засідання. Чому мер не прийшов на роботу, намагались з'ясувати опозиційні депутати, направивши до виконкому офіційний запит. Відповідь на нього опинилась у розпорядження редакції "МПЗ". У документі зазначається, що Сапожко "не був відсутній на роботі" 26 та 27 лютого. Де був присутній міський голова Броварів не повідомляється.

[![Відповідь про 26-28 лютого](https://mpz.brovary.org/wp-content/uploads/2014/03/Vidpovid-pro-26-28-lyutogo.jpg)](https://mpz.brovary.org/wp-content/uploads/2014/03/Vidpovid-pro-26-28-lyutogo.jpg)

Також "МПЗ"  володіє копіями розпоряджень, де мер відправляє у відпустку сам себе. Функції міського голови на час своєї відсутності Сапожко доручив виконувати заступнику Василю Андрєєву.

[![Розпорядження про відпустку 28 лютого](https://mpz.brovary.org/wp-content/uploads/2014/03/Rozporyadzhennya-pro-vidpustku-28-lyutogo.jpg)](https://mpz.brovary.org/wp-content/uploads/2014/03/Rozporyadzhennya-pro-vidpustku-28-lyutogo.jpg)

[![Розпорядження про відпустку 3-8 березня](https://mpz.brovary.org/wp-content/uploads/2014/03/Rozporyadzhennya-pro-vidpustku-3-8-bereznya.jpg)](https://mpz.brovary.org/wp-content/uploads/2014/03/Rozporyadzhennya-pro-vidpustku-3-8-bereznya.jpg)

Слід зазначити, що 6 березня після тривалої паузи знову "заговорила" комунальна газета "Броварська панорама". В номері на першій шпальті опубліковано велику статтю авторства Сапожка, де він звинувачує преставників Народної Ради в захопленні адмінбудівель, триманні заручників, блокуванні роботи міськради з метою "зробити рейдерський захват влади в місті".

[![стаття Сапожко](https://mpz.brovary.org/wp-content/uploads/2014/03/stattya-Sapozhko.jpg)](https://mpz.brovary.org/wp-content/uploads/2014/03/stattya-Sapozhko.jpg)

Також міський голова пише, що представники Народної Ради, нібито, погрожують йому фізичною розправою, підпалом машини та будинку. Про те, чи звертався міський голова з заявою до міліції не зазначається. Однак 3 березня громадські активісти помітили у виконкомі Сапожка в супроводі озброєної охорони. Сек'юріті мера представились членами Варти Майдану.

В тій же статті Сапожко виправдовується перед броварчанами за співпрацю "зі злочинним режимом", мовляв, в опозиції до влади Януковича неможливо було б побудувати поліклініку, відремонтувати "Купаву" тощо.

Нагадуємо, що відремонтований за бюджетні кошти басейн так і не запрацював. Після ремонту, що тривав 7 років,"Купаву"  [відкрили на 1 день у січні ще за прем'єрства Азарова](https://mpz.brovary.org/baseyn-kupava-u-brovarah-vidkrili-na-odin-den-dlya-azarova-ta-obranih-zmi/). Екс-очільник уряду особисто був на відкритті. Після того басейн закрили на невизначений термін. Директором "Купави", як відомо, є дружина міського депутата-регіонала Сергія Федоренка - Тетяна Федоренко.

Наприкінці публікації, Сапожко зазначив, що не слід "починати нову сторінку історії \[...\] з навішування ярликів", вочевидь, маючи на увазі те, що його звинувачують у причетності до режиму Януковича. Також міський голова попросив підтримки в громади.
