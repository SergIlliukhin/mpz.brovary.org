---
title: "Новий прокурор обіцяє «поставити жирну крапку» у справі про зниклі печатки ДВК - ВІДЕО"
date: 2014-10-06
author: 
  username: "pravoZnaty"
  display_name: "Маєш право знати"
categories: 
  - "video"
tags: 
  - "brovary"
  - "videoreportazh"
  - "vibir-redaktsiyi"
  - "vibori"
  - "vibori-2014"
  - "dideskul"
  - "zniknennya-pechatok-dvk"
  - "kandidat-u-narodni-deputati"
  - "novini"
  - "okrug-97"
  - "pavlo-rizanenko"
  - "parlamentski-vibori-2014"
  - "prokuratura"
  - "rizanenko"
  - "reyestratsiya-kandidativ"
  - "roman-olefirenko"
  - "skochko"
  - "tsvk"
  - "tsentralna-viborcha-komisiya"
coverImage: "wp-content/uploads/2014/10/10723576_854944414550565_1975187303_n-1.jpg"
---

**Нещодавно призначений броварський міськрайонний прокурор Роман Олефіренко повідомив, що за фактом зникнення усіх 136 печаток виборчих комісій у Броварах та по всьому округу №97 відкрито кримінальне провадження. Про це він заявив під час круглого столу за участі новопризначених прокурора та начальника броварської міліції та громадськості Броварів і району.**

У своїй вступній промові прокурор Олефіренко сам підняв [резонансне питання зникнення печаток ДВК.](https://mpz.brovary.org/u-viborchomu-okruzi-97-znikli-vsi-pechatki-dvk-chlen-okruzhnoyi-viborchoyi-komisiyi/) Він повідомив, що за результатами [звернення народного депутата України Павла Різаненка](https://mpz.brovary.org/u-novogo-prokurora-brovariv-vimagayut-znayti-ta-pokarati-vinnih-za-znikli-pechatki-dvk/), проведена перевірка та відкрито кримінальне провадження. Прокурор запевнив, що правоохоронці обов’язково знайдуть та покарають винних, а відтак – «поставлять жирну крапку в історії зі зникненням печаток».

Нагадаємо, що зникнення усіх 136 печаток дільнично-виборчих комісій було виявлено в процесі підготовки до позачергових парламентських виборів в окрузі №97 з центром у Броварах. Про зникнення печаток окружна комісія повідомила в ЦВК. У центрвиборчокмі в свою чергу порадили звернутись до броварського виконавчого комітету, бо за їх інформацією печатки нібито передали на зберігання відповідальній особі у виконком. Прізвище цієї особи в ЦВК не знають.

Згідно з чинним виборчим законодавством, після проведення виборів до Верховної Ради 2012 року всі печатки повинні віддавати на зберігання до органів місцевого самоврядування. Однак спілкування членів ОВК з броварською райдержадміністрацією та міською радою виявились безрезультатними. За словами чиновників, після минулих парламентських виборів на зберігання печатки не надходили.

Втрата печаток має ознаки кримінального правопорушення, а саме – розтрату державного майна в особливо великих розмірах (ч.5 ст. 191 ККУ). Виготовлення нових штампів за ринковими цінами складає понад 30 000 грн, йдеться в заяві.  Санкція цієї статті Кримінального кодексу України передбачає покарання у вигляді позбавлення волі на строк від семи до дванадцяти років з позбавленням права обіймати певні посади чи займатися певною діяльністю на строк до трьох років та з конфіскацією майна. Пізніше ОВК замовила виготовлення нових печаток для ДВК на заміну зниклих.
