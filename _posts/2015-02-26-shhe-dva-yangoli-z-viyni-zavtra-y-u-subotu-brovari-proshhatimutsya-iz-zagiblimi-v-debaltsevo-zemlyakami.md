---
title: "Ще два «янголи» з війни: завтра та в суботу Бровари прощатимуться із загиблими в Дебальцево земляками"
date: 2015-02-26
tags: 
  - "arkadiy-golub"
  - "ato"
  - "brovary"
  - "vibir-redaktsiyi"
  - "voyini"
  - "geroyi"
  - "debaltsevo"
  - "zhiviy-koridor"
  - "zagibli"
  - "novini"
  - "proshhannya"
  - "sergiy-moskalenko"
---

**[![10427215_575155592600523_1014164854110771096_n](https://mpz.brovary.org/wp-content/uploads/2015/02/10427215_575155592600523_1014164854110771096_n.jpg)](https://mpz.brovary.org/wp-content/uploads/2015/02/10427215_575155592600523_1014164854110771096_n.jpg)Завтра, 27 лютого близько 10:00 до Броварів привезуть тіла загиблих броварських бійців батальйону «Київська Русь» Сергія Москаленка та Аркадія Голуба. Воїни загинули ще на початку лютого в боях під Дебальцевом, однак лише сьогодні волонтери отримали змогу доставити тіла героїв до рідного міста. Про це у Фейсбуці повідомила заступник міського голови Лариса Виноградова. Аналогічну інформацію пізніше розповсюдили і місцеві волонтери.**

Броварчан закликають зібратися завтра близько 10:00 на в'їзді до Броварів з боку Києва, аби віддати останню шану бійцям та організувати для них «живий коридор», як це було й [у випадку із загиблим раніше броварчанином Дмитром Янченком.](https://mpz.brovary.org/brovari-zustrili-svogo-yangola-z-viyni-fotoreportazh/) А вже наступного дня, у суботу 28 лютого відбудуться урочисті прощальні заходи в центрі міста.

Так, у суботу об 11:00 розпочнеться громадська панахида за загиблими бійцями на Майдані Свободи, після цього відбудеться відспівування героїв у храмі Покрови Пресвятої Богородиці. По завершенню воїнів поховають на новому кладовищі на вул. Кутузова в районі Торгмаш. Полеглому в боях за Україну Сергію Москаленку було 45 років, Аркадію Голубу – 39 років.

Нагадаємо, що менше місяця тому місто [попрощалось із загиблим солдатом](https://mpz.brovary.org/proshhavay-geroyu-sotni-brovarchan-viddali-ostannyu-shanu-dmitru-yanchenku-fotoreportazh/) 15 бригади мобільного вузла зв’язку, броварчанином Дмитром Янченком. [25-річний Дмитро](https://mpz.brovary.org/lyudina-sontse-istoriya-poleglogo-geroya-z-brovariv-dmitra-yanchenka/) також [загинув під Дебальцевом](https://mpz.brovary.org/sogodni-vrantsi-v-rezultati-obstrilu-pid-debaltsevo-odin-brovarchanin-zaginuv-inshiy-potrapiv-v-polon/) в результаті мінометного обстрілу. Минулого тижня бійці мобільного вузла зв’язку [повернулись на ротацію в рідну частину до Семиполок.](https://mpz.brovary.org/povernennya-brovarskih-geroyiv-z-pekla-pid-debaltsevim-foto-video/)
