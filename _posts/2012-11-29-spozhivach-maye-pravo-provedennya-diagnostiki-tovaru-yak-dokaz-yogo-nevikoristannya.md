---
title: "\"Споживач має право\": проведення діагностики товару як доказ його невикористання"
date: 2012-11-29
author: 
  username: "serzhov"
  display_name: "Сергій Севрук"
categories: 
  - "kolonka-avtora"
tags: 
  - "vibir-redaktsiyi"
  - "zahist-prav-spozhivachiv"
  - "novini"
  - "povernennya-tovaru"
  - "prava-spozhivacha"
  - "spozhivach-maye-pravo"
  - "yakist-tovaru"
---

[![](https://mpz.brovary.org/wp-content/uploads/2012/11/Spozhivach-maye-pravo.jpg)](https://mpz.brovary.org/wp-content/uploads/2012/11/Spozhivach-maye-pravo.jpg)В коментарі до нашої публікації **["Споживач має право": як замінити або повернути кошти за товар неналежної якості"](https://mpz.brovary.org/spozhivach-maye-pravo-yak-zaminiti-abo-povernuti-koshti-za-tovar-nenalezhnoyi-yakosti/ "Як замінити або повернути кошти за товар неналежної якості")** читач запитав:

**_"А як бути у ситуації, коли товар належної якості, але не підійшов за кольором, фасоном і т.д., тобто згідно ст. 9 ЗУ Про захист прав споживачів. Продавець ставить умову проведення діагностики товару, щоб визначити, що товар дійсно не був у використанні. При цьому не рідкісні випадки, коли після проведення такої діагностики (проведеної невідомо ким) продавець відмовляє мотивуючи, що товар був у використанні. Питання: правомірність такої діагностики. Хто її повинен проводити. Які строки її проведення. Який документ повинен бути наданий споживачу після проведення діагностики, у випадку, якщо продавець заявляє, що виявлено, що товар був у використанні."_**

Аби пояснити більш детально та доступно, ми вирішили підготувати відповідь в рамках рубрики "Споживач має право". Тож, сьогодні поговоримо про розірвання договору купівлі та повернення коштів за товар належної якості.

> Згідно зі ст. 1 Закону України "Про захист прав споживачів": _**Належна якість товару, роботи або послуги** - це властивість продукції, яка відповідає вимогам, встановленим для цієї категорії продукції у нормативно-правових актах і нормативних документах, та умовам договору зі споживачем._

**Правила повернення товару**

Якщо ви купили якісний товар, а через деякий час зрозуміли, що він вам не потрібний - не турбуйтеся. В більшості випадків товар можна повернути назад в магазин (якщо пощастить). А щоб пощастило, треба:

_**1\. Назвати правильну причину повернення.**_

> _Згідно із ст. 9 Закону України «Про захист прав споживачів» ви можете обміняти непродовольчий товар належної якості на аналогічний товар або повернути товар, який не має дефектів, протягом 14 днів після його придбання, не рахуючи дня купівлі._

Головне, правильно сформулювати причину повернення: товар не підійшов формою, габаритам, фасоном, кольором, розміром або з інших причин не може бути використаний за призначенням.

Якщо ви наполягатимете на будь-якій іншій причині, то продавець має право вам відмовити.

_**2\. Річ повинна бути з «нуля».**_

_Ще одне правило обміну і повернення речей належної якості: товар не повинен бути у використанні і повинен зберегти первинний товарний вигляд виробу, споживчі властивості, пломби, ярлики, а також розрахунковий документ, виданий споживачеві разом з проданим товаром._

[![](https://mpz.brovary.org/wp-content/uploads/2012/11/YArlik.jpg)](https://mpz.brovary.org/wp-content/uploads/2012/11/YArlik.jpg)[![](https://mpz.brovary.org/wp-content/uploads/2012/11/Upakovka.jpg)](https://mpz.brovary.org/wp-content/uploads/2012/11/Upakovka.jpg)

Наприклад, якщо ви хоча б один раз взули чоботи і пройшлися вулицею, товар вважається вживаним і магазин має право відмовити в заміні і поверненні грошей за взуття, що вам не підійшло. Як і в іншому випадку, якщо ви відірвали всі ярлики з тільки що купленого костюма і при примірці виявили, що він великого розміру, то обміняти костюм вже не вдасться. І ще, раптом ви виявили, що в придбаному мобільному телефоні немає "Wi-Fi пристрою", а він так потрібен, при цьому тривалість ваших розмов по телефону більше 10-15 хвилин  - повернути пристрій зв'язку не вдасться, бо вважається, що він використовувся.

**Діагностика товару й совісті покупця**

Якщо дотримано всі вимоги ст. 9 Закону України «Про захист прав споживачів», то Ваш товар належної якості разом з інструкцією, гарантійним талоном,  розрахунковим документом, що підтверджує покупку, а також зі збереженою упаковкою, всіма ярликами, плівками, наклейками товару в незмінному вигляді - сміливо можна нести до магазину для його повернення.

Варто сказати, що невикористання покупцем деяких товарів не можливо підтвердити або спростувати в магазині на прилавку, тому продавець мусить заручатися підтримкою кваліфікованих спеціалістів, і має повне право вимагати проведення діагностики товару, який ви хочете повернути.

Але проведення діагностики – це лише бажання магазину, з яким продавець має впоратися протягом семи днів, незалежно від того на який з 14-ти днів, даних Законом для повернення товару, Ви звернулися.

Діагностика товару має проводитися авторизованими сервісними центрами відповідного виробника, або іншими уповноваженими суб’єктами господарювання, які повинні надати _письмове підтвердження_ за результатами проведеної експертизи товару – _висновок діагностики товару_.

_**Як бачимо, нічого надзвичайного немає, законодавці потурбувалися про безпеку споживачів та правильне використання ними придбаних товарів. Разом з тим виробників та постачальників убезпечили від недбайливих споживачів.**_
