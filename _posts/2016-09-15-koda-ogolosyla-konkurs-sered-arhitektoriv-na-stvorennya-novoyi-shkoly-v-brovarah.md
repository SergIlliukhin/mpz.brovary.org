---
title: "КОДА оголосила конкурс серед архітекторів на створення нової школи в Броварах"
date: 2016-09-15
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "brovarski-shkoly"
  - "koda"
  - "konkurs"
  - "konkurs-arhitektoriv"
  - "novini"
  - "proekt-shkoly"
  - "simonenka"
  - "shkola"
coverImage: "wp-content/uploads/2016/09/shk-1.jpg"
---

**Днями стартував конкурс серед архітекторів на створення нової школи у Броварах. Орієнтовна кількість учнів майбутньої школи - 2600 осіб. Вона буде розташована на ділянці 3,7 га, по вул. В.Симоненка, 103. Про це повідомив перший заступник голови КОДА Лев Парцхаладзе на своїй [сторінці](https://www.facebook.com/lev.partskhaladze/photos/a.162260117261772.1073741833.160945070726610/625717764249336/?type=3) у соціальній мережі Фейсбук.**

Згідно умов конкурсу, основними побажаннями щодо архітектурної концепції є використання сучасних, бажано вітчизняних, матеріалів, нестандартних (оригінальних) рішень та застосування енергозберігаючих технологій.

Метою конкурсу є створення комфортного та креативного простору, де діти могли б навчатися із задоволенням, розкриваючи свої таланти за допомогою нових освітніх підходів та технологій. Шкільний простір повинен розвивати, надихати та приносити радість, - зазначають у КОДА.

Щоб взяти участь у конкурсі всім охочим пропонують надати такі матеріали:

- Основні техніко-економічні показники;
- Схему генерального плану;
- Функціональне зонування території школи та внутрішніх приміщень;
- Приклади організації території, малих архітектурних форм, спортивні зони, елементи дизайну тощо;
- Портфоліо реалізованих проектів.

Всі пропозиції просять направляти до **28 вересня 2016 року** (включно) в електроному вигляді у форматі PDF та на паперовому носії (формат А3). За додатковою інформацією звертатися до контактної особи - **Ушаков В’ячеслав Володимирович, тел (050) 387-25-48, email: new.school.koda@gmail.com.**

[![kadastr](https://mpz.brovary.org/wp-content/uploads/2016/09/kadastr.jpg)](https://mpz.brovary.org/wp-content/uploads/2016/09/kadastr.jpg)

Нагадаємо, в місті не будували шкіл вже декілька десятиліть, останньою ввели в експлуатацію ЗОШ №10 на Масиві. На даний час планується побудувати школу на **2640** місць в новому кварталі, на вул. Симоненка, 103, а також добудувати корпус на **900** осіб у ЗОШ №10, на вул. Петлюри, 17Б. [Проект рішення](https://brovary-rada.gov.ua/documents/24359.html) щодо фінансування проектування та будівництва шкіл винесено на найближчу сесію міської ради 22 вересня. Проектом передбачається виділити **4,5 млн грн** (на Симоненка) та **1,5 млн грн** (на Петлюри, ЗОШ №10).

Процедура повинна виглядати так: спершу в бюджет закладаються кошти на розробку проекту школи (4-5 млн грн), потім проводиться тендер на проектувальника, потім - коли проект школи готовий, пройшов експертизу і порахована вартість будівництва (200-250 млн грн), закладаються кошти в бюджет і проводиться тендер на будівельні роботи.

Кошти на проекти ще не виділили, але тендери на Прозорро ([по Симоненка](https://prozorro.gov.ua/tender/UA-2016-08-26-000002-b/), [по Петлюри](https://prozorro.gov.ua/tender/UA-2016-08-26-000008-a/)) вже провели, замовник - відділ капітального будівництва Броварської міської ради. Тепер обласна адміністрація оголосила конкурс серед архітекторів. Активісти критикують дії влади та заявляють, що процедура не додержана, громадського обговорення не було, а переможець-проектант вже визначений.

[![kor](https://mpz.brovary.org/wp-content/uploads/2016/09/kor.jpg)](https://mpz.brovary.org/wp-content/uploads/2016/09/kor.jpg)

[![kor1](https://mpz.brovary.org/wp-content/uploads/2016/09/kor1.jpg)](https://mpz.brovary.org/wp-content/uploads/2016/09/kor1.jpg)
