---
title: "У Броварської міської ради новий сайт із розширеними можливостями"
date: 2016-08-01
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "kitsoft"
  - "bmr"
  - "brovary"
  - "veb-sayt"
  - "vibir-redaktsiyi"
  - "novini"
  - "ofitsijnyj-sajt"
coverImage: "wp-content/uploads/2016/08/sajt.jpg"
---

**Новий сучасний [веб-портал](https://brovary-rada.gov.ua/) Броварської міської ради розпочав свою роботу з 1 серпня. На ресурсі будуть, або вже передбачені, низка нових можливостей для громадян і чиновників.** **Тим часом, роботу [старого сайту](http://brovary.kiev.ua/) поки що підтримуватимуть.** **Про це під час сьогоднішньої оперативної наради в міського голови розповів Руслан Федун, начальник відділу інформаційного забезпечення та господарської діяльності Броварської міської ради.**

Як зазначив керівник відділу, на новому веб-порталі громадяни зможуть подавати **електронні звернення** до міськради. Окрім того, після ухвалення депутатами відповідного рішення, відкриють можливість створювати **електронні петиції**. Технічно для запуску такої можливості сайт готовий.

[![звернення](https://mpz.brovary.org/wp-content/uploads/2016/08/zvernennya.jpg)](https://mpz.brovary.org/wp-content/uploads/2016/08/zvernennya.jpg)

Серед іншого, - розповідає **Руслан Федун**, - на веб-порталі передбачений сервіс **онлайн-трансляцій** подій у приміщеннях Броварської міської ради. Окрім засідань сесій, планують наживо показувати погоджувальні ради, зібрання комісій тощо.

Як і на попередньому сайті, на новому веб-порталі публікують **проекти** та **рішення** міськради і виконкому, розпорядження міського голови, а також **новини**. Однак, тепер також діятиме сервіс **анонсів** подій у вигляді календаря.

[![документи](https://mpz.brovary.org/wp-content/uploads/2016/08/dokumenty.jpg)](https://mpz.brovary.org/wp-content/uploads/2016/08/dokumenty.jpg)

Конкретні публікації вже зараз можна знайти через розширений пошук на сайті. До того ж, усі новини тепер можна отримати на електронну скриньку, попередньо підписавшись на розсилання.

Як зазначає Руслан Федун, деякий час старий сайт Броварської міської ради ще буде підтримуватись. Чиновник вказує, що наразі новий веб-портал у пошукових системах «просів». Його сподіваються «підняти» за декілька місяців. Натомість, старий сайт за десятки років розкрутився і перебуває нині «на перших місцях».

Нагадаємо, в кінці минулого року чиновники [запланували](https://mpz.brovary.org/u-brovarskoyi-miskoyi-rady-bude-novyj-sajt-za-200-tys-grn/) створення нового веб-порталу для Броварської міської ради. У результаті, розробником стала відома компанія у цій галузі – «Kitsoft». Примітно, що з бюджету міста грошей на новий інтернет-ресурс не виділяли. Як розповів депутат **Олег Берестовий** із посиланням на міського голову, сайт створили за спонсорські кошти – орієнтовно за **200 тис. грн.**
