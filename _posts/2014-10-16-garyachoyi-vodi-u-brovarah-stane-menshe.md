---
title: "Гарячої води у Броварах стане менше. Обіцяють, що тимчасово"
date: 2014-10-16
author: 
  username: "pravoZnaty"
  display_name: "Маєш право знати"
tags: 
  - "brovary"
  - "vidnovlennya"
  - "vibir-redaktsiyi"
  - "garyacha-vodi"
  - "garyache-vodopostachannya"
  - "kp-brovariteplovodoenergiya"
  - "novini"
  - "ogoloshennya"
  - "pripinennya"
coverImage: "wp-content/uploads/2013/04/garyacha-voda7.jpg"
---

**[![гаряча вода7](https://mpz.brovary.org/wp-content/uploads/2013/04/garyacha-voda7.jpg)](https://mpz.brovary.org/wp-content/uploads/2013/04/garyacha-voda7.jpg)Графік подачі гарячої води у Броварах скоротили на ще один день. Вчора на офіційному веб-сайті Броварської міської ради з'явилось [оголошення](http://docs.brovary.org/p13890/15.10.2014) про "зміну графіку надання послуги підігріву води". Чиновники повідомляють, що "у зв’язку зі скороченням лімітів природного газу тимчасово послуга з надання гарячого водопостачання в житлові будинки буде надаватися три дні на тиждень - з п’ятниці по неділю". Тобто сьогодні - у четвер - очікуваної теплої води у кранах броварчан не буде.**

Нагадаємо, на початку жовтня у Броварах [було відновлено гаряче водопостачання за графіком по чотири дні на тиждень](https://mpz.brovary.org/brovarchanam-povernuli-garyachu-vodu-znovu-za-grafikom-4-dni-na-tizhden/) - з четверга по неділю. До цього [протягом вересня](https://mpz.brovary.org/brovaram-povnistyu-vidklyuchili-garyachu-vodu-koli-uvimknut-nevidomo/) мешканці багатоповерхівок були змушені гріти воду самотужки.

Цього літа міська влада вирішила виключити гарячу воду [на два місяці](https://mpz.brovary.org/u-chervni-ta-lipni-brovarchanam-dovedetsya-nagrivati-vodu-samotuzhki/) – для проведення ремонтно-профілактичних робіт. Відтак у червні та липні броварчани були змушені обходитись без центрального підігріву води. У серпні, зважаючи на складну ситуацію в країні, гаряче водопостачання у Броварах [було відновлене лише частково](https://mpz.brovary.org/z-serpnya-garyachu-vodu-v-brovarah-podavatimut-4-dni-na-tizhden/) – воду подавали за графіком з четверга по неділю. А наприкінці серпня броварський міський голова Ігор Сапожко [видав розпорядження](http://docs.brovary.org/p13177/28.08.2014/157) про припинення гарячого водопостачання у місті 28 серпня по 14 жовтня 2014 року.
