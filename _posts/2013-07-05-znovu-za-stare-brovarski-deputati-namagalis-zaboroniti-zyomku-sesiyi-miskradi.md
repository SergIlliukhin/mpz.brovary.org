---
title: "Знову за старе: броварські депутати намагались заборонити зйомку сесії міськради - ВІДЕО"
date: 2013-07-05
tags: 
  - "vibir-redaktsiyi"
  - "zherebtsova"
  - "zyomka"
  - "kachor"
  - "ne-hochu-v-kameru"
  - "novini"
  - "sapozhko"
  - "tisk-na-zhurnalistiv"
  - "fedorenko"
  - "tsenzura"
  - "chabur"
---

[![nk4](https://mpz.brovary.org/wp-content/uploads/2013/07/nk4.jpg)](https://mpz.brovary.org/wp-content/uploads/2013/07/nk4.jpg)**Вчора, 5 липня, під час [пленарного засідання 36-ої сесії](https://mpz.brovary.org/4-lipnya-vidbudetsya-36-a-chergova-sesiya-brovarskoyi-miskoyi-radi/) броварської міської ради окремі депутати заговорили про заборону зйомки сесії журналістами «Маєш право знати».**

Ще до оголошення про початок сесії депутат від Партії зелених України **Валерій Чабур** (якому міська рада нещодавно [виділила землю під будівництво АЗС](https://mpz.brovary.org/bilya-starogo-kladovishha-na-vulitsi-kirova-deputat-zbuduye-gazozapravnu-stantsiya/)) запропонував видалити з зали кореспондента «МПЗ» **Андрія Качора**, який здійснював відеозйомку. Аргументація Чабура полягала в тому, що «ми не хочемо всю сесію дивитися в камеру». Після виступу Чабура слово взяв голова фракції Партії регіонів **Сергій Федоренко.**

Говорячи про присутнього на сесії журналіста Андрія Качора, Федоренко заявив, що в залі перебувають «сторонні особи, яких ми не знаємо як журналістів».  Федоренко розповів присутнім свою версію [вчорашніх подій під час засідання земельної комісії.](https://mpz.brovary.org/brovarski-deputati-znovu-ne-hochut-v-kameru/) За словами депутата, Андрій Качор під час засідання комісії намагався видати себе за помічника депутата, потім представився журналістом, проте не продемонстрував жодних документів. Крім того Качор постійно прирікався з депутатами, «вмішувався в роботу комісії та дестабілізував» (дослівна цитата Федоренка). Про те, як насправді відбулось засідання земельної комісії, ми [писали вчора](https://mpz.brovary.org/brovarski-deputati-znovu-ne-hochut-v-kameru/), також про це можна дізнатись безпосередньо відеозапису засідання комісії.

<iframe src="//www.youtube.com/embed/eFQGU5W3Irw" height="315" width="420" allowfullscreen frameborder="0"></iframe>

Позицію Федоренка підтримала і його колега по фракції, директорка КП «Оздоровчо-реабілітаційний центр» **Людмила Жеребцова.** З словами депутатки, міська рада згідно зі своїм регламентом може шляхом голосування видалити з зали будь-якого журналіста, котрий здійснює «несанкціоновану» відеозйомку. Утім, вона відразу зазначила, що дана норма регламенту броварської міськради суперечить українському законодавству, тому цього разу депутати навіть не спробували ухвалити подібне протизаконне рішення.

**Спроба заборони зйомки відкритої сесії міської ради**

<iframe src="//www.youtube.com/embed/9v3Fp7KfGa4" height="315" width="420" allowfullscreen frameborder="0"></iframe>

Градус напруги знову підняв депутат Чабур, котрий заявив, що в журналіста Качора немає відповідного посвідчення, хоч у кореспондента ще з початку пленарного засідання відповідний документ висів на грудях і його було добре видно всім присутнім. У відповідь на заяви своїх однопартійців з Партії регіонів міський голова **Ігор Сапожко** запропонував апарату ради пересвідчитись у справжності посвідчень присутніх журналістів, після чого інцидент було вичерпано.

> Нагадаємо, що це вже не перша спроба броварських депутатів заборонити відеозйомку відкритих засідань міськради. **20 жовтня 2011 року** під час пленарного засідання депутати намагались змусити вимкнути відеокамеру тодішнього міського депутата Павла Різаненка. Відео тих подій спонукало невідомих активістів створити скандальну "кінокомедію" "**Не хочу в камеру**!" - цей відеоролик на YouTube швидко набрав понад 10 тисяч переглядів, був продемонстрований на центральних телеканалах та спровокував громадські протести, після чого броварська міська рада більше не верталась до питання про заборону відеозйомки своїх сесії. До вчорашнього дня.

<iframe src="//www.youtube.com/embed/77lwLGI6AKQ" height="315" width="560" allowfullscreen frameborder="0"></iframe>
