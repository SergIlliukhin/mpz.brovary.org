---
title: "Андрій Василенко і Аліна Дяченко більше не депутати"
date: 2016-12-23
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "alina-dyachenko"
  - "andrij-vasylenko"
  - "brovary"
  - "vibir-redaktsiyi"
  - "deputati"
  - "novini"
  - "sesiya"
  - "skladannya-povnovazhen"
coverImage: "wp-content/uploads/2016/12/deputaty.jpg"
---

**Голови двох опозиційних фракцій Аліна Дяченко (ДемАльянс) та Андрій Василенко ([Самопоміч](https://mpz.brovary.org/brovarska-samopomich-tsya-miskrada-krashha-za-poperednyu-ale-kardynalnyh-zmin-ne-vidbulosya-foto/)) остаточно покинули стіни Броварської міської ради та броварську політику. На останній позачерговій сесії 22 грудня міські депутати проголосували за складання ними депутатських повноважень.**

Нагадаємо, **Аліна Дяченко** вже давно подала заяву про добровільне складання нею повноважень у зв'язку з тим, що з жовтня цього року працює директором комунального підприємства "Інститут розвитку міст" у Вінниці. Але броварські депутати на сесії 15 грудня [не проголосували](https://mpz.brovary.org/alinu-dyachenko-mer-i-deputaty-ne-vidpustyly-na-volyu/) за це рішення, начебто через те, що заяву пані Дяченко надала не особисто. Проект рішення винесли повторно, на позачергову сесію 22 грудня, і хоча нічого не змінилося: не було особистого візиту і нової заяви від депутатки не надходило, - цього разу депутати проголосували ствердно - **28** голосів "за".

[![](https://mpz.brovary.org/wp-content/uploads/2016/12/0083.jpg)](https://mpz.brovary.org/wp-content/uploads/2016/12/0083.jpg)

**Андрій Василенко** [оголосив](https://mpz.brovary.org/deputat-andrij-vasylenko-podav-zayavu-pro-skladannya-povnovazhen-video/) про свою заяву на черговій сесії міськради 15 грудня, і проект рішення винесли на позачергову 22 грудня. Прощання з депутатом Василенком було зворушливим: багато хто з депутатів не хотів відпускати Андрія Василенка, фракція БПП навіть проголосила, що не буде брати участь у цьому голосуванні. Проте рішення таки набрало **22** голоси "за", такої кількості достатньо для його затвердження. Андрій Василенко виголосив промову, в якій подякував усім: виборцям, команді, партії, депутатам, міському голові, журналістам, колегам по роботі, сім'ї. Зазначив, що відтепер більше часу буде приділяти роботі (пан Василенко є директором підприємства [Zeelandia](http://zeelandia.ua/) у Броварах), а також займатиметься проектом, що пов'язаний з дітьми-інвалідами.

[![](https://mpz.brovary.org/wp-content/uploads/2016/12/0085.jpg)](https://mpz.brovary.org/wp-content/uploads/2016/12/0085.jpg)
