---
title: "25 травня у Броварах звільнятимуть міський парк від масажиста Азарова"
date: 2013-05-23
author: 
  username: "pravoZnaty"
  display_name: "Маєш право знати"
categories: 
  - "announce"
tags: 
  - "vibir-redaktsiyi"
  - "zberezhemo-peremogu"
  - "novini"
  - "park-peremoga"
  - "sapozhko"
  - "fedorenko"
  - "fesko"
---

**[![IMG_0073](https://mpz.brovary.org/wp-content/uploads/2013/05/IMG_00731.jpg)](https://mpz.brovary.org/wp-content/uploads/2013/05/IMG_00731.jpg)Цієї суботи, 25 травня, місцеві організації партій УДАР та «Свободи» скликають людей на громадянський суботник, під час якого центральний броварський парк «звільнять від зайвого» і повернуть усі його землі громаді. Акція розпочнеться під аркою на центральному вході до парку «Перемога» 25 травня о 12:00. Про це "Маєш право знати" повідомила прес-служба броварського міського осередку партії "УДАР".**

Як зазначається у повідомленні, голова Партії регіонів у Броварах Сергій Федоренко – більш відомий як особистий масажист прем’єр-міністра Азарова – знову зазіхає на частину центрального броварського парку «Перемога».  Ще в 2011 році рішенням міської ради без проведення необхідних торгів, 7 соток паркової землі було [віддано в оренду](https://mpz.brovary.org/park-peremoga-u-nebezpeci/) ПП «Феско», котре належить Федоренку.

Тоді міській громаді через [серію акцій протестів](https://mpz.brovary.org/u-brovarah-did-moroz-prosit-deputativ-ne-chipaty-park-peremoga/) вдалося відстояти міський парк, а суд ухвалив заборону здійснювати будь-які операції з даною ділянкою. Проте увечері 21 травня невідомі [обгородили шматок парку будівельним парканом](https://mpz.brovary.org/chastinu-parku-peremoga-obgorodili-parkanom-pid-zabudovu-fedorenkom/) та виставили охорону. В розмовах з охоронцями місцевим журналістам вдалося з’ясувати, що ділянку обгородило ПП «Феско» і фірма масажиста Азарова вже начебто домовилась з міською владою про викуп частини парку: на ділянці мають зрубати всі дерева та розпочати будівництво для Федоренка.

Наступного дня після появи паркану місцеві активісти обмалювали його гаслами з вимогою припинити «дерибан» центрального міського парку та негайно прибрати паркан. Броварчани впевнені, що ділянку обгородили незаконно, адже жодних дозволів на це немає.
