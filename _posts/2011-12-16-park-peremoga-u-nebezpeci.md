---
title: "Парк \"Перемога\" у небезпеці!"
date: 2011-12-16
author: 
  username: "pravoznaty"
  display_name: "Маєш право знати"
tags: 
  - "zberezhemo-peremogu"
  - "novini"
  - "sapozhko"
  - "sluzhba-zamovnika"
  - "fedorenko"
  - "fesko"
---

![](https://mpz.brovary.org/wp-content/uploads/2011/12/park-peremoga.jpg "park-peremoga")Броварчани! Нам стало відомо, що наш парк "Перемога" - справжня окраса нашого рідного міста, опинився у небезпеці.

На нього поклав око наш депутат з "Партії Регіонів" **Сергій Федоренко**, який очолює ПП "Феско" - оздоровчий центр, що вже відібрав басейн у дітей школи №9, а тепер вирішив розширитись за рахунок парку. <!--more-->

ПП "Феско" забажало відтяти у парка ділянку площею 0,22 га по вул.Гагаріна №28-в, на якій до того ж ростуть 15 дерев (природньо, це ж парк!). Але всі ми розуміємо, що це лише початок - такими темпами від парку у нас залишаться лише забетоновані площі, якщо і їх вони у нас не заберуть!

#### Як відбувалось відчуження земель парку:

1) Рішенням Броварської міської ради **№202-08-06** від **21.04.2011** дана ділянка передається на умовах оренди у користування ПП "Феско" (для обслуговування об'єкту незавершеного будівництва (оздоровчий центр з готелем квартирного типу)

2) На ділянці ростуть 15 дерев, але в нашому місті трапляються дива: на прохання ПП "Феско" директором КП "Служба замовника" А.П.Смалько було видано спеціальну довідку про обстеження земельної ділянки про відсутність на ній зелених насаджень! - довідка КП "Служба замовника" **№01-3333 від 04.10.2011**

3) Рішенням Броварської міської ради [№378-14-06 від 20.10.2011](https://www.slideshare.net/sergIlliukhin/3781406-20102011 "Рішення Броварської міської ради") (п.4) депутати вирішили затвердити проект землеустрою щодо відведення земельної ділянки у користування на умовах оренди та надати в оренду земельну ділянку приватному підприємству «Феско» площею 0,2200 га, з них 0,0349 га – землі обмеженого використання – інженерний коридор мереж комунікацій, для обслуговування об’єкту незавершеного будівництва (оздоровчий центр з готелем квартирного типу) – землі комерційного використання, по вул.Гагаріна, 28-в терміном на 5 років

4) І нарешті остаточний удар в спину громаді міста Бровари: Рішенням Броварської міської ради [№414-15-06 від 24.11.2011](https://www.slideshare.net/sergIlliukhin/4141506-24112011 "Рішення Броварської міської ради") (п.4) депутати вирішили уповноважити міського голову Сапожка Ігоря Васильовича укласти договора про оплату авансового внеску в рахунок оплати ціни земельної ділянки, що додаються. Провести експертну грошову оцінку земельної ділянки площею 0,2200 га для обслуговування об’єкту незавершеного будівництва (оздоровчий центр з готелем квартирного типу) по вул.Гагаріна,28-в для подальшого продажу земельної ділянки приватному підприємству «Феско» шляхом викупу. Попередити приватне підприємство «Феско» про надання необхідних документів для виготовлення експертної грошової оцінки земельної ділянки.

[![](https://mpz.brovary.org/wp-content/uploads/2011/12/листівка-парк.png "листівка парк")](https://mpz.brovary.org/wp-content/uploads/2011/12/листівка-парк.png)Вже зараз на сайті Броварської міської ради висить [оголошення про проведення конкурсу](https://www.slideshare.net/sergIlliukhin/ss-11064759 "Оголошення про оцінку ділянки") щодо визначення суб’єкта оціночної діяльності з проведення експертної грошової оцінки земельної ділянки, зокрема, по вул.Гагаріна,28-в площею 0,2200га, які вже рахуються як землі комерційного використання.

#### Що ми, громада міста Бровари, можемо зробити?

Разом ми маємо дати зрозуміти владі міста Бровари, що ми не збираємось миритися із беззаконням, яке відбувається у нашому місті, що разом ми готові вийти на захист нашого парку "Перемога".

Броварський міський голова ще не уклав договір, ПП "Феско" ще не викупив дану ділянку і 15 дерев, які вони хочуть знищити, там ще ростуть!

Тому у неділю, **18 грудня 2011 року о 12:00** ми приєднуємось до акції протесту, яка відбудеться у парку "Перемога".

Разом ми оглянемо ділянку і зможемо на власні очі побачити дерева, яких згідно довідки КП "Служба замовника" НЕМАЄ! Підготуємо колективне звернення до міського голови Ігоря Сапожко.

Але найголовніше - дамо зрозуміти нашим всесильним депутатами, що ми - не барани, які будуть мовчки зносити те, що відбувається у нашому місті!

**"Перемога" буде за нами!**
