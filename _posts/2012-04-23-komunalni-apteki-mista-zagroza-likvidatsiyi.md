---
title: "Комунальні аптеки міста: загроза ліквідації"
date: 2012-04-23
author: 
  username: "malofienko"
  display_name: "Віктор Малофієнко"
categories: 
  - "kolonka-avtora"
tags: 
  - "apteka-materi-i-ditini"
  - "brovary"
  - "komunalni-apteki"
---

Вже чотири місяці в старій частині міста, на Розвилці, в комунальній аптеці №249 майже повністю відсутні ліки. Хворі, пенсіонери, в морози вимушені були їхати в інші аптеки міста.

На колективні звернення громадян влада відмахується обіцянками та відписками. Відповіді згідно закону України «Про доступ до публічної інформації» ми так і не отримали. Відчуваючи щось недобре, у зверненні люди просили не ліквідовувати комунальні аптеки, адже через них можна реалізовувати соціальні програми для малозабезпечних та тяжкохворих людей.

[![](https://mpz.brovary.org/wp-content/uploads/2012/04/Kolektivne-zvernennya.jpg)](https://mpz.brovary.org/wp-content/uploads/2012/04/Kolektivne-zvernennya.jpg)[![](https://mpz.brovary.org/wp-content/uploads/2012/04/Vidpovid-na-kolektine-zvernennya.jpg)](https://mpz.brovary.org/wp-content/uploads/2012/04/Vidpovid-na-kolektine-zvernennya.jpg)[![](https://mpz.brovary.org/wp-content/uploads/2012/04/Vidpovid-na-usne-zvernennya_berezen.jpg)](https://mpz.brovary.org/wp-content/uploads/2012/04/Vidpovid-na-usne-zvernennya_berezen.jpg)

Аптека №249 працює в нашому місті більше 50 років. У 2010 році рішенням міської ради чотири комунальні аптеки об’єднали в комунальне підприємство «Аптека матері і дитини». За останні півроку в об’єднанні аптек виникла заборгованість по зарплаті в розмірі 700 тис грн. Люди здивовані: як в гарантовано успішному бізнесі могло таке статися? Адже не перший рік в місті успішно розвивають свій фармацевтичний бізнес такі фірми як «Медея», «Алтея», «ДЦ» та інші. Влада фактично «здала» прибутковий аптечний бізнес фірмачам. Адміністрація підприємства та міська влада пояснюють ситуацію наявністю знижок на ліки для пенсіонерів, які надавались згідно міської програми «З турботою про кожного». Може і так, але ситуація виникла не раптово. Адміністрація аптек інформувала керівництво міста та управління економіки про фінансові труднощі, але влада чомусь не реагувала. Підприємство набралось боргів і фактично припинило свою діяльність. Чотири місяці не надаються послуги громадянам. Ця штучно створена «бездіяльність» аптек – величезні збитки бюджету та пенсійному фонду, а це вже злочин.

Готуючи передвиборчу «піар-акцію» «З турботою про кожного», автори повинні були прорахувати можливості аптек, об’єми пільгових послуг пенсіонерам, механізми компенсації можливих збитків. Такі «піар-акції» можновладців спричиняють величезні збитки міському бюджету. Намагаючись приголомшити виборця своєю «любов’ю», влада приймає нереалістичні, фантастичні рішення. Так, у недалекому минулому «піар-акція» «Кожному пенсіонеру – 100 грн до пенсії» коштувала бюджету 7,7 млн грн! Надати допомогу малозабезпеченим пенсіонерам, якщо є така можливість – це добре. Але чому давати доплату тим, у кого пенсія 5-10 тис грн і більше? Відповідь у мера була дивна – «щоб не ображались». А може, щоб голосували згідно проплати?

Питання діяльності комунальних аптек розглядалось 12 квітня 2012 року на 20-ій сесії Броварської міської ради. На наше звернення згідно регламенту прийняти участь в обговоренні наболілого питання, депутати проголосувати «відмовити». Боячись можливих ускладнень, непередбачених заяв чи звинувачень, місцеві «кукловоди» дали команду своїм «виконавцям» голосуванням не допустити зацікавлену громадськість до обговорення. Лише кілька депутатів проголосували за те, щоб почути громадськість, решта - проти. Фактично своїми піднятими руками депутати заткнули рота громадськості. Ось такого розвитку за понад 20 років Незалежності досягли демократія та самоврядування у нашому місті під «мудрим» керівництвом Сапожка І. В., Трощенка І. В., Федоренка С. М. та інших функціонерів від влади. Показово, що все це відбувалось у присутності гаранта дотримання законності – міжрайонного прокурора Гарника М. В, який ніяк не відреагував на це свавілля. Як кажуть, «приїхали, далі нікуди».

Такі дії зрозумілі стосовно провладних депутатів Партії регіонів, «Зелених», «підзелених» тощо. А що ж так звані опозиціонери – депутати від «Фронту змін», «Свободи», «УДАРу» і «Європейців»? Ті, що своїми діями обіцяли відстоювати права простих громадян, боротися з корупцією та беззаконням. Виявляється, знову лукавство. Після виборів, варячись в одному казані влади, майже всі вони – голубі, зелені, червоні – стають слухняною «єдиною командою» і згодні голосувати за будь-які, навіть абсурдні рішення.

Остаточно вся ця гра з аптеками стала зрозумілою, коли ми дізнались про те, що у 2011 році частину приміщення аптеки КП «Аптека матері і дитини», що розташована по вул. Гагаріна, 5, було приватизовано приватним підприємством «Шор», яке є складовою родинного бізнесу одного з керівників міськвиконкому. Всі ці незручності, які терплять броварчани, збитки місцевих бюджету та пенсіонного фонду є наслідками реалізації класичної корупційної схеми: спочатку «ділки від влади» доводять дієздатне підприємство до банкрутства, а потім приватизують його майно.

Хочеться вірити, що броварська міжрайонна прокуратура, а більш імовірно Київська обласна прокуратура, дадуть належну оцінку всім цих зловживанням.

[![](https://mpz.brovary.org/wp-content/uploads/2012/04/Skarga-prokuroru_1.jpg "Скарга прокурору_1")](https://mpz.brovary.org/wp-content/uploads/2012/04/Skarga-prokuroru_1.jpg)[![](https://mpz.brovary.org/wp-content/uploads/2012/04/Skarga-prokuroru_2.jpg "Скарга прокурору_2")](https://mpz.brovary.org/wp-content/uploads/2012/04/Skarga-prokuroru_2.jpg)

P.S.: [Рішенням Броварської міської ради від 12 квітня 2012 року](https://docs.brovary.org/p1250/12.04.2012/608-20-06) аптеку №249 знову зроблено окремим комунальним підприємством. Подальша доля КП «Аптека матері і дитини» залишається не відомою.

**_Голова ініціативної групи «Старе місто»_** **_Віктор Малофієнко_**
