---
title: "Як \"Маєш право знати\" у футбол грало"
date: 2014-08-20
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "mayesh-pravo-znati"
  - "onum"
  - "futbol"
coverImage: "wp-content/uploads/2014/08/onum-mpz0011.jpg"
---

**[![онум мпз001](https://mpz.brovary.org/wp-content/uploads/2014/08/onum-mpz001.jpg)](https://mpz.brovary.org/wp-content/uploads/2014/08/onum-mpz001.jpg)Команда «Маєш право знати» завершила свій виступ на благодійному футбольному турнірі на підтримку воїнів в зоні АТО, організованого Організацією Незалежної Української Молоді. В команду були відібрані кращі спортсмени-чоловіки з числа нашої редакції, плюс два легіонери, спеціально запрошені в клуб для участі в турнірі. Тож 20 серпня склад команди «Маєш право знати», або як звикли його називати місцеві футбольні вболівальник – «МПЗ» -  виглядав наступним чином:**

1. Микола Миколаєнко, фотокореспондент - голкіпер.
2. Руслан Яремчук, легіонер з «Народного контролю» - захисник, плеймейкер.
3. Андрій Качор, журналіст – ліберо, захисник, вінгер (капітан команди).
4. Тарас Шако, журналіст – півзахисник, правий та лівий нападник.
5. Дмитро Стретович, легіонер з Центру літературної освіти – центрфорвард, плеймейкер.

Слід зазначити, що лінія атаки команди була повністю складена з гравців Національної літературної збірної України з футболу, яка позаминулого року на турнірі в Німеччині здобула бронзові нагороди, пропустивши вперед лише збірні Німечиини та Польщі. Заради справедливості варто зазначити, що інші команди тоді участі в турнірі не брали.. :)

[![онум мпз063](https://mpz.brovary.org/wp-content/uploads/2014/08/onum-mpz0631.jpg)](https://mpz.brovary.org/wp-content/uploads/2014/08/onum-mpz0631.jpg)

[![онум мпз010](https://mpz.brovary.org/wp-content/uploads/2014/08/onum-mpz0101.jpg)](https://mpz.brovary.org/wp-content/uploads/2014/08/onum-mpz0101.jpg)

В результаті жеребкування в групу «С» до «Маєш право знати» потрапили як визнані гранди броварського футболу, так і темні конячки. Так, зокрема, наші хлопці мали помірятися силою з грізним «Бастіоном», міцним середняком «Зелена папуга» та господарями змагань – збірною ОНУМ. Саме матчем з «онумівцями» і розпочалась участь «МПЗ» на турнірі. Забігаючи на перед, зазначимо: цим же матчем ця участь і закінчилась…)

[![онум мпз012](https://mpz.brovary.org/wp-content/uploads/2014/08/onum-mpz0121.jpg)](https://mpz.brovary.org/wp-content/uploads/2014/08/onum-mpz0121.jpg)

Під безсмертну настанову Блохіна «камон плей!», футболісти-журналісти пішли в атаку на ворота суперників. Хлопцям було досить непросто: давався взнаки шалений тиск трибун. Можливо в т.ч. і через це «Маєш право знати» незабаром пропустили зовсім необов’язковий гол: воротар Миколаєнко в акробатичному стрибку кинувся в нижній кут воріт, однак шкіряний круглий халамидник таки прокрався до сітки.

[![онум мпз045](https://mpz.brovary.org/wp-content/uploads/2014/08/onum-mpz0451.jpg)](https://mpz.brovary.org/wp-content/uploads/2014/08/onum-mpz0451.jpg)

[![онум мпз060](https://mpz.brovary.org/wp-content/uploads/2014/08/onum-mpz0601.jpg)](https://mpz.brovary.org/wp-content/uploads/2014/08/onum-mpz0601.jpg)

Дуже скоро «МПЗ» були близькі до відновлення статус-кво: капітан Качор опинився майже в штрафному майданчику суперників, видер м’яч у захисника та віддав філігранну передачу з гострого кута на Дмитра Стретовича, який вже набігав. Круглий спочатку потрапив у ближню стійку, від неї – в голкіпера суперника і вже по тому вивалився на побачення з нашим форвардом. Член національної літзбірної не довго думав: холоднокровно загнав шкіряного прямо до воріт.

[![онум мпз110](https://mpz.brovary.org/wp-content/uploads/2014/08/onum-mpz1101.jpg)](https://mpz.brovary.org/wp-content/uploads/2014/08/onum-mpz1101.jpg)

[![онум мпз113](https://mpz.brovary.org/wp-content/uploads/2014/08/onum-mpz1131.jpg)](https://mpz.brovary.org/wp-content/uploads/2014/08/onum-mpz1131.jpg)

Майже відразу шикарну нагоду отримав другий наш форвард – Тарас Шако – однак досвідченому нападнику трохи не вистачило точності. Команди запекло бились аж до фінального свистка, атаки суперника розбивались об залізобетонний тандем захисників Яремчук-Качор, Шако та Стретович методично длубали захисні мури ОНУМ, змушуючи їхніх вболівальників раз-по-раз хапатися за валідол, однак хвилини спливали невмолимо швидко. Як результат – 4:1 на користь юних патріотів. Вітаємо!

[![онум мпз102](https://mpz.brovary.org/wp-content/uploads/2014/08/onum-mpz1021.jpg)](https://mpz.brovary.org/wp-content/uploads/2014/08/onum-mpz1021.jpg)

[![онум мпз073](https://mpz.brovary.org/wp-content/uploads/2014/08/onum-mpz0731.jpg)](https://mpz.brovary.org/wp-content/uploads/2014/08/onum-mpz0731.jpg)

[![онум мпз086](https://mpz.brovary.org/wp-content/uploads/2014/08/onum-mpz0861.jpg)](https://mpz.brovary.org/wp-content/uploads/2014/08/onum-mpz0861.jpg)

[![онум мпз114](https://mpz.brovary.org/wp-content/uploads/2014/08/onum-mpz1141.jpg)](https://mpz.brovary.org/wp-content/uploads/2014/08/onum-mpz1141.jpg)

Андрій Качор, капітан команди, так прокоментував результат: «_Це тільки початок сезону, дається взнаки недостатня кількість ігрової практики + певні кадрові проблеми: клубні селекціонери не достатньо добре попрацювали в міжсезоння. Команда молода, будемо розбиратись, напрацьовувати комбінації, шукати свою гру. Виділяти когось конкретно не буду – билась вся команда. Є певні претензії щодо якості поля, але не це найбільше вплинуло на хід матчу. Хотів подякувати команди суперника: досить потужний колектив, має великі перспективи. Але і ми незабаром вийдемо на пік своєї форми_».

Правий/лівий нападник Тарас Шако намагався пояснити свій втрачений момент: "_Коли м'яч несподівано опинився перед порожніми воротами, ноги стали мовби ватні. Мабуть, це результат величезного психологічного тиску, яку створили вболівальники ОНУМ. Втім, їхня команда грала на своєму полі і ця  моральна перевага, вочевидь, зіграла вирішальну роль у матчі. Маю надію, що найближчим часом відбудеться матч-відповідь, де ми обов'язково будемо намагатись взяти реванш. Як казав мій улюблений гравець Артем Мілевський... втім, не буду його цитувати", -_ недорезюмував Шако свій короткий беземоційний коментар.

**Фото Миколи Кожемяка**

P. S. Ще один гравець "МПЗ" Микола Кожемяко не зміг підсилити команду, бо працював... (((

P. P. S. Повний і більш серйозний репортаж з Благодійного футбольного турніру читайте незабаром! =)
