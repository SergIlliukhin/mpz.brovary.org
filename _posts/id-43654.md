---
title: "Мрії, буття та турботи не зовсім мирного «АТО-М»у"
categories: 
  - "hromada"
  - "brovary"
  - "aktsiyi-zahodi"
tags: 
  - "ato"
  - "ato-m"
  - "bila-dibrova"
  - "bilyk"
  - "brovary"
---

**Суспільне життя Броварів справедливо назвати насиченим. У різних формуваннях, рухах, партіях та громадах представлені різні верстви населення. Є у місті молодіжні організації, націонал-патріотичні, військово-патріотичні рухи та об’єднання. «Маєш право знати» вирішило проаналізувати ці напрями і розпочати з військово-громадських та військово-патріотичних формувань.**

**Першою організацією, з якої розпочнемо знайомство нашого читача — громадська організація «АТО-М», яка за своєю суттю об’єднує колишніх бійців АТО та надає їм допомогу.**<!--more-->

**Міфи та легенди про базування в «Білій Діброві»**

Штаб-квартирою ГО «АТО-М» є на сьогодні колишня база відпочинку підприємства «Кіровгеологія», яке очолює в. о. директора Висоцька Світлана Григорівна. Територія бази відпочинку, а точніше, того, що від неї залишилося, формально належить адміністрації Деснянського району Києва. Де-факто, база знаходиться в запущеному стані, і сьогодні, за сприяння самої пані Висоцької та мера Броварів Ігоря Сапожка, членам організації дали можливість перебувати на її території на правах охоронців, щоб будівлі і знаряддя, яке залишилося, не розікрали остаточно шукачі металолому і їм подібні.

Інформація про появу на території бази «Біла Діброва», як розповідає голова наглядової ради ГО «АТО-М» **Валерій Білик,** вже встигла обрости різними міфами та легендами. Найбільша з них — невідомі військові (ультраправі або ж сепаратисти) вчинили рейтарське захоплення території.

Насправді ж, як розповідає Валерій Петрович, тут на території, члени організації — колишні учасники бойових дій — вирішили проводити раз на два тижні всілякі спортивно-патріотичні змагання для дітей шкільного та юнацького віку, і навіть, якщо у ній задіяна зброя, то або муляжна, або з несправжніми кульками.

[![АТО-М (30)](https://mpz.brovary.org/wp-content/uploads/2015/08/ATO-M-30.jpg)](https://mpz.brovary.org/wp-content/uploads/2015/08/ATO-M-30.jpg)

[![АТО-М (32)](https://mpz.brovary.org/wp-content/uploads/2015/08/ATO-M-32.jpg)](https://mpz.brovary.org/wp-content/uploads/2015/08/ATO-M-32.jpg)

[![АТО-М (38)](https://mpz.brovary.org/wp-content/uploads/2015/08/ATO-M-38.jpg)](https://mpz.brovary.org/wp-content/uploads/2015/08/ATO-M-38.jpg)

[![АТО-М (41)](https://mpz.brovary.org/wp-content/uploads/2015/08/ATO-M-41.jpg)](https://mpz.brovary.org/wp-content/uploads/2015/08/ATO-M-41.jpg)

**Навіщо «АТО-М» «Біла Діброва»?**

База відпочинку «Біла Діброва» має чотири корпуси. Головний з них (знаходиться першим від центрального входу) — практично діючий. Для того, щоб його повністю відновити, як каже Валерій Білик, великих затрат не потрібно. Решта корпусів — в плачевному стані.

[![АТО-М (6)](https://mpz.brovary.org/wp-content/uploads/2015/08/ATO-M-6.jpg)](https://mpz.brovary.org/wp-content/uploads/2015/08/ATO-M-6.jpg)

[![АТО-М (42)](https://mpz.brovary.org/wp-content/uploads/2015/08/ATO-M-42.jpg)](https://mpz.brovary.org/wp-content/uploads/2015/08/ATO-M-42.jpg)

Чому організація «кинула якір» саме на цій території? Як розповідають Валерій Білик та заступник голови правління ГО «АТО-М» **Віктор Прендзилевич,** по-перше, тут можна створити робочі місця. Все-таки, багато членів організації до війни були якимись працівниками, а роботодавці багатьох з них, попри обіцянки, робочі місця не закріпили і ті, хто працював неофіційно, залишилися безробітні.

Робочі ж місця створити можна за рахунок створення на основі колишньої бази відпочинку табір для дітей та своєрідний реабілітаційний центр. Своєрідний, оскільки буде включати в себе не фізіологічне, а психологічне відновлення бійців.

[![АТО-М (46)](https://mpz.brovary.org/wp-content/uploads/2015/08/ATO-M-46.jpg)](https://mpz.brovary.org/wp-content/uploads/2015/08/ATO-M-46.jpg)

[![АТО-М (49)](https://mpz.brovary.org/wp-content/uploads/2015/08/ATO-M-49.jpg)](https://mpz.brovary.org/wp-content/uploads/2015/08/ATO-M-49.jpg)

[![АТО-М (1)](https://mpz.brovary.org/wp-content/uploads/2015/08/ATO-M-1.jpg)](https://mpz.brovary.org/wp-content/uploads/2015/08/ATO-M-1.jpg)

[![АТО-М (48)](https://mpz.brovary.org/wp-content/uploads/2015/08/ATO-M-48.jpg)](https://mpz.brovary.org/wp-content/uploads/2015/08/ATO-M-48.jpg)

Перші камінці у фундамент дитячого табору відпочинку закладено — члени організації почали проводити військово-патріотичні заняття, змагання, розважально-спортивні програми, як от страйкбол. Дітей запрошують здебільшого від 10-и років. Хоча, наприклад, на татамі з інструкторами у різних змаганнях з ближнього бою займаються дітки віком від 4-х років.

**Плани «АТО-М» та що заважає їхньому здійсненню**

Нині база відпочинку «Біла Діброва» знаходиться у власності адміністрації Деснянського району Києва. Як зауважують члени організації, складається враження, що базу навмисно хочуть довести до банкрутства і до знищення, щоб потім її, можливо, передати у приватні руки.

«_Єдине місце, 1-й корпус, де ще залишилися цілі батареї. Їх не зрізали лише тому, що тут знаходиться охорона, яка працює в «Кіровгеології», і, як-не-як, сюди більш-менш ніхто не залазить. А все решту вирізано. Коли ми зайшли сюди перший раз, то піймали машину, яка вирізала метал, трохи з людьми «добре» поговорили, вони сприйняли це правильно, і з того моменту мародерство практично припинилося_», — кажуть члени організації.

[![АТО-М (23)](https://mpz.brovary.org/wp-content/uploads/2015/08/ATO-M-23.jpg)](https://mpz.brovary.org/wp-content/uploads/2015/08/ATO-M-23.jpg)

[![АТО-М (29)](https://mpz.brovary.org/wp-content/uploads/2015/08/ATO-M-29.jpg)](https://mpz.brovary.org/wp-content/uploads/2015/08/ATO-M-29.jpg)

Як наголошує прес-секретар ГО «АТО-М», кандидат у депутати міської ради Броварів **Микола Миколайчук,** самі «атомники» хочуть, щоб київська влада або ж політичні сили (особливо зараз, коли пора місцевих виборів) допомогли в документальному оформленні території бази у власність громади міста Броварів. Тоді, як говорять керівники ГО «АТО-М» міська влада Броварів віддасть територію не у власність організації, а в оренду.

_«Що ми просимо на сьогодні у різних політичних сил — хоча б допомогти нам з оформленням документів на передачу бази на баланс міста. Допомога потрібна з документами, а гроші ми знайдемо самі. Ми вміємо заробляти. Не забираємо ні в кого житло чи підприємство. Ми прийшли на це місце, тому, що його покинули, воно нікому не потрібне. А ми знаємо як його відновити. У нас є всі можливості»,_ — говорить Валерій Білик.

Дитячий літньо-польовий табір члени організації хотіли організувати вже нинішнього літа. За словами Білика, можна було б розмістити до 30 дітей. Було вирішено питання з військово-польовою кухнею, планували встановити п’ятикубову армійську вежу для води. Військово-патріотична програма «Хортинг-патріот» була розписана на 14 днів, причому так, що діти були б зайняті усі дні. Навіть, за словами співрозмовника, програму вже реалізовували у літньому таборі поблизу Вишгорода, і батьки дітей залишилися задоволені.

Все вперлося в бюрократично-документаційну складову: утримувачем території, хоч і є «Кіровгеологія», розпорядником — київська влада, яка просто заборонила проводити будь-які роботи. Тепер, за словами колишніх військових на базі навіть квіточку зірвати не можна. Хоча до цього часу бійці АТО і зарослі чималі повикошували, і чагарників багато прибрали, і чистоту на території підтримують.

[![АТО-М (7)](https://mpz.brovary.org/wp-content/uploads/2015/08/ATO-M-7.jpg)](https://mpz.brovary.org/wp-content/uploads/2015/08/ATO-M-7.jpg)

[![АТО-М (13)](https://mpz.brovary.org/wp-content/uploads/2015/08/ATO-M-13.jpg)](https://mpz.brovary.org/wp-content/uploads/2015/08/ATO-M-13.jpg)

[![АТО-М (18)](https://mpz.brovary.org/wp-content/uploads/2015/08/ATO-M-18.jpg)](https://mpz.brovary.org/wp-content/uploads/2015/08/ATO-M-18.jpg)

А можливості для того, щоб запустити тут хороші комерційні проекти є (до речі, самі «атомники» цього не приховують і не соромляться). Під кожним корпусом, за словами Валерія Білика, є високі підвали, де можна провести каналізацію, поставити систему опалення, і вона в кожному корпусі буде незалежна одна від одної.

Зрештою, для своїх бойових побратимів члени ГО «АТО-М» хочуть створити можливість віддавати своїх дітей на відпочинок.

«_База відпочинку буде для будь-яких дітей, їхні батьки будуть сплачувати повну вартість перебування своїх чад, а для дітей учасників АТО, за нашою фінансовою програмою, буде братися ціна у 10-15% від повної вартості путівки_», — кажуть представники ГО «АТО-М».

**Навіщо потрібна «АТО-М» і як вона бореться з «аватарами»?**

Колись на території бази, поблизу першого корпусу, стояло озеро, у якому, як розповідають солдати, були навіть павичі та водився осетер — таке воно було чисте. Водойма була штучною, дно вкривалося плівкою, а подача води йшла зі свердловини. Тепер же частина озера являє собою замулену територію, а частина — наполовину висохле болото.

Повернути водойму у той стан, що був раніше, якраз і хочуть учасники ГО «АТО-М», а біля самого озерця створити таку собі паркову зону. Та як уже згадувалося, без належної документації жодних відновлювальних робіт проводити не можна.

[![АТО-М (2)](https://mpz.brovary.org/wp-content/uploads/2015/08/ATO-M-2.jpg)](https://mpz.brovary.org/wp-content/uploads/2015/08/ATO-M-2.jpg)

Сама організація виникла досить спонтанно. Бійці різних військових підрозділів вирішили об’єднатися за спільними інтересами. Досить швидко знайшли однодумців в Борисполі, Білій Церкві, Вишгороді — організація зі своїми ланками досить швидко розповсюдила свою діяльність на Київську область.

Досить скоро до організації почали звертатися населені пункти Броварщини з проханням допомогти у забезпеченні громадського порядку. Але поки ГО «АТО-М» не є громадським формуванням (лише організація з таким статусом має право проводити заходи по затриманню злочинців), «атомники» почали допомагати по-іншому: в смт. Калита, наприклад, домовилися про встановлення камер відео-спостереження у т. з. «смачних» місцях, в селі Шевченкове дійшли згоди поставити для місцевої школи на території стадіону «полосу перешкод», з ланками Білої Церкви, Вишгорода, Борисполя та інших міст і сіл уклали меморандум про взаємодопомогу колишнім учасникам АТО.

Є у планах організації створення такої структури, як _«фільтраційний центр»_. Як розповів голова наглядової ради Валерій Білик, це буде такий центр, де члени «АТО-М» (вони ж колишні бійці АТО) за допомогою зв’язків із батальйонами, підрозділами та військовими частинами, будуть дізнаватися справжню, невигадану історію перебування в зоні антитерористичної операції того чи іншого бійця.

_«Є такі групи людей у військових частинах, яких називають аватарами — «сині люди», іншими словами, алкоголіки. Тяжко працювати з людьми, які різного віку, яких забрали із сім’ї. Когось обманули (пообіцяли одне, а дали зовсім інше), і люди «зриваються». Якщо мужики у військових частинах нічим не зайняті, вони починають з’їжджати з глузду і починають пити._

_Приїхавши додому, вони починають розповідати справжні байки, вішаючи на себе здобутки та звитяги. Але це ще не все. Вони ще вимагають для себе як для нібито героїв різні блага. І коли доходить до питання розподілу земельних ділянок, часто-густо справжні бійці отримують свої наділи десь у глухій місцевості, а ось такі «аватари» ще й вимагають найліпші ділянки — біля Броварів, Княжич, Калинівки чи Пухівки (поблизу Десни). Такі речі треба контролювати, тобто, фільтрувати, а дії байкарів зупиняти_», — говорить Білик.

**Що означає буква «М» у назві?**

Військово-патріотичні програми, створені «атомниками», спрямовані на те, щоб навчити дітей виживати у сучасному світі. «Ми хочемо їх вчити, не як воювати, а як виживати у сучасному світі. У наш час в школах вчили логіці, мисленню, аналітиці. Зараз — більше йде начитування інформації, аніж аналітичне її осмислення. Хочемо, щоб діти вчилися думати, готувати, вирізати якісь речі — виделки, ложки тощо. В Донецькому аеропорту, де ми стояли на позиціях, не було ні виделок, ні ножів, ні ложок, але придумували знаряддя, щоб розігрівати їжу, різати і т. д. На жаль, у дітей меншого покоління логіка менше розвинута. Тож програма на виживання не в бойових діях, а в житті», — розповідає **Валерій Білик.**

Були зі школи звернення, щоб бійці приїхали до них і розповіли «щось про АТО». Самі солдати їдуть туди неохоче. «Ми не знаємо, що їм розповідати. Ті жахи війни, які бачили? Ми цього не хочемо. Не подобається, коли запитують — а скільки людей ви вбили? Нам би хотілося, щоб цікавилися, як стати справжнім чоловіком, як захищати і любити свою Батьківщину і свій край», — кажуть «атомники».

Сама назва «АТО-М» для розшифрування не складна: АТО — антитерористична операція, а «М» поєднує в собі три фактори: молодість, майбутнє і мобілізація. Остання — не обов’язково військова, це може бути й просто мобілізація і зібраність як чоловіка, як людини.

Стати членом організації, як кажуть бійці, може стати кожен, не обов’язково бути учасником АТО. «Хочеш співпрацювати — приєднуйся, було б лише бажання». Треба лише заповнити анкету, а робота знайдеться. Близько десяти членів організації не є військовими, але допомагали бійцям АТО як волонтери. Та й щоб вступити до лав «АТО-М» жодних членських внесків не потрібно.

Чого не люблять «атомники»: якщо хтось бере на себе відповідальність виступати публічно від їх імені, а потім дискредитує бренд «АТО-М». «Допомогти нам може сьогодні лише громада. Якщо вдало складеться з переоформленням бази відпочинку «Біла Діброва» на територіальну громаду міста, то міська влада зможе надати нам територію в оренду. У нас уже є напрацьований план реставрації об’єкту, фінансові розрахунки і звідки взяти кошти. Ми чуже не захоплюємо і не відбираємо. Не врятується цей об’єкт, його просто знесуть, а врятується — зможемо допомагати і побратимам, і дітям», — говорять «атомники».

[![АТО-М (8)](https://mpz.brovary.org/wp-content/uploads/2015/08/ATO-M-8.jpg)](https://mpz.brovary.org/wp-content/uploads/2015/08/ATO-M-8.jpg)

[![АТО-М (19)](https://mpz.brovary.org/wp-content/uploads/2015/08/ATO-M-19.jpg)](https://mpz.brovary.org/wp-content/uploads/2015/08/ATO-M-19.jpg)

[![АТО-М (5)](https://mpz.brovary.org/wp-content/uploads/2015/08/ATO-M-5.jpg)](https://mpz.brovary.org/wp-content/uploads/2015/08/ATO-M-5.jpg)

**Фото — Бажен Левковець.**
