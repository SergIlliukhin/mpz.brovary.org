---
title: "У центрі Броварів упала балконна плита на пішохідну доріжку"
date: 2016-04-25
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "vibir-redaktsiyi"
  - "nebesnoyi-sotni"
  - "novini"
  - "np"
  - "plyta"
coverImage: "wp-content/uploads/2016/04/1-7.jpg"
---

**Сьогодні, близько 11:00 з балкону будинку №7 на вулиці Героїв Небесної Сотні на пішохідну доріжку у дворі упала бетонна плита. Про це "Маєш право знати" повідомили очевидці події.** 

Постраждалих немає, територію будинку та двох подібних працівники ЖЕКу №4 планують обгородити обмежувальними стрічками, а невдовзі – провести збори мешканців даних будинків, аби спробувати спільно вирішити проблему падіння балконних плит на тротуари.

[![фото 1 (1)](https://mpz.brovary.org/wp-content/uploads/2016/04/foto-1-1.jpg)](https://mpz.brovary.org/wp-content/uploads/2016/04/foto-1-1.jpg)

Місцеві мешканці стверджують, що подібний інцидент трапляється уже не вперше: востаннє аналогічна плита із загальних балконів будинку падала ще в лютому місяці цього року. Рештки цих плит досі лежать в метрі від пішохідної доріжки, тоді, на щастя, також ніхто не постраждав.

[![3](https://mpz.brovary.org/wp-content/uploads/2016/04/3-5.jpg)](https://mpz.brovary.org/wp-content/uploads/2016/04/3-5.jpg)

[![2](https://mpz.brovary.org/wp-content/uploads/2016/04/2-6.jpg)](https://mpz.brovary.org/wp-content/uploads/2016/04/2-6.jpg)

Сьогодні ж уникнути трагедії вдалося лише дивом: працівниці перукарні, розташованої на першому поверсі будинку, часто виходять на власний балкон пити чай, прямо над їхніми головами – аварійні балкони, з яких інколи падають бетонні плити. «Цього разу ми вийшли з балкону десь за п'ять хвилин до падіння плити. Трохи б затримались - і хтозна, що було би», - розповідають стурбовані перукарки.

[![фото 3](https://mpz.brovary.org/wp-content/uploads/2016/04/foto-3.jpg)](https://mpz.brovary.org/wp-content/uploads/2016/04/foto-3.jpg)

[![4](https://mpz.brovary.org/wp-content/uploads/2016/04/4-3.jpg)](https://mpz.brovary.org/wp-content/uploads/2016/04/4-3.jpg)

На запитання журналістів, чи реагувала місцева влада після перших подібних інцидентів, місцеві мешканці знизують плечима. «Ще ж поки нікого не вбило, тому ніхто нічого не робив. Може, чекають, поки когось на смерть привалить -  тоді напевно й візьмуться щось робити», - жартує пенсіонерка, яка проживає у третьому під’їзді і ходить цією доріжкою щодня. «За пігодини до інциденту я якраз підмітала тут доріжку. Тепер, мабуть, знову треба мести», - скаржиться жінка.

[![фото 4](https://mpz.brovary.org/wp-content/uploads/2016/04/foto-4.jpg)](https://mpz.brovary.org/wp-content/uploads/2016/04/foto-4.jpg)

Начальник ЖЕКу №4, котрий перебував на місці події разом з нашими журналістами, запевнив, що протягом найближчого часу територію навколо будинку планують обгородити обмежувальними стрічками, аби люди не ходили попід аварійними балконами. «Усі ці балкони на усіх трьох будинках – у аварійному стані, але ЖЕК не має можливостей відремонтувати їх. Сьогодні ми плануємо зібрати мешканців будинків і спробувати спільно вирішити, що далі робити з цією проблемою».
