---
title: "У навчальних закладах Броварів встановили 30 «тривожних кнопок»"
date: 2015-10-06
categories: 
  - "brovary"
  - "novyny"
tags: 
  - "galid"
  - "komkon-grup"
  - "tryvozhna-knopka"
  - "brovary"
  - "vibir-redaktsiyi"
  - "dnz"
  - "novini"
  - "onyshhenko"
  - "ohorona"
  - "shkoli"
---

**Нарешті і в броварських навчальних закладах з’явилися охоронні системи швидкого реагування на надзвичайні події - «тривожні кнопки». Батьки, випроводжаючи дитину в школу чи садочок, де вона проводить більшу половину свого часу, хочуть бути спокійними за життя та здоров’я свого чада. Особливо в час, коли в країні  практично відкрито йде війна. Тож навчальні заклади мають бути готовими до візиту будь-яких людей і до будь-яких ситуацій. Протягом вересня новаційний засіб для забезпечення правопорядку було встановлено в 30 навчальних закладах міста. Після спрацювання «тривожної кнопки» за 3-5 хвилин на місце виклику приїздить фізично підготовлений та належно оснащений наряд групи затримання, який швидко та дієво впорається з будь-якою позаштатною ситуацією: чи це** **порушення громадського порядку, чи випадки, пов’язані з невідкладною медичною допомогою.**

Охоронець гімназії ім. С. Олійника **Сергій** свого «напарника» - брелок-пульт - із рук не випускає. За місяць, відколи встановили кнопку, натискати її, каже, ще не доводилося, та за 6 років роботи охоронцем виникали випадки, коли підмоги ой як бракувало. Часто у заклад навідуються крадії, розповідає Сергій. Сторонню особу чоловік може вирахувати практично відразу, адже за роки роботи вивчив усіх батьків дітей. Доводиться «воювати» і з «собачниками», які полюбляють вигулювати тварин на території закладу. Та таким порушникам управу знайти може і сам. А от коли під час «майданівських» подій в школу завітали озброєні молодики, тоді  підтримка не завадила б. Навіть моральна. Благо, для себе ніякої вигоди в гімназії чоловіки не побачили, тож із охороною розійшлися мирно. Тому «тривожній кнопці» Сергій радіє.

\[caption id="attachment\_46601" align="aligncenter" width="600"\][![2](https://mpz.brovary.org/wp-content/uploads/2015/09/210.jpg)](https://mpz.brovary.org/wp-content/uploads/2015/09/210.jpg) Охоронець гімназії Сергій: "Це - "тривожна кнопка" від "Галід".  А від "Комкон груп" - у  кімнаті для нічних чергових"\[/caption\]

Точніше, аж двом кнопкам - від двох охоронних фірм (**«**Галід**»** і **«**Комкон груп**»**). Напередодні 1 вересня депутат міської ради **Євген Гредунов** оплатив витрати за підключення до «тривожної кнопки» гімназії та ЗОШ №2 фірмою **«Галід» -** по **2 тис грн** за заклад, а через три дні міська влада «перехопила» ініціативу депутата, і елітний заклад, разом із іншими школами, дитсадками та позашкільними закладами Броварів - усього 30, до своєї охоронної системи зі згоди міської ради під’єднала столична фірма **«Комкон груп»**. «_Це не перше наше добре починання, яке перехоплює міська влада,_ - каже Євген Гредунов. -  _Це добре, що ми створюємо приємну конкуренцію і спонукаємо міську владу піднімати голову та ворушитися»_.

Під'єднали 30 навчальних закладів «комконівці» за власний кошт, а от усі витрати за обслуговування кнопки будуть йти із міського бюджету. І це, за словами начальника управління освіти **Володимира Онищенка**, у межах **300-350 грн** із одного закладу - наразі «Комкон груп» ще підраховує оплату за обслуговування. Вибір охоронної фірми пан Онищенко пояснює так: _«Комкон груп» запропонував послуги найдешевші»_.

Проте... за послуги «Галід» гімназія та 2-а школа щомісяця сплачуватимуть аж **15 грн** \- так вирішило керівництво цієї охоронної фірми. «_Ми реально за безпеку в місті»,_ - коментує ситуацію директор броварського охоронного агенства «Галід» **Микола Галушко**. До речі, за таку чисто символічну плату, каже, «Галід» охороняє цілу низку соціальних об'єктів як у Броварах, так і районі.

Залишається незрозумілим, чому ж тоді влада міста зупинила свій вибір на фірмі «Комкон Груп», а не «Галід», хоча остання неодноразово пропонувала свої послуги, які в десять разів дешевші? З іншого боку, за даними експертів, середня місячна ціна кнопки - 500-700 грн, тож виходить, ціна «Комкон» дійсно лояльна, а «Галід» взагалі працює собі у збиток? Цікава арифметика...

\[caption id="attachment\_46603" align="aligncenter" width="600"\][![4](https://mpz.brovary.org/wp-content/uploads/2015/09/45.jpg)](https://mpz.brovary.org/wp-content/uploads/2015/09/45.jpg) Охоронець СШ №7 Олександр: "Тривожна кнопка" знаходиться в роздягальні. А мій пост тут, при вході в школу"\[/caption\]

«Тривожна кнопка» потрібна не лише охоронцям, а і сторожам у нічний час. Взимку цього року місто сколихнула ціла низка пограбувань: магазинів, офісів, машин, Червоного Хреста, бібліотеки, дитсадків. Дерлися грабіжники і в ЗОШ №2, 7 та 10.  У  СШ №7 лихі наміри невідомих не вдалися: до кабінету директорки школи  під'єднано сигналізацію. А от у ЗОШ №10 - поцупили комп'ютери.  У 2-й школі охоронцю із грабіжниками навіть довелося «повоювати». Відзначився свого часу і охоронець 7-ої школи **Олександр**: кілька років тому чоловік вступив у бій із рецидивістом, який на території школи полював за п’ятикласницями, і разом із напарником затримав його. От тоді, каже охоронець, «тривожна кнопка» знадобилася б.

Взагалі випадків, коли потрібна швидка і якісна допомога, у Броварах стається все більше. Міліція при всьому своєму бажанні просто не в змозі закрити всі «дірки», адже працівників не вистачає, та і технічне забезпечення бажає кращого. Особливо необхідна «тривожна кнопка» в школах, де, за словами начальника управління освіти, охорони немає - №1, 3, 6 та 9.

29 вересня під час перерви невідомий чоловік зайшов у 3А клас ЗОШ №1 і під виглядом того, що виконує прохання вчительки принести їй сумку, вкрав  жіночий аксесуар та зник. Як розповідають колеги потерпілої, у сумці була  зарплата з премією, паспорт, банківська картка, пенсійне посвідчення та мобільні телефони. «_Охоронці після натискання «тривожної кнопки» приїхали через 3 хвилини, міліція  – через дві години, а викликали їх одночасно»,_ \- розповідають у школі. І хоча злодія охоронці не затримали (вчителі кнопку натиснули лише тоді, коли класовод виявила пропажу), та зреагували відразу. _«На жаль, дозволити собі таку розкіш, як охорону, не можемо,_ \- розповідають вчителі_, - адже практично половина дітей нашого закладу – малозабезпечені та багатодітні, батьки яких не зможуть оплатити послуги охоронця»._

А от у СШ №5 «тривожна кнопка» - не новинка. Такого «напарника» охоронцю в школі встановили ще 10 років тому. Батьки оплачують послуги не лише охоронця, а і послуги ДСО, яка до цього часу обслуговувала виклики. «_За ці роки натискати «тривожну» кнопку доводилося кілька разів,_ - розповідає директор школи **Павло Федоренко.** _–  Вона врятувала і від хуліганів, які обмальовували будівлю школи, і від спроби пограбування. Цьогоріч від надзвичайних ситуацій ми захистилися максимально - у 6 приміщеннях школи  встановили сигналізацію»._ Наразі від платних послуг ДСО школа відмовилися і перейшла під опіку «Комкон груп».

Начальник управління освіти Володимир Онищенко вважає, що встановлення «тривожної кнопки» - можливість фінансово «розвантажити» батьків: звільнити охоронців, які є в ЗОШ 2, 5, 7, 10 та гімназії, адже, враховуючи  скарги батьків, охорона не справляється зі своїми обов’язками.

**Фото - автора**
