---
title: "\"Лотерея по-броварськи\": що загрожує підприємцю за самовільно встановлений кіоск?"
date: 2015-03-04
author: 
  username: "cherednik"
  display_name: "Юрій Чередник"
categories: 
  - "kolonka-avtora"
tags: 
  - "brovary"
  - "deputatske-zvernennya"
  - "derzhavni-lotereyi"
  - "dp-derzhavni-lotereyi"
  - "kioski"
  - "faii"
---

\[caption id="attachment\_34283" align="alignleft" width="300"\][![Колаж Олександра Плахова](https://mpz.brovary.org/wp-content/uploads/2015/03/lotereyi.jpg)](https://mpz.brovary.org/wp-content/uploads/2015/03/lotereyi.jpg) Колаж з Facebook\[/caption\]

**Тема встановлення малих архітектурних форм завжди була у фарватері міських проблем. Одні за одним, то тут, то там, мов гриби після дощу – в Броварах вискакують різні кіоски, лотки, ятки та інші «кулиничи». Як правило, встановлення таких об’єктів торгівлі відбувається з порушенням закону і в багатьох випадках влада з тих чи інших причин закриває на це очі.**

Ще навесні минулого року цікавість, а в багатьох випадках і невдоволення, викликало стихійне встановлення зелених «будок» з написом «Державні лотереї». Як депутат броварської міської ради, я вирішив спитати у чиновників, на яких підставах виросли ці лотки, тобто чи були якісь дозволи на їх встановлення та ведення підприємницької діяльності. Виявилось, що вказані кіоски, які торгували лотерейними білетами, не отримували відповідного погодження від профільної комісії з питань здійснення підприємницької діяльності. Більше того, спецвідділ контролю за станом благоустрою та зовнішнім дизайном міста підтвердив – дані тимчасові споруди розміщено самовільно та не мають жодних дозвільних документів.

Відтак відповідальні чини, фактично визнавши, що «проморгали» появу в місті незаконних кіосків, не мали іншого виходу – потрібно було якимось чином реагувати на проблему. Тому у відповіді на депутатське звернення головні контролери за станом благоустрою та дизайном міста запевнили, що керівнику ТОВ «ДП Державні лотереї» надали припис – самостійно демонтувати власні МАФи. На все про все виділили два тижні часу. Якщо ж терміни прострочать – прибиранням кіосків «держ.лотерей» займуться комунальні служби.

Минали дні, минали тижні, а про тимчасові споруди ніхто не згадував. Так спливло два з половиною місяці.

![держлотереї 3](https://mpz.brovary.org/wp-content/uploads/2015/03/derzhlotereyi-3.jpg)

На моє повторне депутатське звернення з цього приводу відповіли: в КП «Бровари-благоустрій» врешті-решт направили лист щодо проведення демонтажу шести незаконних зелених будок, які псували зовнішній вигляд міста. До речі, вказаний лист до комунальників відправили акурат за день до того, як надійшла відповідь на депутатське звернення. Тай після того, як розпорядились демонтувати незаконні кіоски, вони ще кілька місяців продовжували торгувати.

[![держлотереї 2](https://mpz.brovary.org/wp-content/uploads/2015/03/derzhlotereyi-2.jpg)](https://mpz.brovary.org/wp-content/uploads/2015/03/derzhlotereyi-2.jpg)

Хтозна, можливо спеціалісти з благоустрою полюбляють якусь «лото-забаву» та мріють нарешті виграти такий омріяний приз, і саме через це так довго не хотіли займатись демонтажем.

Втім, якщо жарти відсунути вбік, насправді виникає безліч запитань. По-перше, ці тимчасові споруди не могли існувати без електроенергії. Тому на додачу до самовільного встановлення МАФу, власники мережі кіосків «держ.лотерей» під’єднувались до сусідніх кіосків або ж до міських комунікацій. По-друге, чи сплачували вони за споживання електрики, за оренду землі, податки від ведення підприємницької діяльності в міський бюджет? Просто так привезли кіоск, підключили світло і декілька місяців торгували, поки ніхто не бачить? Висновки читач хай робить сам.

А найцікавіше в цій історії – це назва підприємства: ТОВ «ДП державні лотереї». Тобто з «державного» у підприємства тільки слово, а насправді це товариство з обмеженою відповідальністю, комерційна структура. Більше того, статутний капітал цієї фірми, за даними інформаційно-ресурсного центру, складає всього-навсього одну тисячу гривень, що дає всі підстави припустити - це фірма-прокладка, що під оманливим брендом «державних лотерей» прикриває зад підприємливим ділкам, які збагачуються, йдучи навпростець напівюридичними стежками, та на «договорняках» вирішуючи всі проблемні питання.

\[caption id="attachment\_34271" align="aligncenter" width="600"\][![скан](https://mpz.brovary.org/wp-content/uploads/2015/03/skan.jpg)](https://mpz.brovary.org/wp-content/uploads/2015/03/skan.jpg) Скан з інформаційно-ресурсного центру (натисніть для збільшення)\[/caption\]

До речі, на візитівці чоловіка, що представився начальником служби безпеки фірми, жодного слова про те, що «Державні лотереї» це ТОВ. Навпаки – підкреслюється, що це «національна державна мережа».

[![держлотереї 1](https://mpz.brovary.org/wp-content/uploads/2015/03/derzhlotereyi-1.jpg)](https://mpz.brovary.org/wp-content/uploads/2015/03/derzhlotereyi-1.jpg)

Після зникнення цих зелених будок виникає двояке відчуття: нібито й домоглися врешті-решт демонтажу незаконних споруд, які не сплачували в бюджет та псували зовнішній вигляд Броварів, а з іншого боку – обурення, що влада в своїй «кращих» традиціях продовжує водити за носа, тижнями пишучи обіцянки, які не збирається виконувати. Тому на завершення хочеться закликати броварчан й надалі бути пильними та повідомляти про всі підозрілі «будки» на вулицях – чим раніше ми битимемо на сполох, тим краще буде для Броварів.
