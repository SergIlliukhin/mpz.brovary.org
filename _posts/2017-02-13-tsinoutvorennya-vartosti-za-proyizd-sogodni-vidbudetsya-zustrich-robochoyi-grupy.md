---
title: "Ціноутворення вартості за проїзд: сьогодні відбудеться зустріч робочої групи"
date: 2017-02-13
author: 
  username: "pravoZnaty"
  display_name: "Маєш право знати"
categories: 
  - "announce"
  - "novyny"
tags: 
  - "brovary"
  - "vartist"
  - "zasidannya"
  - "marshrutka"
  - "novini"
  - "pidvishhennya"
  - "perevezennya"
  - "proyizd"
  - "rozrahunok"
  - "tsina"
coverImage: "wp-content/uploads/2017/02/aktsiya-marshrutka-perekryttya-protest_00032.jpg"
---

**Сьогодні всіх охочих кличуть на засідання робочої (ініціативної) групи з приводу ціноутворення вартості проїзду на пасажирський транспорт. Про це в групі "Проти ціни за проїзд. Бровари" на Фейсбуку [повідомила](https://www.facebook.com/groups/1656583937969272/permalink/1661634267464239/?) Ірина Веремчук, депутатка Броварської міської ради.**

Зустріч відбудеться о **14:00** в малій сесійній залі, що на 2-му поверсі по **вул. Гагаріна, 15**. Як зазначає **Ірина Веремчук**, від перевізників на засіданні круглого столу повинні були надійти відповідні розрахунки до управління економіки Броварської міської ради. Водночас, ані активісти, ані міські обранці від управління на сьогодні обіцяних розрахунків не отримали.

Нагадаємо, після нещодавнього [підвищення вартості проїзду](https://mpz.brovary.org/proyizd-kyyeva-12-grn-brovaram-pidgotuvatysya/) до Києва із 8-9 до 12 грн, у соцмережах Броварів виникло невдоволення. Згодом місцеві мешканці та активісти зорганізувались та вийшли на мітинг, під час якого на 5-10 хв [перекрили вул. Гагаріна](https://mpz.brovary.org/brovarchany-perekryly-vulytsyu-gagarina-vymagayuchy-znyzyty-tsinu-na-proyizd-foto/).

Задля вирішення питання протестувальники і міський голова домовились організувати зустріч із перевізниками та обласною владою. Вона відбулась у міськраді цієї п'ятниці. Під час заходу власники маршрутів висловились [проти зниження ціни](https://mpz.brovary.org/karty-na-stil-gromada-vymagaye-u-pereviznykiv-prozorosti-taryfiv-na-proyizd-foto/) та запевнили: економічно обґрунтована вартість проїзду до Києва - **15-16 грн**, а по Броварах сума мала би зрости до **5 грн**.
