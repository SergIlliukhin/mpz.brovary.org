---
title: "КП «ОРЦ»: робоча група рекомендує зняти з розгляду виділення 3,2 млн і провести аудит"
date: 2017-05-04
categories: 
  - "vlada"
  - "novyny"
tags: 
  - "9-shkola"
  - "baseyn"
  - "bmr"
  - "brovary"
  - "brovary-novyny"
  - "vibir-redaktsiyi"
  - "kp-orts"
  - "novini"
  - "ozdorovcho-reabilitatsiyniy-tsentr"
  - "proekt-rishennya"
  - "robocha-grupa"
  - "shid"
---

**Сьогодні у стінах комунального підприємства «Оздоровчо-реабілітаційний центр» зібралась робоча група, покликана вирішити долю фінансування установи. Після тривалих обговорень і суперечок колегіальний орган вирішив рекомендувати провести на підприємстві фінансовий та енергетичний аудити, а також зняти з розгляду найближчої сесії питання про виділення 3,2 млн грн підприємству. Окрім того, до 22 травня члени робочої групи хочуть побачити бізнес-план закладу на рік вперед.**

Нагадаємо, на чергову 28-му [сесію](https://mpz.brovary.org/anons-11-travnya-u-brovarah-vidbudetsya-28-ma-chergova-sesiya-miskrady/) Броварської міської ради, яка має відбутися 11 травня, [виноситься](https://mpz.brovary.org/kp-orts-znovu-potribni-groshi-3-2-mln-grn-shho-vyrishat-deputaty/) проект рішення щодо фінансової підтримки КП «ОРЦ». 27 квітня це питання [мала розглянути](https://mpz.brovary.org/rozglyad-pytannya-finansuvannya-kp-orts-deputaty-perenesly-na-4-5-travnya/) постійна комісія з питань бюджету та соціально-економічного розвитку. Однак через недостатність інформації, поданої керівництвом КП «ОРЦ», депутати вирішили перенести розгляд рішення на додаткове засідання комісії 5 травня, перед тим провівши засідання відповідальної за це питання робочої групи.

[![](https://mpz.brovary.org/wp-content/uploads/2017/05/KP-ORTS-robocha-grupa_00008.jpg)](https://mpz.brovary.org/wp-content/uploads/2017/05/KP-ORTS-robocha-grupa_00008.jpg)

Протягом засідання, яке тривало півтори години, члени групи, депутати Броварської міської ради **Ірина Веремчук**, **Олег Берестовий** та **Вадим Мутило** вимагали від керівництва відповідей на низку запитань про доходи комунального підприємства, їхній облік, раціональність надання чи ненадання тих чи інших послуг, загалом про ефективність менеджменту установи.

[![](https://mpz.brovary.org/wp-content/uploads/2017/05/KP-ORTS-robocha-grupa_00012.jpg)](https://mpz.brovary.org/wp-content/uploads/2017/05/KP-ORTS-robocha-grupa_00012.jpg)

Пояснення директорки КП «ОРЦ» **Олени Семенюк** і працівниці закладу переважно зводились до необхідності компенсації за безкоштовне обслуговування броварських школярів. Судячи з реакції опозиційних депутатів, відповіді представників КП «ОРЦ» їх не задовольнили. Обранцям було невтямки, чому приватні підприємства в Україні здатні заробляти на подібних послугах, а комунальне у Броварах змушене дотуватись із бюджету міста.

У результаті вирішили провести на підприємстві фінансовий та енергетичний аудити. А проект рішення про фінансову підтримку на **3,2 млн грн** рекомендуватимуть зняти з розгляду, принаймні найближчої сесії. Також робоча група проголосувала за те, щоби КП «ОРЦ» до **22 травня** представила бізнес-план на наступний календарний рік – **до 1 травня 2018 року**.

**Фото - Дмитро Карпій**
