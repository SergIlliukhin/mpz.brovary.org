---
title: "Броварська поліція разом з АТОвцями черговий раз накрила гральний зал у \"Монте Карло\""
date: 2015-12-19
author: 
  username: "tatuuum"
  display_name: "Тетяна Панкратьєва"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "gralni-avtomati"
  - "monte-karlo"
  - "novini"
  - "otroh"
  - "shlyahovskyj"
coverImage: "wp-content/uploads/2015/12/monte-karlo-10.jpg"
---

**П'ятничний вечір 18 грудня відвідувачам броварського закладу "Монте Карло" було зіпсовано - в гральний зал нагрянули правоохоронці. Переатестована поліція працює: гравців заскочили на гарячому, в закладі вилучили 21 гральний пристрій (59 - за оновленими даними).**

У тісному прокуреному приміщенні за щільно зачиненими дверями поліція опитує гравців - усього в залі близько 20 людей, ніхто не панікує, хтось навіть вимагає пива та скаржиться на недолив.

![монте карло (3)](https://mpz.brovary.org/wp-content/uploads/2015/12/monte-karlo-3.jpg)

![монте карло (10)](https://mpz.brovary.org/wp-content/uploads/2015/12/monte-karlo-10.jpg)

![монте карло (9)](https://mpz.brovary.org/wp-content/uploads/2015/12/monte-karlo-9.jpg)

Поліціянти складають протоколи, поняті підписують документи - за даними правоохоронців, вилучено 21 гральну систему ([за оновленими даними](http://www.mvs.gov.ua/mvs/control/kyivska/uk/publish/article/187634) - 59).

![монте карло (4)](https://mpz.brovary.org/wp-content/uploads/2015/12/monte-karlo-4.jpg)

![монте карло (6)](https://mpz.brovary.org/wp-content/uploads/2015/12/monte-karlo-6.jpg)

Проводиться поверхневий огляд присутніх, поліція просить показати всі особисті речі та сумки - правоохоронці мають підозри щодо наявності наркотиків - згодом людей відпускають.

![монте карло (11)](https://mpz.brovary.org/wp-content/uploads/2015/12/monte-karlo-11.jpg)

_"За отриманою оперативною інформацією,_ - розповідає керівник сектору охорони громадського порядку Броварського міського відділу поліції **Руслан Отрох**, - _ми разом з місцевими АТОвцями провели спільний рейд в закладі "Монте Карло". Наразі працює слідчо-оперативна група, також до операції було залучено кримінальну поліцію, карний розшук, полк поліції особливого призначення"._ 

_"Ми наводимо порядок в місті Бровари"_, - резюмував Руслан Отрох.

![монте карло (7)](https://mpz.brovary.org/wp-content/uploads/2015/12/monte-karlo-7.jpg)

За даним фактом відкрито кримінальне провадження за ч.1 ст.203-2 (зайняття гральним бізнесом) Кримінального кодексу України, [повідомляє](http://www.mvs.gov.ua/mvs/control/kyivska/uk/publish/article/187634) Броварський відділ поліції ГУНП в Київській області. Санкція статті передбачає покарання у вигляді штрафу від 10 до 40 тисяч неоподатковуваних мінімумів доходів громадян (17 000-680 000 грн) з конфіскацією грального обладнання. Досудове слідство триває.

Нагадаємо, останні рейди проти грального бізнесу в місті проводилися ще влітку, зокрема про вилучення 20 та 13 гральних пристроїв в броварському закладі "Монте Карло", що на бульварі Незалежності, "Маєш право знати" писало двічі: [17 липня](https://mpz.brovary.org/antyalkogolnyj-rejd-u-brovarah-zavershyvsya-oblavoyu-na-gralni-avtomaty-v-monte-karlo/) та [24 липня](https://mpz.brovary.org/ne-projshlo-i-tyzhnya-u-kafe-bari-monte-karlo-znovu-vyluchyly-gralnu-tehniku/). В той час броварська міліція працювало спільно з громадським формуванням "Правопорядок".
