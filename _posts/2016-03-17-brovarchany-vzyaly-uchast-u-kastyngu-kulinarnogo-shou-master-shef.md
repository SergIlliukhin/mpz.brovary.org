---
title: "Як відбувся кастинг \"Майстер Шефу\" у Броварах, - ФОТОРЕПОРТАЖ"
date: 2016-03-17
author: 
  username: "tatuuum"
  display_name: "Тетяна Панкратьєва"
categories: 
  - "brovary"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "kastyng"
  - "master-shef"
  - "novini"
  - "stb"
---

**Чи знали ви, що кулінарне шоу "Майстер Шеф" (канал СТБ) знімають у Броварах? Аж нарешті в нашому місті було вирішено і кастинг для нового сезону провести. В 6-му сезоні взагалі буде багато нових правил, кажуть на каналі, зокрема нових учасників шукають по містах і селах Київщини. Броварчан, які бажали взяти участь у програмі, запрошували прийти 13 березня на [кастинг](https://mpz.brovary.org/anons-kastyng-master-shef-v-brovarah-13-bereznya/). Як проходить відбір і чи багато місцевих кулінарів вирішили позмагатися за головний приз, пішли подивитися і журналісти "Маєш право знати".**

Особливого ажіотажу, як виявилися, не було, проте люди таки підходили і впродовж першої години кастинг відвідали близько 8 любителів кулінарії. Здебільшого приходили фанати шоу, які дивляться передачу з 1-го сезону, і от нарешті вирішили спробувати і свої сили.

![мастер шеф (1)](https://mpz.brovary.org/wp-content/uploads/2016/03/master-shef-1.jpg)

![мастер шеф (3)](https://mpz.brovary.org/wp-content/uploads/2016/03/master-shef-3.jpg)

Люди заповнювали анкети і по черзі заходили до іншої кімнати, де презентували свої страви та розповідали про себе. Першим виявився **Микола Федорович** - він прийшов не брати участь у програмі, а розказати про історію міста та приніс страву "лушпайники". _"Варені лушпайки від картоплі давляться, додається, якщо є, яйце та все це смажиться. Такими стравами рятувалися місцеві люди у голодні часи,_ - каже Микола Федорович, - _звідси й пішла традиція називати броварчан - "лушпайниками"._

![мастер шеф (5)](https://mpz.brovary.org/wp-content/uploads/2016/03/master-shef-5.jpg)

![мастер шеф (6)](https://mpz.brovary.org/wp-content/uploads/2016/03/master-shef-6.jpg)

**Ірина** принесла шоколадно-банановий міні-тортик з лимонною цедрою. Не знаємо, як воно на смак, але на вигляд - просто чудово, просто витвір мистецтва. Свої шанси попасти в шоу Ірина оцінює середнє, каже, обирають людей, так би кажучи, "із родзинкою", не завжди орієнтуючись на власне страви.

![мастер шеф (7)](https://mpz.brovary.org/wp-content/uploads/2016/03/master-shef-7.jpg)

![мастер шеф (8)](https://mpz.brovary.org/wp-content/uploads/2016/03/master-shef-8.jpg)

Дівчинка **Оля**, 20 років, демонструє тортик "Село і люди". Пояснює, торт складається з 3-х різних шарів, що символізує те, що і люди є різні. _"Дуже хочу попасти в шоу, хочу навчитися готувати, презентувати свої страви, взагалі хочу стати кухарем",_ - каже Оля.

![мастер шеф (10)](https://mpz.brovary.org/wp-content/uploads/2016/03/master-shef-10.jpg)

![мастер шеф (9)](https://mpz.brovary.org/wp-content/uploads/2016/03/master-shef-9.jpg)

**Владислав**, теж 20 років, має кулінарну освіту, вчиться у Вищому комерційному училищі КНТЕУ (Київ), приніс рулетик з курячого філе. Владислава прийшла підтримати група підтримки: мама і товариш.

![мастер шеф (14)](https://mpz.brovary.org/wp-content/uploads/2016/03/master-shef-14.jpg)

![мастер шеф (13)](https://mpz.brovary.org/wp-content/uploads/2016/03/master-shef-13.jpg)

**Марина** також вирішила узяти за основу курятину і приготувала аж дві страви: карамелізовану курячу печінку з яблуками та курячі мафіни з грибами. Каже, це готові рецепти, проте покращені нею особисто. Взяти участь у кастингу вирішила, бо стало цікаво, захотіла подивится зсередини, як це все відбувається.

![мастер шеф (11)](https://mpz.brovary.org/wp-content/uploads/2016/03/master-shef-11.jpg)

![мастер шеф (2)](https://mpz.brovary.org/wp-content/uploads/2016/03/master-shef-2.jpg)

Наступний учасник кастингу - кухар з броварського закладу "Pozitiv Terassa" на ім'я **Мідо**. Прийшов він без власної страви, мовляв, прийняв рішення спонтанно, вмовили друзі, але розповів, що хотів показати "оніоке". Якщо ми правильно зрозуміли, це страва з картоплі, яку варять, додають муку, роблять тісто, потім з тіста роблять рулетики, ріжуть, знову варять і подають із соусом.

Мідо розповів, що має 9-річний досвід кухаря, з них 2 роки - у Броварах, дуже полюбляє дивитися кулінарні шоу. Працював в багатьох країнах світу, під час роботи в Бразилії брав участь у подібному телевізійному кулінарному шоу, готує страви японської, тайської, європейської, італьянської кухні. Якщо виграє у "Мастер Шеф", свій приз у 500 тисяч гривень планує витратити на те, аби відкрити "найкращий ресторан у Києві". Хлопець критикує український сервіс: _"У вас тут не вміють зустрічати гостей, в закладі повинна бути friendly-атмосфера, офіціант - це лице закладу. А вашим ресторанам цього частенько не вистачає"._

![мастер шеф (12)](https://mpz.brovary.org/wp-content/uploads/2016/03/master-shef-12.jpg)

Дівчина зі Львова **Євгенія**, мешкає у Броварах, готує автентичні гуцульські страви, полюбляє італійську кухню, дуже хоче відвідати Італію - погуляти, покуштувати місцеве. Кулінарної освіти не має, каже, що приготування іжі - це хобі і навіть своєрідний антистрес. Для кастингу приготувала за матусиним рецептом пиріг зі сливами, зверху покритий бізе. На жаль, фото не може передати божествений запах, який йшов від пирога. Як витримують і не давляться слиною хлопці і дівчата з кастинг-відділу - невідомо, бо ж свої страви люди не тільки презентують, а й залишають у них.

![мастер шеф (15)](https://mpz.brovary.org/wp-content/uploads/2016/03/master-shef-15.jpg)

![мастер шеф (16)](https://mpz.brovary.org/wp-content/uploads/2016/03/master-shef-16.jpg)

До речі, багато хто очікував побачити на кастингу Ектора Хіменеса-Браво, незмінного суддю конкурсу, проте судді не беруть участь у початкових етапах відбору, розповіла нам **Анна**, помічник режисера, працівниця кастинг-відділу каналу СТБ.

![108789](https://mpz.brovary.org/wp-content/uploads/2016/03/108789.jpg)

Рішення, щодо того, пройшов учасник чи ні, теж не оголошується одразу. Сьогодні лише відзнімають відеоматеріал, який передивляться на каналі і оберуть можливих учасників шоу. Кастинг почався з лютого і триватиме до квітня. Тим, хто пройшов, передзвонять у квітні-травні і запропонують з 1 квітня по 1 вересня бути готовими до зйомок. Спочатку обирають 100 осіб, пояснює Анна, з них вже судді обирають 50. Потім через два конкурси доводять кількість учасників спочатку до 30, згодом - до 20 осіб, які й будуть конкурувати за головний приз.

В цьому сезоні додали трохи нових правил, зокрема, кастинги проводять не лише в Києві та великих містах України, а й по містах і селах Київської області. "Таке в нас уперше", каже Анна. Також проводили кастинги в університетах, зокрема привозили учасників попередніх сезонів з презентаціями у виші, які випускають спеціалістів харчової промисловості. Після цього одразу побільшало охочих студентів.

![мастер шеф (17)](https://mpz.brovary.org/wp-content/uploads/2016/03/master-shef-17.jpg)

Загалом того дня на кастинг у Броварах, який тривав 7 годин, прийшло 25 осіб. Кого оберуть для участі в новому сезоні - поки що не знають навіть на каналі, а броварські любителі кулінарії будуть, затамувавши подих, чекати результатів.

**Фото - Світлана Яцив**
