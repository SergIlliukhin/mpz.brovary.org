---
title: "Політичний «феномен» Ігоря Сапожка: від київського рекетира до броварського мера. Частина 4: заключна"
date: 2015-09-15
author: 
  username: "pravoznaty"
  display_name: "Маєш право знати"
categories: 
  - "rozsliduvannya"
  - "vlada"
tags: 
  - "brovary"
  - "vibir-redaktsiyi"
  - "novini"
  - "sapozhko"
coverImage: "wp-content/uploads/2015/09/politychnyj-fenomen-igorya-sapoz.jpg"
---

**Майже 10 років тому на броварському політичному обрії замайоріло обличчя молодого політика Ігоря Сапожка. Спочатку в статусі міського депутата, потім секретаря Броварської міської ради, далі цікавіше – в.о. броварського міського голови. А 2010 року Сапожка таки обрали мером. В попередніх частинах ми розповідали про роки буремної молодості Ігоря Васильовича, коли він був членом одного з організованих злочинних угрупувань та разом зі своїми подільниками розшукувався за вбивство 23-річного батька маленької дитини Івана Касьяненка ([частина 1](https://mpz.brovary.org/politychnyj-fenomen-igorya-sapozhka-vid-kyyivskogo-reketyra-do-brovarskogo-mera-chastyna-1-temne-mynule/)). Про початок та розвиток його політичної кар’єри в Броварах та впливових покровителів, котрі перетворили водія-експедитора з кримінальним минулим на мера міста зі стотисячним населенням ([частина 2](https://mpz.brovary.org/politychnyj-fenomen-igorya-sapozhka-chastyna-2-strimka-politychna-kar-yera-v-brovarah-talant-chy-vplyvovi-pokrovyteli/)). І про київського бізнесмена Віктора Поліщука, що «опікується» Ігорем Васильовичем нині в обмін на лояльністю до свого бізнесу ([частина 3](https://mpz.brovary.org/politychnyj-fenomen-igorya-sapozhka-chastyna-tretya-mistsevi-vybory-2015-roku-plany-na-revansh-i-novyj-pokrovytel/)). Сьогодні заключна і особливо цікава частина з невідомого громаді житті Ігоря Сапожка, яка дасть відповідь на основне питання – чому Ігор Сапожко, котрий вже майже 10 років займає ключову в місті посаду, так і не оселився тут, віддаючи перевагу для життя елітному селищу Бориспільського району.**

**Частина четверта: «Дистанційний мер»: 34 кілометри від Гнідина до Броварів**

Ігоря Сапожка по праву можна назвати мером ексклюзивним. Адже небагато міських голів можуть похизуватися таким фактом, котрий є в біографії броварського мера. Як відомо, Ігор Васильович народився і виріс на Харківському масиві. І тільки в 2006 році з’явився в Броварах. Але незважаючи на те, що майже 9 років він побув і секретарем, і в.о.міського голови, і власне самим міським головою, жити в Броварах він так і не став. Його діти не вчаться ані в броварських школах, ані в дитячих садках. Єдині родичі, котрі є в Броварах у Сапожка, це дядько його дружини Марини – Щиголь Борис Васильович, котрий разом з родиною проживає в приватному секторі міста Бровари по вулиці Маяковського, 59. Дружина дядька - Щиголь Наталія Василівна, котра з 2006 року, до речі, працює головним бухгалтером КП «Бровари Землеустрій», на виборах до Броварської міської ради 2010 року йшла за списком ВО «Батьківщина». Щоправда, це була не зовсім «Батьківщина» в оригіналі, а після такого собі «рейдерського захоплення». І складалася з родичів та друзів тих таки місцевих регіоналів, в тому числі Сапожка та Трощенка.

Проживає за цією адресою і племінник дружини Ігоря Васильовича – Щиголь Ігор. До речі, засновник молодіжної громадської організації міста Бровари «Молодіжна ініціатива» разом з двоюрідним братом Ігоря Трощенка Юрієм Кужимом. Ігор Щиголь дуже часто з’являється на фотографіях Марини Сапожко і її сестри Алли. Остання в соцмережах підписує його як «любимый братик Игорь». Що свідчить про тісні родинні стосунки.

**[![ФОТО 14 - щиголя і алли](https://mpz.brovary.org/wp-content/uploads/2015/09/FOTO-14-shhygolya-i-ally.jpg)](https://mpz.brovary.org/wp-content/uploads/2015/09/FOTO-14-shhygolya-i-ally.jpg)**

Між іншим, ці родичі дружини, що проживають по вулиці Маяковського, 59, і прихистили в себе Ігоря Васильовича. А точніше – прописали впливового родича в своїй хаті напередодні минулих мерських виборів. Так Ігор Васильович став мешканцем Броварів. Щоправда, тільки на папері. І то для галочки в автобіографії, що оприлюднюється напередодні виборів.

До речі, прилаштовувати родичів – це в стилі Ігоря Сапожка. Ми вже розповідали, що його племінник – Вадим Колесніков (неповних 25 років), котрий проживає в місті Києві і їздить на задекларованому автомобілі марки БМВ об’ємом 4,8 літрів, є депутатом Броварської міської ради. І що цікаво – зареєстрований теж у Броварах, щоправда не в родичів, а в гуртожитку за адресою вул. Котовського, 6.

Сам Ігор Васильович з родиною своє родинне гніздо звили не в Броварах і навіть не в Києві. А в селі Гнідин Бориспільського району. Щодня на роботу і додому пан мер долає 34 кілометри в одну сторону на своїй чорній автівці Hyundai Santa Fe. Тобто 68 кілометрів за день. До речі, придбане це авто 2011 року випуску Ігорем Васильовичем вже після виборів міського голови в квітні 2012 року. У Гнідин ми і вирушили.

[![ФОТО 16 - ВЕРБИЦЬКОГО ПРИ ВЇЗДІ В ГНІДИН](https://mpz.brovary.org/wp-content/uploads/2015/09/FOTO-16-VERBYTSKOGO-PRY-VYIZDI-V-GNIDYN.jpg)](https://mpz.brovary.org/wp-content/uploads/2015/09/FOTO-16-VERBYTSKOGO-PRY-VYIZDI-V-GNIDYN.jpg)

Розташоване родинне гніздо Сапожків в селі Гнідин по вулиці Механізаторів, 100. Цей район в селі вважається відносно новим і досить престижним. Сотка землі тут коштує щонайменше тисячу доларів. Нам вдалося поспілкуватися з сусідкою Ігоря Васильовича. Та підтвердила – за червоним парканом живе броварський мер із сім’єю, а поряд з ним якісь його родичі. Які саме, сусідка не знає. Каже, Сапожки мало спілкуються з такими сусідами як вона. Бачить їх лише, як машинами заїжджають у ворота. Та й усе.

Що ховається за високими парканами Сапожків, ми все таки спробували подивитися.

[![сапожко гнедин (3)](https://mpz.brovary.org/wp-content/uploads/2015/09/sapozhko-gnedyn-3.jpg)](https://mpz.brovary.org/wp-content/uploads/2015/09/sapozhko-gnedyn-3.jpg)

[![сапожко гнедин (5)](https://mpz.brovary.org/wp-content/uploads/2015/09/sapozhko-gnedyn-5.jpg)](https://mpz.brovary.org/wp-content/uploads/2015/09/sapozhko-gnedyn-5.jpg)

Цікаво, що ми порівняли місце офіційної прописки Ігоря Васильовича і місце його фактичного проживання на предмет доріг. І різниця очевидна. Вулиця Маяковського, де мер нібито живе, гарним покриттям похизуватися не може. Скоріше навпаки. Натомість вулиця Механізаторів у Гнідині має ідеальне покриття.

<iframe src="https://www.youtube.com/embed/qjuxkNVU-c8" width="560" height="315" frameborder="0" allowfullscreen="allowfullscreen"></iframe>

Отже, тут Ігор Васильович з родиною проживає.

Але можливо, хоча б його старша донька принаймні ходить до броварської школи? Не може ж у Ігоря Васильовича – очільника міста – не бути жодних зв’язків з Броварами. Але ні, таки може. Донька Сапожка - учениця приватної спеціалізованої школи «Тріумф» з поглибленим вивченням іноземних мов, що розташована по тій же таки рідній для родини Сапожків вулиці Вербицького, 24-б у столиці. Школа розташована у колишньому приміщення дитячого садочку, огороджена високим парканом, а потрапити в неї можна лише за спеціальною перепусткою, котру треба прикладати до комп’ютеризованого турнікету, що розміщений аж надворі. Така розкіш – то й не дивно. Адже навчання тут досить коштовне. Освіта доньки обходиться меру міста Бровари в 6000 тисяч гривень на рік плюс харчування за 1200 гривень на місяць. Разом – не багато не мало, а 18 тисяч гривень щороку.

[![ФОТО 17 - ШКОЛИ ТРІУМФ](https://mpz.brovary.org/wp-content/uploads/2015/09/FOTO-17-SHKOLY-TRIUMF.jpg)](https://mpz.brovary.org/wp-content/uploads/2015/09/FOTO-17-SHKOLY-TRIUMF.jpg)

Відвозить з Гнідина та забирає додому після уроків доньку мама – дружина Ігоря Васильовича Марина. Щодня приїздить вона до «козирної» школи на не менш «козирному» автомобілі. Білий Lexus RX 450, 2011 року випуску. Зареєстрована в лютому 2012 року, щоправда, не на Марину Сапожко, а на її 60-річну маму Світлану Коваль, тобто тещу Ігоря Васильовича. Окрім розкішної машини, впадає в око ще й шуба з блакитної норки, в котрій пані Марина їздить забирати доньку зі школи. Вартість такої коливається в районі 50-70 тисяч гривень. Але це не єдиний хутряний виріб в гардеробі Марини Сапожко.

[![ФОТО 18 - КОЛАЖ З ШУБ – ДВІ МАРИНА](https://mpz.brovary.org/wp-content/uploads/2015/09/FOTO-18-KOLAZH-Z-SHUB-DVI-MARYNA.jpg)](https://mpz.brovary.org/wp-content/uploads/2015/09/FOTO-18-KOLAZH-Z-SHUB-DVI-MARYNA.jpg)

Виникає логічне запитання – пан Сапожко не мешкає в Броварах, його діти не навчаються в броварських школах, не граються на броварських майданчиках, його дружина теж працює в Києві, то який інтерес може бути у мера, який ніяким чином не пов'язаний з містом, в якому працює і планує працювати як мінімум ще один термін? Окрім бізнес-інтересу, звичайно.

Тим не менш з Ігоря Васильовича продовжують ліпити образ «народного мера» і такого собі чуйного «доброго поліцейського». Всіма можливими і неможливими способами – від комунальних та нових приватних ЗМІ до, очевидно, профінансованих впливовим покровителем матеріалів на центральних телеканалах. І як не дивно, поки таки вдається. Згідно з останніми соцдослідженнями, рівень підтримки тих, що до сих пір вважають, що Ігор Васильович і справді працює на користь громаді, ще є достатньо високим.

Як довго ще будуть броварчани вірити в міф про простого хлопця, що досягнув всього сам, ігноруючи факти про численні зловживання владою та кримінальне минуле, покаже час і місцеві вибори 25 жовтня 2015 року.

**P.S: Закони братви, або свої своїх не кидають**

Готуючи цей матеріал, знаходячи невідомі досі факти з біографії Ігоря Сапожка, ми помітили одну важливу деталь. Здавалося б, маючи кримінальне минуле, будучи в розшуку, Ігор Васильович мав би, порвати з минулим остаточно. Але схоже тут таки працює «закон братви», де свої своїх не кидають, а так чи інакше ідуть з ними по життю. А тепер розберемо все детально.

Почнемо з верхівки кримінального світу 90-х, в якому активно варився пан Сапожко. Одним із найбільш вагомих елементів в ньому був такий собі «Кабан», в миру Валерій Іванович Грищенко. Одночасно з молодим політиком Ігорем Сапожко 2006 року він з’явився в стінах Броварської міської ради. Ігор Васильович обрався міським депутатом від «Батьківщини», а Валерій Іванович – від «Нашої України». Після чотирьох років депутатської каденції в 2010 році Грищенко зник з політичної орбіти. Та не зник з міста. Саме з ним пов’язують таке явище як «тітушки» в Броварах. Саме ці хлопці кремезної статури і кримінальної зовнішності супроводжували всі заходи регіоналів 2012 року і не тільки. Регіоналів, серед яких офіційно був і міський голова. Як мінімум всі ці «тітушки» пересувалися на автомобілі, зареєстрованому на родичку Валерія Івановича Грищенка.

Просуваємося по кримінальному світу 90-х і оточенню Ігоря Васильовича далі. У першій частині нашого розслідування ми також згадували про такого собі Юрія Антоновича Довгаленка, відомого більше як бригадир одного з найкрупніших організованих злочинних угрупувань на прізвисько Довгаль. У світі сучасному – не кримінальному - Юрій Довгаленко відомий як бізнесмен та меценат. За його фінансування в Дарницькому районі на території Дарницького цвинтаря 2008 року було збудовано Храм на честь святої мучениці Раїси. Очевидно, в пам'ять про маму пана Довгаленка - Раїсу Костянтинівну. Вона та батько Юрія Антоновича поховані на цьому цвинтарі. І, як виявилося, не тільки вони.

[![ФОТО 19 - ЦЕРКВИ](https://mpz.brovary.org/wp-content/uploads/2015/09/FOTO-19-TSERKVY.jpg)](https://mpz.brovary.org/wp-content/uploads/2015/09/FOTO-19-TSERKVY.jpg)

Прямо навпроти храму на території цвинтаря кілька могил, котрі вражають помпезністю оздоблення пам’ятників. На одному з них ім’я старшого брата Юрія Довгаленка Бориса. Помер він у 1994 році.

[![ФОТО 20.1 - БРАТКІВ В ЦВИНТАРЯ](https://mpz.brovary.org/wp-content/uploads/2015/09/FOTO-20.1-BRATKIV-V-TSVYNTARYA.jpg)](https://mpz.brovary.org/wp-content/uploads/2015/09/FOTO-20.1-BRATKIV-V-TSVYNTARYA.jpg)

Поряд з пам’ятником брата - ідентичний по величині і оздобленню, такого собі Володимира Кирилліна. Він був пов'язаний з відомим в кримінальному світі Севою Могилевичем і вбитий 1998 року.

[![ФОТО 20.2 - БРАТКІВ В ЦВИНТАРЯ](https://mpz.brovary.org/wp-content/uploads/2015/09/FOTO-20.2-BRATKIV-V-TSVYNTARYA.jpg)](https://mpz.brovary.org/wp-content/uploads/2015/09/FOTO-20.2-BRATKIV-V-TSVYNTARYA.jpg)

Окрім Кирилліна, на цьому ж цвинтарі поховані деякі особи, на могильних плитах котрих, окрім імені та прізвища, вказані ще й так звані прізвиська. Приміром Гурано або Санко. Схоже на цьому кладовищі чимало гучних кримінальних імен з «лихих 90-х».

[![ФОТО 20.3 - БРАТКІВ В ЦВИНТАРЯ](https://mpz.brovary.org/wp-content/uploads/2015/09/FOTO-20.3-BRATKIV-V-TSVYNTARYA.jpg)](https://mpz.brovary.org/wp-content/uploads/2015/09/FOTO-20.3-BRATKIV-V-TSVYNTARYA.jpg)

[![ФОТО 20.4 - БРАТКІВ В ЦВИНТАРЯ](https://mpz.brovary.org/wp-content/uploads/2015/09/FOTO-20.4-BRATKIV-V-TSVYNTARYA.jpg)](https://mpz.brovary.org/wp-content/uploads/2015/09/FOTO-20.4-BRATKIV-V-TSVYNTARYA.jpg)

Відомо, що нині Юрій Довгаленко є власником численних приватних підприємств. Зокрема рибного господарства «Карась», котре розташоване в рідному для Ігоря Васильовича Гнідині. Є також інформація, що мешкає там і сам Юрій Антонович Довгаленко разом з родиною. Але і це ще не весь зв’язок. Ми дізналися, що діти пана Довгаленка вчаться в тій же школі, де й донька Ігоря Васильовича. А отже, є всі причини вважати, що Довгаленки і Сапожки і далі дружать родинами.

З Довгаленком зрозуміло. Рухаємось далі. Є приміром цікавий факт, про який ми дізналися у рідному дворі Ігоря Васильовича на Харківському масиві. Сусідки розповідали нам про друга-наркомана з кримінального угруповування, котрий помер теж кілька років тому. А Ігор Сапожко надав для його поховання місце на броварському цвинтарі.

Але найтісніші зв’язки у Сапожка, навіть родинні, з четвертим фігурантом вбивства Касьяненка. Це Олександр Нілов. Як виявилося, він законний чоловік Алли Нілової, в дівоцтві Алли Коваль – рідної молодшої сестри Марини Сапожко. Численні фотографії на сторінках соцмереж Алли свідчать про те, що родини є надзвичайно близькими.

[![ФОТО 21.1 - НІЛОВИХ РАЗОМ З САПОЖКАМИ](https://mpz.brovary.org/wp-content/uploads/2015/09/FOTO-21.1-NILOVYH-RAZOM-Z-SAPOZHKAMY.jpg)](https://mpz.brovary.org/wp-content/uploads/2015/09/FOTO-21.1-NILOVYH-RAZOM-Z-SAPOZHKAMY.jpg)

[![ФОТО 21.2 - НІЛОВИХ РАЗОМ З САПОЖКАМИ](https://mpz.brovary.org/wp-content/uploads/2015/09/FOTO-21.2-NILOVYH-RAZOM-Z-SAPOZHKAMY.jpg)](https://mpz.brovary.org/wp-content/uploads/2015/09/FOTO-21.2-NILOVYH-RAZOM-Z-SAPOZHKAMY.jpg)

Тісні родинні зв’язки Ігор підтримує і з ще одним колишнім кримінальним ватажком – чоловіком своєї рідної сестри Алли Олегом Колесніковим. А його син – племінник Ігоря Васильовича - 25 річний Вадим Колесніков вже майже 5 років як депутат Броварської міської ради.

[![ФОТО 22 КОЛЕСНІКОВИХ](https://mpz.brovary.org/wp-content/uploads/2015/09/FOTO-22-KOLESNIKOVYH.jpg)](https://mpz.brovary.org/wp-content/uploads/2015/09/FOTO-22-KOLESNIKOVYH.jpg)

Можливо, така відданість «побратимам» чи то пак «братві» 90-х свідчить про вірність і надійність Ігоря Васильовича, але чи є від цього користь місту, з котрим мера не зв’язує нічого, окрім хіба трудової книжки, питання відкрите. Вибори покажуть.
