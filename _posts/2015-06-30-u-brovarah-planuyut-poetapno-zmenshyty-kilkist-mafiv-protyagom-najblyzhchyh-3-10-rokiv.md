---
title: "У Броварах планують поетапно зменшити кількість \"МАФів\" - протягом 3-10 років"
date: 2015-06-30
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "vibir-redaktsiyi"
  - "vporyadkuvannya"
  - "kiosk"
  - "kontseptsiya"
  - "maf"
  - "novini"
  - "proekt"
  - "tymchasova-sporuda"
coverImage: "wp-content/uploads/2015/06/MAFy-4.jpg"
---

**У Броварах нарешті взялись за впорядкування розміщення кіосків та торгових павільйонів. На сайті Броварської міськради 26 червня [опубліковано](http://www.brovary.kiev.ua/do-uvagi-gromadskost%D1%96-proekt-kontsepts%D1%96%D1%97-rozm%D1%96shchennya-timchasovikh-sporud-dlya-zd%D1%96isnennya-p%D1%96dpri%D1%94) проект Концепції розміщення тимчасових споруд для здійснення підприємницької діяльності в нашому місті. Документом зокрема передбачається скорочення кількості "МАФів" протягом найближчих 3-10 років, знесення самовільно встановлених об'єктів та можливе облаштування майданчиків для здійснення виїзної торгівлі за певним графіком. При цьому в офіційному оголошенні не сказано, куди подавати свої пропозиції та зауваження, а також до якого числа триває обговорення проекту Концепції.**

Як зазначено у повідомленні, мета документу - розробити пропозиції з архітектурно-планувального удосконалення розміщення тимчасових споруд  та впорядкування ведення торгівлі на території міста Бровари у відповідності до діючих нормативних документів. Концепція має визначити "загальні принципи розміщення ТС з урахуванням функціонально-планувальних, історико-культурних чинників, типології елементів міського середовища з метою їх подальшої реалізації в натурі та раціонального використання земель загального користування міста".

У результаті проведеної інвентаризації тимчасових споруд на території міста було виявлено **206** одиниць кіосків та павільйонів. Аналіз потреби в торговельних площах відповідно до нормативів забезпеченості населення торговельною площею та забезпечення продуктами харчування мешканців мікрорайонів міста виявив, що у Броварах норматив перевищено на 12,5 %. Норматив забезпеченості на 2015 рік на 1000 мешканців торговельною площею у магазинах по Україні **423 м2**, по Київській області - **435 м2** (для міст). Фактично по місту Бровари в 2015 році даний показник складає **475,8 м2.** Таким чином, немає потреби збільшувати мережу торгівлі по місту Бровари.

[![МАФи 2](https://mpz.brovary.org/wp-content/uploads/2015/06/MAFy-2.jpg)](https://mpz.brovary.org/wp-content/uploads/2015/06/MAFy-2.jpg)

У тексті [проекту Концепції](http://www.brovary.kiev.ua/do-uvagi-gromadskost%D1%96-proekt-kontsepts%D1%96%D1%97-rozm%D1%96shchennya-timchasovikh-sporud-dlya-zd%D1%96isnennya-p%D1%96dpri%D1%94) також запропонувано _**загальні принципи**_ розміщення тимчасових споруд, серед яких наступні:

- _Поблизу великих торговельних центрів, супермаркетів недоцільно розміщувати тимчасові споруди._
- _На зупинках громадського транспорту, за умови дотримання правил безпеки руху, залишити тимчасові споруди у складі павільйонів очікування (лише фасованими товарами довготривалого зберігання)._
- _Доцільно переглянути кількість тимчасових споруд і проводити поетапне зменшення їхньої кількості протягом 3-10 років, в першу чергу на центральних вулицях міста._
- _Тимчасові споруди суб’єктів підприємницької діяльності, які не здійснюють діяльність в кіоску, надають його в оренду, не дотримуються профілю та асортиментного переліку, передбаченого договорами оренди на землю, першочергово підлягають знесенню, про що має бути відповідна умова про припинення договору оренди (строкового сервітуту)._
- _Для суб’єктів підприємницької діяльності, які мають лише одну споруду та здійснюють в ній діяльність, по можливості передбачити альтернативні місця перенесення споруд або нежитлових приміщень в житлових будинках._

[![МАФи 1](https://mpz.brovary.org/wp-content/uploads/2015/06/MAFy-1.jpg)](https://mpz.brovary.org/wp-content/uploads/2015/06/MAFy-1.jpg)

- _У місцях неналежного забезпечення торговельною мережею передбачити розміщення тимчасових споруд товарами першої необхідності  та дрібних побутових послуг, при цьому попередньо визначити потребу та надавати місця на конкурсних засадах, віддаючи перевагу товаровиробникам (фірмовій мережі)._
- _В приватній забудові міста також передбачати відповідну торговельну та побутову інфраструктуру, включаючи за потребою тимчасові споруди для товарів і послуг першої необхідності._
- _Передбачити в мікрорайонах міста майданчики для здійснення виїзної торгівлі товаровиробниками із врахуванням європейського досвіду (можливо за певним графіком по днях тижня)._
- _Подальше упорядкування території шляхом встановлення нових та оновлення старих тимчасових споруд._
- _Встановлення тимчасових споруд-автозупинок та кіосків у складі павільйонів очікування в місцях зупинок міського пасажирського транспорту проводити у відповідності до Схеми розташування автозупинок міського транспорту м. Бровари._
- _Можливість розміщення кіосків на земельних ділянках індивідуальної забудови розглядати за кожним з об'єктів окремо із зазначенням виду торгівлі, враховуючи згоди суміжних землекористувачів та співвласників майна._

[![МАФи 3](https://mpz.brovary.org/wp-content/uploads/2015/06/MAFy-3.jpg)](https://mpz.brovary.org/wp-content/uploads/2015/06/MAFy-3.jpg)

- _Павільйони та кіоски площею до 30 м2 пропонується залишити, поліпшити естетичний вигляд і стан благоустрою території._
- _Розвиток мережі тимчасових споруд (павільйонів і кіосків) недоцільний у зв’язку з недостатньою площею для одержання патенту на продаж горілчаних виробів, що змушує власників тимчасових споруд проводити реконструкцію з розширення площ та влаштування літніх майданчиків, що, в свою чергу, призводить до збільшення земельної ділянки на обслуговування споруди. Тому доцільно було б надавати земельні ділянки під будівництво капітальних магазинів з продажу продовольчих та непродовольчих товарів та розміщувати об’єкти торгівлі на перших поверхах багатоквартирних житлових будинків._
- _Недоцільне розміщення тимчасових споруд торговельного призначення з літніми майданчиками в житлових районах багатоквартирної забудови (крім кіосків з надання сервісних послуг та реалізації друкованої продукції)._
- _Надавати перевагу в розміщенні пересувних та стаціонарних тимчасових споруд вітчизняних товаровиробників ._
- _Хаотично встановлені лотки, палатки, столи, тощо впритул до проїздів, пішохідних зон тротуару, приринкових територіях міста мають бути зняті відповідно до норм та встановлені на територіях ринків._

[![МАФи](https://mpz.brovary.org/wp-content/uploads/2015/06/MAFy.jpg)](https://mpz.brovary.org/wp-content/uploads/2015/06/MAFy.jpg)

- _В торгових павільйонах площею до 30 м2 забезпечити підключення до мереж міського водопроводу, каналізації, облаштування внутрішніх туалетів._
- _В місцях розміщення більше 10 одиниць стаціонарних кіосків встановити біотуалети та контейнери сучасного вигляду для збору сміття._
- _При оновленні фасадів враховувати українські типологічні особливості, застосовувати сучасні оздоблювальні матеріали, використовувати кольори української символіки та вишивки._

Нагадаємо, у квітні минулого року, на хвилі революційних подій, міський голова Броварів своїм розпорядженням утворив **[Робочу групу по розробці концепції розміщення тимчасових споруд (комплексної схеми) на території м. Бровари](http://brovary-rada.gov.ua/rozporyadzhennya-m%D1%96skogo-golovi-v%D1%96d-11042014-%E2%84%9660-od-pro-stvorennya-robocho%D1%97-grupi),** до складу якої увійшли низка депутатів, працівників виконкому та представники громадськості. Ця робоча група мала забезпечити виконання рішення міської ради від 18.04.2013 №935-32-06 "[Про розробку комплексної схеми розміщення тимчасових споруд торговельного, побутового,соціально-культурного чи іншого призначення для здійснення підприємницької діяльності в м.Бровари](http://brovary-rada.gov.ua/r%D1%96shennya-m%D1%96sko%D1%97-radi-v%D1%96d-18042013-%E2%84%96935-32-06-pro-rozrobku-kompleksno%D1%97-skhemi-rozm%D1%96shchennya-timchas)".

**Фото - з [фейсбук-групи "Бровари"](https://www.facebook.com/groups/brovary/)**
