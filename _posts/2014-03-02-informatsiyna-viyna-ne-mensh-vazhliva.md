---
title: "Інформаційна війна не менш важлива!"
date: 2014-03-02
categories: 
  - "kolonka-avtora"
tags: 
  - "yevromaydan"
---

**[![images](https://mpz.brovary.org/wp-content/uploads/2014/03/images.jpg)](https://mpz.brovary.org/wp-content/uploads/2014/03/images.jpg)Шановні наші читачі! Я звертаюся лише до тих, хто нам довіряє, але водночас здатен сприймати будь-яку інформацію критично.**

За останні кілька тижнів популярність «Маєш право знати» зросла на порядок. В умовах паралічу муніципальної преси (припинили вихід міські газети, з телестудії найманцями Сапожка викрадено обладнання, без якого не можна вийти в ефір) цей ресурс став мало не єдиним каналом систематизованої інформації про ситуацію в місті. Саме тому проти «Маєш право знати» та наших журналістів сьогодні розгорнуто широкомасштабну кампанії з дискредитації, котру проводять агенти Сапожка та недобитки броварських «регіоналів».

В коментарях до кожної нашої публікації – купа безпідставного бруду, який поширюють члени виконавчого комітету Броварської міської ради, «медіа активісти» Партії регіонів, які працювали ще на виборах 2012 року, а також ідейні прихильники режиму Януковича-Сапожка. Звісно, більшість розумних людей здатні відділити зерно від полови, однак засилля подібних коментарів в багатьох броварчан може скласти хибне враження про реальну підтримку Сапожка та поваленого режиму Януковича в Броварах. В умовах фактичного надзвичайного стану в місті та країні – це більш, ніж небезпечно.

Сьогодні наші журналісти мусять працювати в умовах надзвичайно напруженого графіку, майже цілодобово, маючи всього кілька годин для сну, позаяк ситуація вимагає нашої участі не лише, як медійників, але й у якості активістів, а інколи й політиків. На жаль, ми банально не маємо часу на словесні перепалки з цієї «п’ятою колоною» режиму Януковича- Сапожка, яка, фактично, працює на роз’єднання нашого суспільства перед загрозою військового вторгнення Росії. Тому я звертаюсь до наших читачів, котрі мають власну думку – активно виголошувати її в коментарях до наших статей і вступати в дискусії з коментаторами, які зараз з усіх сил намагаються відбілити колишню владу Сапожка, готуючи підґрунтя для реваншу поваленого режиму. **Я не закликаю нікого висловлювати кимось нав’язану думку – це має бути лише ваша, виключно ваша думка!**

Інформаційна війна – один з найважливіших фронтів нашої боротьби як із зовнішнім, так і з внутрішнім ворогом, не забуваймо про це!
