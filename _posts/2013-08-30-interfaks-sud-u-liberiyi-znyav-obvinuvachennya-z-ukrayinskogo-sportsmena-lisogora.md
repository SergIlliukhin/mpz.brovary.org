---
title: "\"Інтерфакс\": Суд у Ліберії зняв обвинувачення з українського спортсмена Лісогора"
date: 2013-08-30
author: 
  username: "pravoZnaty"
  display_name: "Маєш право знати"
tags: 
  - "brovary"
  - "vipravdannya"
  - "kriminalna-sprava"
  - "liberiya"
  - "lisogor"
  - "novini"
  - "plavannya"
  - "sud"
coverImage: "wp-content/uploads/2013/08/lisogor2.jpg"
---

**[![lisogor](https://mpz.brovary.org/wp-content/uploads/2013/08/lisogor1.jpg)](https://mpz.brovary.org/wp-content/uploads/2013/08/lisogor1.jpg)Суд у Ліберії зняв всі обвинувачення, висунуті відносно відомого українського спортсмена, чемпіона світу з плавання Олега Лісогора, -[повідомляє](http://ua.interfax.com.ua/news/general/165644.html) інформаційне агентство “Інтерфакс-Україна” з посиланням на Міністерство закордонних справ України.**

"_Відбувся суд. Згідно з інформацією посольства України в Сенегалі, з нього (О.Лісогор - ІФ) були зняті всі висунуті обвинувачення_", - повідомив агентству "Інтерфакс-Україна" директор департаменту інформаційної політики МЗС Євген Перебийніс у середу.

За його словами, український МЗС очікує офіційного рішення суду, яке має надійти через кілька днів.

Як [повідомлялося](https://mpz.brovary.org/interfaks-proti-sportsmena-olega-lisogora-porusheno-kriminalnu-spravu-u-liberiyi/), О.Лісогор підтвердив порушення проти нього в Ліберії кримінальної справи за підозрою в насильницькому утриманні людини. Спортсмен повідомив, що забезпечений адвокатом, і спростовує висунуті проти нього обвинувачення, які ґрунтуються на інформації українця Івана Сліпченка.

Раніше на сайті ліберійської газети Heritage з'явилася інформація, що двох громадян України - О.Лісогора та його бізнес-партнера Миколу Чернишова - затримала ліберійська національна поліція за обвинуваченням у викраденні та тривалому утриманні людини, також громадянина України І.Сліпченка, який працював в одному з казино Монровії на запрошення. За даними видання, обвинувачені викрали І.Сліпченка та утримували його в одній з квартир під замком протягом 9 днів після того, як дізналися, що той був пов'язаний в Україні зі злочинними колами, і мали намір вислати його на батьківщину.

О.Лісогор представляв Україну на трьох Олімпіадах, є багаторазовим чемпіоном Європи та світу у плаванні брасом, екс-чемпіон світу на дистанції 50 м брасом на довгій і короткій воді.
