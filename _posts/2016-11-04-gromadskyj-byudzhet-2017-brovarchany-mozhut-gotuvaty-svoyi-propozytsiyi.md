---
title: "Громадський бюджет 2017: броварчани можуть готувати свої пропозиції"
date: 2016-11-04
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "byudzhet-uchasti"
  - "vibir-redaktsiyi"
  - "golosuvannya"
  - "gromadskyj-byudzhet"
  - "deputati"
  - "novini"
  - "oleg-berestoviy"
  - "sesiya"
coverImage: "wp-content/uploads/2016/11/gromadskyj-byudzhet.jpg"
---

**У Броварах запрацює бюджет участі - таке рішення вчора на сесії прийняли депутати Броварської міської ради. Проголосували одноголосно.**

Ще влітку цього року за ініціативи міського депутата **Олега Берестового** (ДемАльянс) бровачанам [презентували](https://mpz.brovary.org/gromadskyj-byudzhet-uchasti-mozhe-zapratsyuvaty-v-brovarah-vzhe-nastupnogo-roku/) ідею громадського бюджету або бюджету участі: у стінах виконкому виступали експерти **Тарас Случик** та **Іван Лукеря**. Бюджет участі передбачає конкурс проектів звичайних броварчан, на реалізацію яких виділять певну суму з міського бюджету. Ця система працює не в одному місті України, зокрема у Львові, Чернігові, [Черкасах](http://www.rada.cherkasy.ua/ua/sections.php?s=34), [Вінниці](http://gromada.vmr.gov.ua/default.aspx) тощо. Розмір такого бюджету може становити декілька мільйонів гривень.

[Проектом рішення](http://brovary-rada.gov.ua/documents/24573.html) передбачається затвердити [Положення](https://onedrive.live.com/view.aspx?resid=76CC13A1B9E773BD!873&ithint=file%2cdocx&app=Word&authkey=!ANltQG6ErqXtJbI) "Про Громадський бюджет", згідно якого бюджет участі у Броварах буде складати наступного року не менше 1% загального фонду міського бюджету та не менше 3 млн грн. Координаційна рада, яка працюватиме з проектами громадян, складатиметься з депутатів, чиновників, представників громадських організацій та активістів. Пілотний проект планують запустити вже з 1 кварталу 2017 року, далі - на постійній основі. Проекти пілотного етапу профінансують у 3-4 кварталі 2017-го, наступні - в 2018 році.

На черговій сесії Броварської міської ради проект рішення було прийнято одноголосно: **27 депутатів - за**.

[![0106](https://mpz.brovary.org/wp-content/uploads/2016/11/0106.jpg)](https://mpz.brovary.org/wp-content/uploads/2016/11/0106.jpg)
