---
title: "Що спричинило надмір диму на вулицях Броварів: версії мешканців та офіційні коментарі"
date: 2014-12-05
author: 
  username: "trydence"
  display_name: "Дмитро Карпій"
categories: 
  - "rozsliduvannya"
tags: 
  - "brovary"
  - "vibir-redaktsiyi"
  - "gorinnya"
  - "dim"
  - "dihati"
  - "ekologiya"
  - "kotelni"
  - "listya"
  - "povitrya"
  - "promzona"
  - "spalyuvannya"
  - "torf"
coverImage: "wp-content/uploads/2014/12/1oq-Wtvssk0.jpg"
---

[![ФБ_Андрій Саук_31_10](https://mpz.brovary.org/wp-content/uploads/2014/12/FB_Andriy-Sauk_31_10.jpg)](https://mpz.brovary.org/wp-content/uploads/2014/12/FB_Andriy-Sauk_31_10.jpg)**Протягом жовтня-листопада броварці билися у здогадках щодо причин надмірної задимленості у нашому місті. Про те, що у Броварах щоосені спалюють опале листя, знає, мабуть, кожен. Але чи це єдина причина поганого повітря?  Ні, не єдина, - переконані мешканці. У спостережливих броварців припущень виникало декілька. Окрім диму від горіння свіжих рослинних залишків, це і тління торф’яників, і викиди диму з нових мінікотелень, і викиди шкідливих речовин з промислових об’єктів нашого міста. Втім, беззаперечне офіційне підтвердження отримала лише версія про спалювання листя.**

На перший погляд може здатися, що це зовсім і не проблема – подумаєш, створили вогнище з листя, воно ж органічне. Однак екологи наводять велику кількість аргументів, які свідчать про високу загрозу від такого диму для здоров’я людей. Зараз Бровари вже охопила зимова погода, випав перший сніг, і проблема з листям ніби минула. Але попереду весна – коли активно спалюють суху траву та сміття після зими. А потім – знову осінь. І так по колу, а питання лишається невирішеним.

Люди жваво обговорюють проблему диму на вулицях міста та активно перебирають версії на сторінках соціальних мереж в інтернеті. Отже, які ж причини?

**Спалювання листя та сміття**

У Броварах спалюють опале листя та сміття кожної осені. У той час як екологи радять «не чіпати вогнем» ні те, ні інше, листя закопувати або робити з нього компост, броварці продовжують дихати шкідливим димом. У соцмережах [повідомлення](https://www.facebook.com/groups/brovary/permalink/922787027751264/) про засилля диму почали масово з’являтися у кінці жовтня. Мешканці намагалися скаржитись у відповідні служби. Як [пишуть](https://www.facebook.com/photo.php?fbid=752420638128036&set=gm.923149021048398&type=1) містяни у групі «Бровари» на Facebook, вони «обривають» телефони міськради, відділу благоустрою, пожежної охорони тощо. Там проблему не заперечують, але посилаються то на обмежену компетентність у вирішенні питання, то на складність пошуку джерел займання.

Але самі броварчани знаходять ці джерела. Так 30 жовтня осередки полум’я бачили по обидва боки Об’їзної дороги.

\[caption id="attachment\_31371" align="aligncenter" width="560" class=" "\][![ФБ_Олена Слободяник_30.10](https://mpz.brovary.org/wp-content/uploads/2014/12/FB_Olena-Slobodyanik_30.10.jpg)](https://mpz.brovary.org/wp-content/uploads/2014/12/FB_Olena-Slobodyanik_30.10.jpg) Осередок полум’я. Підозрюють, що горить смітник. Фото: Олена Слободяник.\[/caption\]

\[caption id="attachment\_31372" align="aligncenter" width="560" class=" "\][![ФБ_Тетяна Панкратьєва_30.10_5](https://mpz.brovary.org/wp-content/uploads/2014/12/FB_Tetyana-Pankratyeva_30.10_5.jpg)](https://mpz.brovary.org/wp-content/uploads/2014/12/FB_Tetyana-Pankratyeva_30.10_5.jpg) Горять смітиники. Фото: Тетяна Панкратьєва.\[/caption\]

\[caption id="attachment\_31373" align="aligncenter" width="560" class=" "\][![ФБ_Тетяна Панкратьєва_30.10_1](https://mpz.brovary.org/wp-content/uploads/2014/12/FB_Tetyana-Pankratyeva_30.10_1.jpg)](https://mpz.brovary.org/wp-content/uploads/2014/12/FB_Tetyana-Pankratyeva_30.10_1.jpg) Дим над Броварами, Броварський проспект. Фото: Тетяна Панкратьєва.\[/caption\]

31 жовтня Бровари вже були окуті димом. Хтось підозрював, що то були наслідки горіння торф’яників. Інші зауважували, що тління торф’яників не супроводжується запахом горілого пластику. Тоді у викидах диму запідозрили нові твердопаливні мінікотельні, яких останнім часом з’явилось чимало у Броварах.

\[caption id="attachment\_31368" align="aligncenter" width="560" class=" "\][![ФБ_Андрій Саук_31_10](https://mpz.brovary.org/wp-content/uploads/2014/12/FB_Andriy-Sauk_31_10.jpg)](https://mpz.brovary.org/wp-content/uploads/2014/12/FB_Andriy-Sauk_31_10.jpg) Фото: Андрій Саук.\[/caption\]

З того часу броварці стали оприлюднювати різноманітні фотофакти спалювання сміття та листя та ймовірних [наслідків](https://www.facebook.com/groups/brovary/permalink/926870377342929/) цього у Броварах, намагаючись таким чином як знайти причину, так і посприяти її вирішенню. Місця осередків – різноманітні. На світлині нижче, за словами її автора, палили вогнище щодня.

\[caption id="attachment\_31375" align="aligncenter" width="560" class=" "\][![ФБ_Лариса Криштапович_31.10](https://mpz.brovary.org/wp-content/uploads/2014/12/FB_Larisa-Krishtapovich_31.10.jpg)](https://mpz.brovary.org/wp-content/uploads/2014/12/FB_Larisa-Krishtapovich_31.10.jpg) Вогнище на території приватної садиби. Фото: Лариса Криштапович.\[/caption\]

У листопаді, як розповідають свідки, осередки спалювання знаходили зокрема у [внутрішніх двориках](https://www.facebook.com/photo.php?fbid=883523701671241&set=gm.930344656995501&type=1) багатоквартирних будинків, а також на [місці](https://www.facebook.com/photo.php?fbid=765978956808341&set=gm.931733450189955&type=1) ліквідованого Єврейського кладовища у парку «Перемога» та навіть на [території](https://www.facebook.com/groups/brovary/permalink/931686586861308/) дитячої лікарні по вул. Кірова, 47.

\[caption id="attachment\_31376" align="aligncenter" width="560" class=" "\][![ФБ_Олександр Плахов_15.11](https://mpz.brovary.org/wp-content/uploads/2014/12/FB_Oleksandr-Plahov_15.11.jpg)](https://mpz.brovary.org/wp-content/uploads/2014/12/FB_Oleksandr-Plahov_15.11.jpg) Тління листя у парку «Перемога». Фото: Олександр Плахов.\[/caption\]

> _Весною активісти вже_ [_закликали_](https://mpz.brovary.org/aktivisti-zaklikali-brovarchan-ne-paliti-vognishha-v-parku-spetsialnimi-tablichkami/) _не влаштовувати вогнищ на території цвинтаря, хоча тоді це більше стосувалось «любителів шашликів»._

\[caption id="attachment\_31377" align="aligncenter" width="560" class=" "\][![ФБ_Ірина Улітенко_15.11_2](https://mpz.brovary.org/wp-content/uploads/2014/12/FB_Irina-Ulitenko_15.11_2.jpg)](https://mpz.brovary.org/wp-content/uploads/2014/12/FB_Irina-Ulitenko_15.11_2.jpg) Осередки спалювань листя, дитяча лікарня. Фото: Ірина Улітенко.\[/caption\]

Офіційні міські та обласні установи переважно розводять руками. Відділ благоустрою Броварської міської ради повідомляє, що на підвідомчих йому територіях зеленого господарства дійсно заборонено розпалювати багаття та, тим паче, не можна спалювати суху рослинність. За даними установи, протягом осені цього року у Броварах було зафіксовано 15 фактів порушень, пов’язаних зі спалюванням листя.

Водночас «пожежники», тобто Державна служба з надзвичайних ситуацій у Київській області, повідомляють, що цієї осені не зареєстровано подій, пов’язаних із викидами в повітря газоподібних речовин, які можуть нанести шкоду здоров’ю людей чи екології на території міста Бровари. Міський відділ доповнює, що надзвичайних ситуацій техногенного, природного, соціального воєнного характеру в цей період не фіксували.

Не зафіксували перевищень припустимих показників якості повітря і у броварській Держсанепідслужбі. Однак завідувач відділу лабораторних досліджень **Анатолій Прокопенко** зазначив, що аналіз проводиться у вересні-жовтні лише один раз за всю осінь, хоч і в декількох місцях міста. Це означає, що повітря було безпечним конкретно в день проведення аналізу в певній точці у Броварах.

Втім, містяни все ж помітили, що у Броварах таки намагаються боротися з проблемою принаймні шляхом розвішування на під’їздах будинків оголошень про заборону палити листя. Управління житлово-комунального господарства Броварської міськради також повідомило, що у зв’язку зі зверненнями громадян комунальні установи попередили про неприпустимість таких дій.

> Екологи та юристи [вказують](https://necu.org.ua/ekolohy-nahaduyut-pro-zaboronu-spalyuvaty-lystya/) як на незаконність спалювання листя, так і на надзвичайну шкідливість таких дій для людського здоров’я та екології в цілому. У Національному екологічному центрі України інформують, що «_при згорянні однієї тони рослинних залишків у повітря вивільняється біля 9 кг мікрочастинок диму. Разом з димом в повітря вивільняються пестициди та радіонукліди, накопичені рослинами протягом року. Нерідко разом з листям горить сміття, що спричиняє ще потужніше забруднення атмосферного повітря. При горінні гуми, окрім згаданого, утворюються канцерогенна сажа та оксиди сірки, останні викликають респіраторні захворювання. В тліючому без доступу кисню листі виділяється бензопірен, що здатен викликати у людини ракові захворювання. Окрім того, з димом у повітря вивільняються діоксини. Подразнюваний димом епітелій слизової оболонки дихальних шляхів не здатен протистояти збудникам захворювань._»

**Зараз листя вже не спалюють, а запах та дим досі непокоять людей**

Версія про горіння торф’яників лишилась тільки здогадкою користувачів Facebook. У згаданий період жовтня-листопада у Київській області дійсно горіли торф’яники – поблизу [Гостомеля](https://www.day.kiev.ua/uk/news/131014-v-kiyivskiy-oblasti-prodovzhuyut-gasiti-torfyaniki) та Ірпеня. Також [горіло](https://www.mtu.gov.ua/uk/news/45977.html) і в сусідній Чернігівській області. Як розповіли в Державній службі з надзвичайних ситуацій у Київській області, найближчі до Броварів торф’яники є поблизу Літок. За словами представника прес-служби відомства, дим від існуючих у той період пожеж навряд чи міг дістатися нашого міста.

За спостереженнями наших читачів, причиною ядучого диму могли стати викиди з заводів у промисловій зоні Броварів. Мешканець з вул. Черняховського нібито чув такий дим в районі свого проживання. Натомість, у Держсанепідслужбі повідомили, що цієї осені перевіряли якість повітря у Промвузлі міста на різні шкідливі сполуки. Небезпечного перевищення показників для екології та здоров’я людей у службі не виявили.

Ще один об’єкт підозр – нові котельні з виробництва теплової енергії, які з’явилися у Броварах лише пару місяців тому. Як [розповідав](https://mpz.brovary.org/u-brovarah-rozpovili-yak-kiyivshhina-mozhe-zaoshhadzhuvati-energoresursi-yak-ekonomlyat-u-nashomu-misti/) директор КП «Броваритепловодоенергія» **Сергій Сафронов**, такі котли встановили на 6-ти об’єктах у місті – у школах, дитсадках, дитячій та районній лікарнях тощо. Працюють вони на альтернативному виді палива – трісках (тверді дерев’яні відходи).

Незважаючи на принаймні офіційну екологічність котелень, їхня діяльність привертає увагу мешканців через запах та періодичні викиди чорного диму. Протягом листопада автор цієї статті бачив такі викиди поблизу басейну «Купава» та школи № 9. На початку місяця спостережливі користувачі соцмереж також [помітили](https://vk.com/wall-1562726_3735) «збагачення» повітря димом чорного кольору від нових котелень біля школи № 7 та біля дитячої лікарні.

\[caption id="attachment\_31378" align="aligncenter" width="560" class=" "\][![1oq-Wtvssk0](https://mpz.brovary.org/wp-content/uploads/2014/12/1oq-Wtvssk0.jpg)](https://mpz.brovary.org/wp-content/uploads/2014/12/1oq-Wtvssk0.jpg) Чорний дим з котельні біля школи № 7. Фото: vk.com/kyivregion.\[/caption\]

\[caption id="attachment\_31397" align="aligncenter" width="560" class=" "\][![Image00001](https://mpz.brovary.org/wp-content/uploads/2014/12/Image00001.jpg)](https://mpz.brovary.org/wp-content/uploads/2014/12/Image00001.jpg) Котельня на території школи № 9 під час роботи.\[/caption\]

> _Редакція «Маєш право знати» планує і надалі слідкувати за ситуацією навколо стану повітря у Броварах. Ми сподіваємося почути офіційні версії походження диму від компетентних установ і організацій. Встановлення усієї правди має стати запорукою остаточного вирішення проблеми!_
