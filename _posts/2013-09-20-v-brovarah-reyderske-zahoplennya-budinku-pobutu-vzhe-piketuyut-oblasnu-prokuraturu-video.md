---
title: "\"Газета.UA\": У Броварах - рейдерське захоплення Будинку побуту. Вже пікетують обласну прокуратуру - ВІДЕО"
date: 2013-09-20
author: 
  username: "pravoznaty"
  display_name: "Маєш право знати"
tags: 
  - "aktsiya-protestu"
  - "brovary"
  - "budinok-pobutu"
  - "vibir-redaktsiyi"
  - "novini"
  - "prokuratura"
  - "reyderstvo"
coverImage: "wp-content/uploads/2013/09/516858_3.jpg"
---

**[![516858_3](https://mpz.brovary.org/wp-content/uploads/2013/09/516858_3.jpg)](https://mpz.brovary.org/wp-content/uploads/2013/09/516858_3.jpg)Об 11:00 до входу прокуратури Київської області шестеро хлопців у білих майках тягнуть чоловіка у костюмі. Ставлять на коліна перед натовпом журналістів та працівників установи. Ставлять на коліна та починають вдавано бити. Кілька разів замахуються битами** \- [повідомляє Gazeta.ua](https://gazeta.ua/articles/np-photo/_kraschomu-rejderu-pid-prokuraturoyu-vruchili-chervonu-bejsbolnu-bitu/516858)

"Ми починаємо чемпіонат з рейдерства. Ми - бригада рейдерів, яка працює на одного з прокурорів. Вирішили показати свою майстерність. У піджаку - підприємець, який не захотів віддати нам свій бізнес, — каже один з хлопців Андрій за прізвиськом Лисий. У нього на спині напис "рейдер". Хапає чоловіка в піджаку за голову, - бийте його, хлопці, давайте.

Чоловіки у білих майках починають гамселити того по спині руками. Кидають на землю, імітують, ніби б'ють лежачого, весь час кричать "Віддаси бізнес?".

[![516858_5](https://mpz.brovary.org/wp-content/uploads/2013/09/516858_5.jpg)](https://mpz.brovary.org/wp-content/uploads/2013/09/516858_5.jpg)

Натовп навколо не розуміє причину акції, але всі знімають дійство на телефони та камери. Учасники змагань вперто не зізнаються, чого влаштували перформенс.

Хлопці починають обливати підприємця з вогнегасника. Порскають у обличчя дезодорантом, кажуть, що то сльозогінний газ. До них підбігає чоловік у спортивному костюмі та кепці. Починає вдавано гамселити лежачого підприємця.

"Коля, давай, он нам бизнес не отдает, падлюка, - підтримують його з натовпу. Старший виходить та вручає йому червону алюмінієву биту, - Коля, ти кращий рейдер України".

За п'ятнадцять хвилин під входом збирають три десятки людей з плакатами. Вдавані "рейдери" тікають, на останок кілька разів прискають у сторону прокуратури з вогнегасника, потім сперечаються з двома міліціонерами біля входу.

<iframe src="//www.youtube.com/embed/11KjPkiueJc" height="315" width="420" allowfullscreen frameborder="0"></iframe>

Виявляється — акцію протесту організували акціонери "Броварського побут-комбінату". У них відібрали будинок побуту, у центрі міста. Люди звинувачують у цьому одного з прокурорів Київщини Андрія Шила.

"Саме за дзвінками заступника прокурора Київської області Андрія Шила, суди приймали потрібні рішення, щоб відібрати у нас підприємство. Суд в Луганській області своїм незаконним рішенням відібрав комбінат і передав його куму заступника прокурора Київщини. Те, що відбулось тут на акції, це те саме, що роблять з підприємцями на Київщині", - каже акціонер Магомед Сулейманов.

[![516858_7](https://mpz.brovary.org/wp-content/uploads/2013/09/516858_7.jpg)](https://mpz.brovary.org/wp-content/uploads/2013/09/516858_7.jpg)

У прокуратурі стверджують, що їхні працівники до зміни власника на комбінаті ніякого відношення не мають. За фактом акції протесту, в прокуратурі почали кримінальне провадження, яке має визначити, чи була законна зміна власника у комбінаті.

"Ведеться розслідування міліцією. Керівництво слідства здійснюється міжрайонною прокуратурою Броварів. Прізвища, які вживались тут під час акції протесту, не відповідають дійсності, і причетність посадових осіб обласної прокуратури відсутня. Такий виступ, лише втручання у слідство", - коротко розповів Ігор Демура, начальник управління прокуратури Київщини.

_Андрій Жигайло, [Gazeta.ua](https://gazeta.ua/articles/np-photo/_kraschomu-rejderu-pid-prokuraturoyu-vruchili-chervonu-bejsbolnu-bitu/516858)_

> "Маєш право знати" стали відомі деталі гучної справи про рейдерське захоплення Будинку побуту на вул. Гагаріна, де фігурують прокурори, "прораб Януковича" та депутат броварської міської ради Євген Заєць. Збитки, завдані підприємцям в результаті рейдерської атаки можуть сягнути понад 5 мільйонів доларів США. Чекайте незабаром розслідування журналістів "МПЗ" про участь броварських і не тільки можновладців в рейдерському захопленні Будинку побуту
