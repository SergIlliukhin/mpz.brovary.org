---
title: "Сплеск заборон мирних зібрань у Броварах: «терористична загроза» vs «технічні причини»"
date: 2012-06-05
author: 
  username: "Aleechka"
  display_name: "Аліна Дяченко"
categories: 
  - "kolonka-avtora"
tags: 
  - "brovary"
  - "brovaryi"
  - "vibir-redaktsiyi"
  - "vykonkom"
  - "zaborona"
  - "mirni-zibrannya"
coverImage: "wp-content/uploads/2012/06/mirne-zibrannya.jpg"
---

[![](https://mpz.brovary.org/wp-content/uploads/2012/06/mirne-zibrannya.jpg "мирне зібрання")](https://mpz.brovary.org/wp-content/uploads/2012/06/mirne-zibrannya.jpg)Броварська влада активно занадилась забороняти мирні зібрання у Броварах. Спочатку тривожну новину про [заборону](https://mpz.brovary.org/brovarska-vlada-namagayetsya-zaboroniti-provedennya-mirnogo-protestu-brovarchan-ta-zhiteliv-rayonu/) мирного протесту у Броварах повідомив  правозахисник Юрій Кравець, потім про [заборону](https://mpz.brovary.org/sapozhko-zaboroniv-zustrich-klichka-z-brovarchanami/) соціально-культурного зібрання з нагоди Дня захисту дітей повідомила партія «УДАР».

Загалом же на сайті ж Броварської міської ради міститься п’ять рішень виконавчого комітету Броварської міської ради про заборону мирних зібрань:

1)    Рішення виконкому №[235](http://docs.pravo-znaty.org.ua/p2348/23.05.2012/235) від 23.05.2012 -  «Відмовити Броварському міському комітету Соціалістичної партії України у встановленні інформаційного намету Соціалістичної партії України з 24 травня до 29 липня 2012 року.»;

2)    Рішення виконкому №[236](http://docs.pravo-znaty.org.ua/p2347/23.05.2012/236) від 23.05.2012 – «Відмовити громадській організації „Громадська Позиція „Броварська ВАРТА” у проведенні мітингу 02 червня 2012 року об 11.00 год. та розташуванні пересувних юридичних приймалень – наметів з 26.05.2012 по 30.11.2012 року»;

3)    Рішення виконкому №[237](http://docs.pravo-znaty.org.ua/p2365/29.05.2012/237) від 29.05.2012 – «Заборонити громадянам Стародубу І.М., Коробчинському А.В., Шиту А.М., у проведенні 02 червня 2012 року в місті Бровари у парку культури і відпочинку «Перемога» культурно-соціального мирного зібрання»;

4)    Рішення виконкому №[238](http://docs.pravo-znaty.org.ua/p2364/29.05.2012/238) від 29.05.2012 – «Заборонити громадянам Гагаріній О.А., Коробчинському А.В., Шиту А.М., у проведенні 02 червня 2012 року в місті Бровари на майдані «Свобода» культурно-соціального мирного зібрання»;

5)    Рішення виконкому №[248](http://docs.pravo-znaty.org.ua/p2917/01.06.2012/248) від 01.06.2012 – «Заборонити благодійній організації «Благодійний фонд розвитку громад «Лівобережна Київщина» проведення 02 червня 2012 року з 11-00 (тривалістю 5 годин) в місті Бровари культурно-соціального мирного зібрання з нагоди Дня захисту дітей на майдані «Свобода» та запропонувати провести мирне зібрання парку культури і відпочинку «Перемога».

Причини для відмов та заборон проведення мирних зібрань щоразу різні: комусь відмовляють з формулюванням «_у зв\`язку з порушенням порядку подання повідомлення_», комусь вигадують більш захоплююче «обґрунтування» - «_у зв\`язку з проведенням превентивних заходів на території міста Бровари та Броварського району, спрямованих на недопущення проявів тероризму та належного забезпечення охорони громадської безпеки_», а комусь просто і лаконічно – «_з технічних причин_».

При цьому броварським чиновникам явно бракує послідовності: спочатку одним  громадянам вони забороняють проведення культурно-соціального мирного зібрання  02 червня 2012 року у парку культури і відпочинку «Перемога» через начебто загрозу тероризму, а потім  Благодійному фонду розвитку громад «Лівобережна Київщина» пропонують провести своє культурно-соціальне мирне зібрання у цей самий день у тому ж таки парку «Перемога». Вочевидь, загроза тероризму минула.

Водночас «Лівобережній Київщині» забороняють мирне зібрання на майдані «Свобода» 02 червня 2012 року – увага! – «з технічних причин», хоча кількома днями раніше підставою для заборони було «проведення превентивних заходів проти тероризму». Знову нестиковка!

Словом, виконком геть заплутався, то можна чи не можна броварчанам мирно зібратись на центральній площі та у міському парку, та з яких зрештою причин. Щоправда, при цьому він взагалі забувся, що забороняти чи дозволяти мирні зібрання взагалі не входить до його повноважень, це компетенція виключно суду.

А оскільки подібні заборони виконкому суперечать законодавству та порушують право громадян на мирні зібрання, гарантоване Конституцією України, ніхто не зобов’язаний їх виконувати. Що власне робили і роблять зазвичай громадяни, в тому числі і в Броварах. Однак і на це броварська влада вигадала свою «комунально-технічну протидію», але це вже зовсім інша історія. Чекайте незабаром на «МПЗ».
