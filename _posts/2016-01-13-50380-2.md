---
title: "Міськрада: епідемія грипу в Броварах не оголошена, карантину в школах поки не буде"
date: 2016-01-13
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "gryp"
  - "epidemiya"
  - "karantin"
  - "novini"
  - "ses"
---

**Броварська влада поки не планує продовжувати канікули у міських закладах освіти та запроваджувати карантин, незважаючи на спалах небезпечного грипу, що вражає передусім дітей. Про це журналістам "Маєш право знати" сьогодні повідомили в управління освіти та науки Броварської міської ради.** 

Освітяни пояснюють таку ситуацію відсутністю відповідного припису санепідемстанції: зі слів чиновників, без відповідного документу вони не можуть оголосити карантин та продовжити канікули. В управлінні зазначили, що броварська СЕС досі не надала висновку, чи перевищено в місті епідеміологічний поріг захворюваності.  При цьому чиновники додали: кожна школа має право самостійно оголошувати карантин, якщо кількість хворих учнів перевищить максимально допустимий відсоток.

Наші кореспонденти спробували з'ясувати інформацію безпосередньо в санепідемстанції, однак там у грубій формі відмовились надавати будь-які коментарі. Дізнавшись, що телефонують журналісти, головний лікар броварської СЕС заявила, що інформацію, можливо, надасть виключно на письмовий запит, після чого кинула слухавку та протягом кількох хвилин покинула територію санепідемстанції. Після цього вийти на зв'язок з головним лікарем СЕС стало не можливо.

Нагадаємо, що під час оперативної наради у міського голови 11 січня головними медиками Броварів була [оприлюднена інформація](https://mpz.brovary.org/brovary-atakuye-svynyachyj-gryp-protyagom-doby-shpytalizuvaly-25-vazhkyh-ditej-likiv-dosi-nemaye/) про масові випадки вірусних захворювань броварчан. Головний лікар Броварської центральної лікарні **Валентин Багнюк** зазначив, що найпевніше йдеться про вірус H1N1, більш відомий як  "каліфорнійський" або "свинячий" грип.  Водночас головний лікар Броварського міського центру первинної медико-санітарної допомоги **Ігор Кравцов** відзначив рекордну кількість звернень мешканців, котрі скаржаться на аналогічні симптоми: у багатьох діагностували геморагічну пневмонію. Зі слів Кравцова, лише протягом однієї доби 8 січня з подібним діагнозом довелося шпиталізувати 25 дітей. У зв'язку зі спалахом хвороби було прийнято рішення запровадити карантин у центральній лікарні та ввести там "маскоий режим".

Пізніше у ЗМІ [з'явилась інформація](http://kyiv.comments.ua/news/2016/01/13/112622.html) про те, що пульмонологічне відділення броварської лікарні переповнене, всі апарати штучної вентиляції легенів зайняті, троє людей у важкому стані, ще близько тридцяти потребують реанімаційних заходів. Журналісти телеканалу ICTV [повідомили про два смертельні випадки у Броварах:](http://fakty.ictv.ua/ru/index/view-media/id/117452) люди померли від геморагічної пневмонії, викликаної небезпечним вірусом. Зі слів головного лікаря БЦРЛ, станом на 11 січня результатів експертизи щодо штаму цьогорічного броварського вірусу досі немає, так само як і медичних препаратів, здатних ефективно боротися з недугою.
