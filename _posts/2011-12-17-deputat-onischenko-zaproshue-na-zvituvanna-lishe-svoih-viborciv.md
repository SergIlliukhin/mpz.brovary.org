---
title: "Депутат Онищенко запрошує на звітування лише своїх виборців"
date: 2011-12-17
author: 
  username: "sergilliukhin"
  display_name: "Сергій Іллюхін"
categories: 
  - "kolonka-avtora"
tags: 
  - "zvituvannya"
  - "onyshhenko"
---

![](https://mpz.brovary.org/wp-content/uploads/2011/12/бровари-онищенко.jpg "бровари онищенко")15 грудня я поспілкувався в телефонному режимі з броварським депутатом **Онищенком Володимиром Івановичем** - членом "Партії регіонів", обраним по мажоритарному округу №2, начальником управління освіти м.Бровари.

В ході розмови я хотів з'ясувати, де і коли планує звітувати депутат, однак Володимир Іванович протягом 3 хвилин відмовлявся надати мені цю інформацію, мотивуючи це <!--more-->тим, що я не є виборцем з його виборчого округу, а звітувати перед громадськими організаціями він взагалі не зобов'язаний.

**Публікую наш діалог з депутатом Онищенко (розмову було записано на диктофон) - ПРЯМА МОВА:**

Виборець: - Ало, добрий день! Володимир Іванович, скажіть будь-ласка, уже призначили, де і коли проходитиме звітування перед виборцями? Там же по-моєму до кінця цього року планувалося?

Депутат: - От Ви назвали моє ім'я по-батькові, а Ви хто?

Виборець: -Іллюхін Сергій Миколайович, мешканець міста Бровари, виборець

Депутат: - Виборець з якого округу?

Виборець: - По округу Базишина

Депутат: - Ааа, Базишин, то питайте Базишина, коли він звітує

Виборець: - Коли він звітує я знаю, хотілося б також на Вашому звітуванні побути

Депутат: - Ну у мене округ номер 2, я запрошую своїх виборців. Якщо Ви за мене не голосували, то для чого мені запрошувати Вас, скажіть будь-ласка? Я йшов по мажоритарці, мене вибрали люди, перед якими я буду звітувати, яких я буду запрошувати.

Виборець: - Тобто Ви хочете сказати, що я, як виборець, можу звертатися лише до свого депутата?

Депутат: - Ні, Ви, як виборець, можете звертатися до любого депутата, але я просто не бачу логіки в тому. Якщо мене підтримували люди мого виборчого округу, так? І я про те, що їм обіцяв, буду їм звітувати. Чого я мушу запрошувати людей, наприклад, із Торгмашу, якщо вони за мене не голосували?

Виборець: - Ну справа в тому, що я представник громадської ініціативи, "Маєш Право Знати" називається. Ми відвідуємо звітування всіх депутатів для того, щоб потім скласти звіт про те, хто відзвітувався, хто ні, тобто по результатам

Депутат: - Я звіт повинен давати перед своїми виборцями, правильно? А не перед всіми громадськими організаціями. Так чи ні? Людина мене вибирала, я перед нею звітуюсь, перед ними звіт даю коли, що і як. Завтра придуть якісь іще інші громадські організації: давайте звітуйте перед нами коли, що і як. Я що, десь там написано, що я повинен перед усіма вами звітуватися? Перед громадськими організаціями?

Виборець: - Ви ж депутат міста Бровари!

Депутат: - Депутатів міста Бровари 40 чоловік, із них усього 20 ішло по мажоритарці, інші йшли по спискам партій, от до них усі питання!

Виборець: - Я ж представник, я виборець міста Бровари! Сьогодні я живу в одному районі, а завтра в іншому. Хочу почути, як Ви працюєте, я хочу зрозуміти, чи голосувати за Вас наступного разу, коли я буду в тому окрузі, де Ви балатуєтесь, чи ні

Депутат: - Нууу, то питання Ваше

Виборець: - Да, і от у мене є питання, я хотів би послухати Ваш звіт

Депутат: - Значить, 20 числа, наскільки я планую, на 20 число

Виборець: - 20 число, а де і у котрій годині?

Депутат: - Ну а годину і де я ще не з'ясував. Коли і де - це ввечері буде, звісно, після роботи. А де - чи це буде 5-та, чи 8-ма школа - я іще до кінця тижня з'ясую

Виборець: - Добре, Ви надасте цю інформацію у апарат ради?

Депутат: - Звісно, надам

Виборець: - Ага, добре, дякую, до побачення

Депутат: - До побачення
