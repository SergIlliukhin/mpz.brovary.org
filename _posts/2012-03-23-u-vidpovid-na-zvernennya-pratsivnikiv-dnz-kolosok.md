---
title: "У відповідь на звернення працівників ДНЗ «Колосок»"
date: 2012-03-23
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "dnz-kolosok"
---

Неправильно буде сказати, що автори першої частини розслідування [«Хто заробляє на отруєнні броварських дошкільнят?»](https://mpz.brovary.org/hto-zaroblyaye-na-otruyenni-brovarskih-doshkilnyat/) на «Маєш Право Знати» не очікували резонансу. Масові отруєння в дитячих садочках – це привід для серйозної реакції як з боку влади, так і з боку правоохоронних й контролюючих органів не лише місцевого рівня.

Проте ми були здивовані реакцією окремих представників колективу ДНЗ «Колосок», оприлюдненої в коментарях до публікації, де авторів розслідування звинувачують в «не кваліфікованості, наклепі, паплюженні дошкілля Броварів та маніпуляціях».

Аби інші читачі не вишукували по сайту даний коментар, передрукую його тут:

> Ми,співробітники ДНЗ "Колосок", обурені даною статтею.Її могли написати тільки некваліфіковані журналісти, які не орієнтуються в ситуації. Читаючи статтю,відчувається манера екс-завідуючої Мельникової Л.О., яка завжди вміло  маніпулювала пресою, захищаючи себе, то від імені батьків, то від імені колективу. Цей прийом вона вже неодноразово використовувала в минулому для свого виправдання. Хочеться сказати відверто: Лідіє Олександрівно, майте сили піти достойно, не наражаючи на неприємності колектив дитячого садка і не звинувачуючи безпідставно людей, які працювали з Вами з його відкриття . Скільки можна тероризувати співробітників спровокованими Вами постійними перевірками? Ваша поведінка недостойна Вашого поважного віку і становища. Запитайте себе, чи хоче колектив Вашого повернення. Ні, ми хочемо спокійно працювати, дайте нам цю можливість. Чому б авторам статті не запитати у Мельникової Л.О., де вона була 17.08.2011р., коли в дитячому садку потруілись діти, і чому не володіла інформацією про те, що там відбувалося, адже того дня (з її слів) була на роботі. Чому автори статті критикують теперишніх завідуючу і медсестру, коментують меню, а не скажуть, що в терміни, вказані в статті ці люди лише перші дні, як приступили до роботи? І для чого маніпулювати їхніми прізвищами і вишукувати однофамільців серед місцевих депутатів, це схоже на політичні ігри. Як можна говорити про неякісне харчування і недоїдання дітьми м'яса і риби, коли в даний час при новому керівництві в садочку діти харчуються за збалансованим двотижневим меню, затвердженим санстанцією? Ми, співробітники дитячого садка "Колосок", можемо сказати відверто, що не кожна мама готує вдома свою дитину такими різноманітними продуктами тричі на день, як у нас. Як піднімається рука писати всяку нісенітницю, не відвідавши дитячий садок, не поговоривши зі співробітниками і адміністрацією? Хто дозволив пресі паплюжити дошкілля Броварів? Невже не можна призвати до відповідальності наклепників, людей, які хочуть зробити свій імідж,  маніпулюючи фальсифікованими фактами? Викликаємо їх на візуальний діалог.

Оприлюднені звинувачення – дуже серйозні. Якщо текст коментаря справді належить представникам колективу ДНЗ «Колосок», тоді виникає ще більше запитань:

**Перше.** Суть і мета розслідування – з’ясувати, чому міська влада та управління освіти зокрема ігнорує рекомендації СЕС щодо зміни постачальника харчі в дитсадки та дозволяє ПП «Торгпродсервіс» й надалі завозити в дитсадок неякісні продукти, що призводять до отруєння дітей? Питання звільнення завідуючої – це лише один з не найважливіших епізодів ситуації, котрий має дотичний стосунок до масового отруєння малечі та відтіняє загальний контекст того, що сталось.  Водночас в своєму коментарі представники ДНЗ «Колосок» звинувачують авторів матеріалу в «захисті Мельникової». Відтак було б добре, якби автори звернення до редакції вказали конкретні цитати, де журналісти «МПЗ» захищають екс-завідуючу. Наголошую, що при підготовці матеріалу автори оперували виключно фактами та документами, маючи на меті лише констатувати та оприлюднити хронологію подій, не даючи власні суб’єктивні оцінки ситуації стосовно звільнення Мельникової.

**Друге.** В розпорядження «МПЗ» потрапив лист батьків вихованців ДНЗ «Колосок», в якому вони наголошують на непричетності колишньої завідуючої до ситуації з отруєнням. Цей лист був нами опублікований без купюр та виправлень – як і всі інші документи. Якщо автори звинувачень мають спростування такої інформації, або мають інший аналогічний документ, де відображена позиція батьків, відмінна від опублікованого листа – просимо її надати нам або самостійно оприлюднити на сайті. Наприклад, в "Колонці автора" - в розділі сайту, призначеному спеціально для оприлюднення власних поглядів людей або груп людей на ту чи іншу ситуацію.

**Загалом:** якщо автори звернення до «Маєш Право Знати» вважають, що все, що написано в першій частині розслідування є неправдою та «наклепом», просимо опублікувати власний погляд на події та обґрунтовано спростувати інформацію, подану в статті під моїм авторством, та авторством Тараса Шако, бажано з документальним підтвердженням. Адже наразі емоційний коментар, опублікований під першою частиною розслідування є нічим іншим, як голослівним звинуваченням, що може бути розцінено як тиск на журналістів.

Також особисто від себе, як від співавтора матеріалу, прошу вказати конкретні цитати в публікації, де, згідно тверджень представників колективу «Колоска» до «МПЗ» мали місце:

\-          критика теперішньої завідуючої та медсестри.

\-          маніпулювання прізвищами, вишукування однофамільців серед місцевих депутатів.

\-          Паплюження дошкілля Броварів.

\-          Маніпулювання сфальсифікованими фактами.

\-          Наклеп.

Автори публікації зацікавленні у всебічному та об’єктивному розслідуванні випадків та готові надати майданчик для обміну фактами й думками кожному, хто має що сказати з приводу ситуації, яка призвела до отруєння броварської малечі. Проте ми закликаємо усіх наших читачів, в тому числі й фігурантів наших матеріалів, оперувати виключно реальними підтвердженими фактами та документами, а не сипати голослівними звинуваченнями, направленими виключно на необґрунтовану дискредитацію журналістів та видання загалом. Також прошу читати матеріали уважно та неупереджено, а ще – дочекатись анонсованої другої частини розслідування, в якому будуть розставлені всі крапки над «і», перш ніж сипати подібними категоричними заявами.

Я, як співавтор матеріалу, готовий також і до «візуального діалогу» з відео, фото, аудіо та будь якою іншою фіксацією, як це пропонують представники колективу ДНЗ «Колосок».
