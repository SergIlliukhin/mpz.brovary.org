---
title: "Велосипедні Бровари: статистика велоруху весною та восени 2015 року"
date: 2015-10-09
author: 
  username: "trydence"
  display_name: "Дмитро Карпій"
categories: 
  - "hromada"
  - "novyny"
tags: 
  - "bajk"
  - "bezpeka"
  - "bondarenko"
  - "velosiped"
  - "velosipedisti"
  - "vibir-redaktsiyi"
  - "doslidzhennya"
  - "novini"
  - "perspektyva"
  - "statistika"
  - "sholom"
---

**Велосипедисти на вулицях нашого міста їздять переважно без шоломів і по тротуарах. Таку свіжу статистику журналістам «Маєш право знати» надала Асоціація велосипедистів Києва. Водночас, Бровари на другому місці за кількістю жінок-велосипедисток. Висновки про це можна робити із давнішої статистики - за весну цього року, - яку** [**наводить**](https://www.facebook.com/velolviv/photos/a.143126032432434.36247.112664135478624/890054917739538/?type=3&theater) **Львівська асоціація велосипедистів із посиланням на Асоціацію велосипедистів Києва. Зі слів експерта Ірини Бондаренко, дані досліджень говорять про відносно високий рівень безпеки велосипедистів у нашому місті. Бровари називають перспективними для розвитку велосипедної інфраструктури.**

Як зазначає координатор проведення дослідження у Броварах, велоактивіст **Олег Берестовий**, цієї осені рахували двічі – ввечері середи, 30 вересня, та вдень суботи, 3 жовтня. За методикою, дослідження проводять одночасно – в усіх містах України, де знайшли охочих узяти участь волонтерів. За даними **Ірини Бондаренко**, експерта Українського інформаційного центру вело транспорту, восени цього року долучилися 6 міст.

Зі слів Олега Берестового, у Броварах дослідження проводили на 5-ти точках: перехрестях вулиць Кірова та Грушевського, Кірова та Київської, Київської та Пушкіна, Гагаріна та бульвару Незалежності, Незалежності та Черняховського.

**Кількість велосипедистів на вулицях**

За результатами підрахунку, вдень у суботу вулицями нашого міста їздить значно більше велосипедистів, ніж ввечері середи. 30 вересня за одну годину на одному перехресті в середньому нарахували **16,4** велосипедиста. У суботу, 3 жовтня, цей показник зріс до **29,8**. Весною мали схоже співвідношення – **24,3** велосипедиста в середу проти **40,3** у суботу.

[![Осінь_2015_Бровари](https://mpz.brovary.org/wp-content/uploads/2015/10/Osin_2015_Brovary.jpg)](https://mpz.brovary.org/wp-content/uploads/2015/10/Osin_2015_Brovary.jpg)

Цієї весни дослідження велоруху здійснили у 12-ти містах України. Окрім Броварів, активісти тоді дослідили велотрафік у Києві, Черкасах, Миколаєві, Харкові, Миргороді, Полтаві, Кривому Розі, Івано-Франківську, Львові, Запоріжжі та Тернополі.

Ірина Бондаренко, вказуючи на підраховані [дані](https://www.facebook.com/velolviv/photos/a.143126032432434.36247.112664135478624/890054917739538/?type=3&theater) про кількість велосипедистів на перехрестях у містах, застерігає робити висновки про те, чи більше у Броварах велобайкерів, чи менше, ніж в інших досліджених населених пунктах.

[![12036940_890054917739538_4375167227989109282_n](https://mpz.brovary.org/wp-content/uploads/2015/10/12036940_890054917739538_4375167227989109282_n.jpg)](https://mpz.brovary.org/wp-content/uploads/2015/10/12036940_890054917739538_4375167227989109282_n.jpg)

> Цю інфографіку від Асоціації велосипедистів Києва широко поширили інтернетом лише декілька днів тому. Однак, зі слів експертки, вона ілюструє саме весняні дослідження.

**Найінтенсивніший рух**

За інформацією Олега Берестового, найінтенсивніший рух велосипедистів з-поміж 5-ти обраних для підрахунку перехресть – на перетині вулиці Гагаріна та бульвару Незалежності. Минулої середи за дві години тут нарахували **59** велобайкерів, а останньої суботи – **127**.

Водночас, весною в середу тут проїхались **74** двоколісні, а в суботу – **137**. Результат середи став другим із кінця у підрахунку з-поміж перехресть із найінтенсивнішим рухом велосипедистів у 12-ти містах України. Менше велосипедистів було лише на найпожвавленішому перехресті Запоріжжя – 68.

**Лідируємо за кількістю жінок**

Бровари весною цього року майже лідирували серед кількості жінок на велобайках. На усіх перехрестях їх нарахували **16,5%****.** Більше було лише в Миргороді – 35,4%. Варто зазначити, що минулої середи в нашому місті на двоколісних нарахували **24,4%** представниць слабкої статі, а в суботу – **23,5%.**

**Їздять без шоломів і по тротуарах**

За даними статистики, весною цього року лише кожен 30-ий велосипедист удягав шолом у Броварах. Тоді, буднього дня, активісти нарахували **3,3%** велобайкерів із таким захистом, а вихідного дня – **3,5%**. Менше було тільки у Черкасах і Івано-Франківську (по 2,5% та 2,1% відповідно), а також у Миргороді, де під час підрахунку не трапилось жодного керманича двоколісного в шоломі. Восени дані у Броварах були такими – **5,5%** у середу і **7,7%** у суботу.

Ще один аспект велоруху – пересування велосипедистів тротуарами. Тут у Броварів весною цього року були середні показники. Буднього дня у нашому місті так рухались **39,5%**. Серед інших міст найгірший показник був у столиці, де таким чином пересувались понад половина велобайкерів – 52,2%. А найменше – 11,6% – у Миргороді. 30 вересня у Броварах цей показник став ледь не вдвічі більшим за весняний – **67,8%**.

**Безпека й перспективи розвитку**

Зі слів Ірини Бондаренко, за результатами підрахунку можна робити висновок, що Бровари є одним із найбезпечніших міст для велосипедистів серед інших досліджених населених пунктів. Як пояснює експертка, згідно з подібними вимірами у містах Європи, вважається, що жінки вирішують використовувати велосипед лише тоді, коли вони впевнені у своїй безпеці. Окрім того, велосипедисти рідше вдягають шоломи та частіше рухаються дорогою, а не тротуарами, саме тоді, коли вважають своє пересування по місту безпечним.

Експертка вважає Бровари дуже перспективним містом для розвитку велотранспорту: «_Навіть зараз, за відсутності спеціальної велосипедної мережі, велосипедисти активно використовують велосипед, і серед них багато жінок. Додамо до цього, що відстані «з дому до роботи» або «з дому у справах» у Броварах не перевищують 8 км, а здебільшого складають 3-5 км – а це саме ті відстані, які люди охоче долають саме на велосипеді (пішки довго, машиною або громадським транспортом неефективно). Це все означає, що за певного сприяння з боку міської влади, будівництва велосипедної мережі та промоції велотранспорту, Бровари можуть швидко стати найвелосипеднішим містом України._»

Окрім іншого, Ірина Бондаренко застерігає робити висновки про збільшення чи зменшення показників, порівнюючи дані за весну та осінь. З її слів, такий аналіз буде некоректним, оскільки правильно порівнювати результати підрахунків з аналогічним періодом іншого року. Зі слів велоактивістів, дослідження до 2015 року у Броварах не проводили, тому наразі порівнювати числа нема із чим.

> Повні дані досліджень осені цього року, зокрема результати підрахунків із інших міст, в асоціації обіцяють оприлюднити згодом на [сайті](http://velotransport.info/) Українського інформаційного центру велотранспорту. Наступний «зріз даних» із кількості велосипедистів організація планує провести у квітні 2016 року. Велоактивісти закликають всіх охочих долучатися до підрахунку.
