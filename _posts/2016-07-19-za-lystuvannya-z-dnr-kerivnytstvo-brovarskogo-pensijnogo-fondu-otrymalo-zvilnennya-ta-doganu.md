---
title: "За листування з «ДНР» керівництво броварського пенсійного фонду отримало звільнення та догану"
date: 2016-07-19
author: 
  username: "pravoznaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "vyplaty"
  - "dnr"
  - "dogana"
  - "zvilnennya"
  - "novini"
  - "pensijnyj-fond"
  - "pensiya"
  - "sbu"
  - "teroristi"
coverImage: "wp-content/uploads/2016/06/SAM_6326.jpg"
---

**Пенсійний фонд України звільнив заступницю начальниці броварського управління за звернення до «Пенсійного фонду Донецької народної республіки». А голова броварського управління та депутатка міської ради Лідія Сенько за це отримала догану. Про таке йдеться в [повідомленні](https://krymsos.com/news/za-zvernennya-do-pensiinii-fond-dnr-zvilnena-spivrobitnitsya-pensiinogo-fondu/) волонтерської організації «КримSOS», яка посилається на листи від Мінсоцполітики та Пенсійного фонду України.**

Як повідомляють в організації, у результаті проведеної перевірки було встановлено факт позбавлення переселенця пенсії на підставі документів «пенсійного фонду» так званої Донецької народної республіки.

\[caption id="attachment\_58563" align="aligncenter" width="600"\][![29c5923-13720535-1027912567324704-1613281911-o](https://mpz.brovary.org/wp-content/uploads/2016/07/29c5923-13720535-1027912567324704-1613281911-o.jpg)](https://mpz.brovary.org/wp-content/uploads/2016/07/29c5923-13720535-1027912567324704-1613281911-o.jpg) Лист голови правління Пенсійного фонду України\[/caption\]

За неналежне виконання посадових обов’язків очільниці броварського управління пенсійного фонду **Лідії Сенько** оголосили догану, - йдеться в листі голови правління Пенсійного фонду України. А заступницю начальниці **Інну Іваницьку** звільнили. Саме вона відповідала за організацію і контроль роботи структурних підрозділів з питань призначення, перерахунку та виплати пенсій.

Також догану отримала заступниця начальника головного управління ПФ в Київській області - **Наконечна А.Г.** Повідомляється, що Служба безпеки України організувала перевірки по управліннях ПФ в Київській області з метою виявлення подібних фактів.

Нагадаємо, [скандал](https://mpz.brovary.org/brovarskyj-pensijnyj-fond-vidmovlyaye-pereselentsyam-u-vyplati-pensiyi-ta-spivpratsyuye-z-terorystamy/) навколо можливого листування броварського управління із органом невизнаної «Донецької народної республіки» виник ще у травні. Тоді місцеве управління пенсійного фонду припинило виплати переселенці **Катерині Єсипенко**.

Підставою для припинення виплат став лист так званого «Пенсійного фонду ДНР», копію якого чиновники надали жінці. У листі йшлося про те, що внутрішньо переміщена особа нібито отримує пенсію від невизнаної республіки. Водночас, Лідія Сенько заперечувала, що її відомство листується із «ДНР».

Відтепер пенсію переселенці обіцяли нарахувати за період затримки, попередньо перевіривши її місце проживання.
