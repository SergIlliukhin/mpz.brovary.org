---
title: "Кілька слів про інцидент в \"Прометеї\""
date: 2012-04-13
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "napad"
  - "pidkup-vibortsiv"
  - "fedorenko"
---

[![](https://mpz.brovary.org/wp-content/uploads/2012/04/133747.jpg "133747")](https://mpz.brovary.org/wp-content/uploads/2012/04/133747.jpg)Раніше ми вже повідомляли, як після зйомки роздачі продуктових наборів від Федоренка в МКЦ "Прометей" [на знімальну групу "МПЗ" напали четверо молодиків.](https://mpz.brovary.org/terminovo-na-znimalnu-grupu-mayesh-pravo-znati-zdiysneno-napad/) Приїхавши під "Прометей" на чорному Land Cruiser, ті підстерегли нашого оператора при виході з культурного центру і намагались відібрати камеру з відзнятим матеріалом. В цей момент втрутився я і відбулась сутичка, під час якої нам зламали штатив, мені трохи подряпали руки. Цікаво, що гопота представилась працівниками органів прокуратури, але, ясна річ, посвідчень ніяких не показали і, побачивши, що ми продовжуємо зйомку, швидко сіла назад у джип. Того ж дня ми поширили фото одного з нападників та фото автівки соцмережами, з проханням дати хоч якусь інформацію про "захисників честі Федоренка" та отримали перші результати.

За кілька годин після публікації відео нападу, зі мною звязався невідомий чоловік, який представився знайомим нападників. Він намагався пояснити, що "хлопці просто хотіли з вами поговорити, а ви продовжували знімати". Також він випитував, навіщо ми прийшли в "Прометей" і нащо нам було потрібно зафіксувати процес роздачі подарунків. Кумедно було чути ще одне зауваження співрозмовника: "ну ти ж розумієш, що якби вони хотіли забрати у вас камеру, то й камеру забрали, і вас би побили прямо на місці". Зрештою, я запропонував йому організувати мені зустріч з нападниками, аби ті отримали нагоду поговорити зі мною проте, про що їм так і не вдалося біля "Прометею". Чоловік погодився, пообіцявши, що мені за кілька хвилин зателефонують й ми домовимось про зустріч. "Тільки ж ти приходь один" - додав співрозмовник.

<iframe src="http://www.youtube.com/embed/yP0yzis0vS8" frameborder="0" width="420" height="315"></iframe>

Ні через пять, ні через 20, ні через годину мені ніхто не зателефонував. Коли той самий номер набрав я, почув в слухавці зовсім інший голос, який сказав, що він мені з цього номеру не телефонував і що "у меня брали трубку какие-то ребята, я их не знаю и не звоните сюда больше".

Але певну інформацію про авто все ж вдалось дізнатись. З кількох джерел стало відомо одну й ту саму інформацію: авто зареєстровано на імя Грищенко Олени, 1962 року народження, котра проживає в Дарницькому районі м. Києва. Від публікації точної адреси поки утримаюсь. Зараз пробиваємо, на кого пані Грищенко могла виписати довіреність на право водіння авто.

Прізвищ і адрес проживання нападників поки не маємо, тому раптом комусь щось стало відомо за цей час - телефонуйте на 068 125 30 81 - буду дуже вдячний.

[![](https://mpz.brovary.org/wp-content/uploads/2012/04/napad1_1.jpg "napad1_1")](https://mpz.brovary.org/wp-content/uploads/2012/04/napad1_1.jpg)[![](https://mpz.brovary.org/wp-content/uploads/2012/04/napad2_1.jpg "napad2_1")](https://mpz.brovary.org/wp-content/uploads/2012/04/napad2_1.jpg)

Зараз готуємо сюжет про ту саму роздачу продуктових наборів напередодні Великодня. Про те, як під банером ім. Сергія Федоренка на сцені виступала Наталія Багмут і священник, про те, як жіночки, котрі роздавали подарунки заперечували проти зйомки, зазначаючи, що "ми не знаємо від кого ці подарунки та яка організація їх роздає". А також про те, що ж саме послав пенсіонерам Федоренко на стіл до Великодня і як до цього поставились люди.
