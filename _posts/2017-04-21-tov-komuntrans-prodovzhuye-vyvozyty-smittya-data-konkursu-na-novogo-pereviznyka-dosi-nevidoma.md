---
title: "ТОВ \"Комунтранс\" продовжує вивозити сміття. Дата конкурсу на нового перевізника досі невідома"
date: 2017-04-21
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "vyviz-smittya"
  - "golubovskyj"
  - "zhkg"
  - "komuntrans"
  - "konkurs"
  - "novini"
  - "plotnikova"
coverImage: "wp-content/uploads/2017/04/komuntrans.jpg"
---

**Із 1 квітня ТОВ "Комунтранс" [перестало бути відповідальним](https://mpz.brovary.org/brovarska-vlada-rozirvala-ugodu-z-tov-komuntrans-brovary/) за вивезення сміття з броварських вулиць. Проте послуги все ще надає. Наступника підприємства мали визначити на конкурсній основі, однак жодних результатів поки не оголошено. Хто ж вивозитиме наше сміття, дізнавалися журналісти "Маєш право знати".**

**14 березня** на офіційному сайті міськради було оприлюднено [рішення](https://brovary-rada.gov.ua/documents/26913.html) виконавчого комітету "Про розірвання договору з ТОВ «Комунтранс – Бровари»". Як зазначалося в документі, до таких дій міська рада вдалася у зв’язку із систематичним порушенням умов договору на надання послуг з вивезення побутових відходів у місті Бровари та на підставі актів перевірки вивезення сміття.

Пізніше нашим журналістам вдалося з'ясувати, що згідно з умовами договору "Комунтранс" [лишалися відповідальними](https://mpz.brovary.org/komuntrans-poky-shho-vyvozyt-smittya-z-vulyts-brovariv-hto-zaminyt-yih-vyrishyt-konkurs/) за вивіз сміття з броварських вулиць **до 31 березня**. По закінченню цього терміну нову компанію-підрядника мали визначити на конкурсній основі.

Однак, як пізніше прокоментувала ситуацію начальниця Управління житлово-комунального господарства **Галина Плотнікова,** за умовами договору з "Комунтранс-Бровари", компанія має надавати свої послуги, поки її "спадкоємця" не буде визначено остаточно. **До 14 квітня** (протягом місяця з дня рішення виконкому розірвати договір) "Комунтранс" мали дати офіційну відповідь, чи дотримаються вони таких умов.

Як повідомив "Маєш право знати" сьогодні заступник міського голови **Григорій Голубовськой,** відповідь підприємства — позитивна. Отже, до оголошення результатів конкурсу на нового підрядника по вивезенню сміттю цією справою займатиметься ТОВ "Комунтранс-Бровари".

Проте **дата проведення конкурсу й досі невідома**. Як висловився Григорій Голубовський, місцеві депутати мали певні зауваження до положень конкурсу. А за словами Галини Плотнікової, умови призначення наступника "Комунтрансу" вимагають особливої уваги через намір запровадження владою програми по сортуванню сміття. Наразі в Управлінні ЖКГ працюють над вимогами й основними положеннями конкурсу, що згодом будуть винесені на затвердження виконкомом.
