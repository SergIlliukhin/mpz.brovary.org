---
title: "«Соціально-демографічний» портрет депутата Броварської міськради"
date: 2012-06-15
categories: 
  - "rozsliduvannya"
tags: 
  - "avtobiografiyi-deputativ"
  - "brovary"
  - "brovarska-miska-rada"
  - "brovaryi"
  - "vibir-redaktsiyi"
  - "deputati"
  - "miska-rada"
---

На основі [оприлюднених Павлом Різаненком](http://rizanenko.org/vyborets-maje-pravo-znaty%e2%80%a6.html) автобіографій депутатів Броварської міської ради VI скликання команда «Маєш право знати» вирішила зробити власне «соціально-демографічне» дослідження та проаналізувала вказані відомості за віковою, сімейною, статевою, освітньою та географічною «ознаками». Що з цього вийшло, читайте нижче.

_Одразу ж зазначимо, що усі наші висновки базуються виключно на автобіографіях депутатів, які вони подавали під час реєстрації для участі у виборах 2010 року. Не вказані у автобіографіях, тобто по суті приховані від громадськості відомості не враховані у даному дослідженні._

**«Віковий ценз»**

«Середній арифметичний» вік броварських депутатів на момент обрання – **42,5 роки**. Наймолодшому з них – **20 років** (Вадим Колесников), найстаршому – **65 років** (Петро Шкуренко). Тих, кому на момент обрання «перевалило» за 20, але ще не виповнилось 30, загалом небагато – по 24 роки мали депутати Євген Гайворонський та Олена Семенюк (яка, будучи однією з наймолодших у міськраді, стала ще й секретарем ради), у 29 років вдруге був обраний депутатом і Вадим Андрієвський. Віком до 35 років всього лиш 13 депутатів, відтак відсоток молоді у Броварській міськраді становить **31%**.

[![](https://mpz.brovary.org/wp-content/uploads/2012/06/Deputati_1_vik1.jpg "Депутати_1_вік")](https://mpz.brovary.org/wp-content/uploads/2012/06/Deputati_1_vik1.jpg)

**«Сімейні хроніки»**

Домінуюча більшість броварських «народних обранців» у графі сімейний стан радісно зазначили «одружений/заміжня»: так написали 35 з 42 депутатів, що становить **83%** від загального складу ради. Одна особа розлучена, одна – вдова, і ще одна, попри вимогу виборчого законодавства, у своїй автобіографії сімейний стан не вказала і перелічила лише дітей. Чотири депутата на момент обрання були «холостими», тобто не мали «узаконеної» пари.

[![](https://mpz.brovary.org/wp-content/uploads/2012/06/Deputati_2_Simeyniy-stan.jpg "Депутати_2_Сімейний стан")](https://mpz.brovary.org/wp-content/uploads/2012/06/Deputati_2_Simeyniy-stan.jpg)

36 з 42 депутатів мають дітей, при цьому по одній дитині мають 10 депутатів (**24%**), по дві – 22 депутата (**52%**), і лиш четверо обранців (**10%**), стурбовані відновленням генофонду нації, виховують по три дитини. Шестеро депутатів не мають дітей, з них четверо вище згаданих холостяків та двоє «сімейних». Загалом виходить, що у броварських депутатів на момент обрання було **66 дітей**.

[![](https://mpz.brovary.org/wp-content/uploads/2012/06/Deputati_3_Diti.jpg "Депутати_3_Діти")](https://mpz.brovary.org/wp-content/uploads/2012/06/Deputati_3_Diti.jpg)

**«Регрес гендеру»**

З гендерною рівністю у Броварській міській раді VI скликання ситуація склалась ще гірша, ніж була у попередньому складі ради. Якщо у 2006-2010 роках до управління містом було «допущено» аж (!) 8 жінок, то у цій каденції жінок у раді всього 5, що становить **12 %** від загального складу. Чоловіків відповідно 37, що становить **88%**. Як бачимо, до рівноправ’я жінок та чоловіків у представницькому органі влади було далеко, а стало ще далі.

[![](https://mpz.brovary.org/wp-content/uploads/2012/06/Deputati_4_Stat.jpg "Депутати_4_Стать")](https://mpz.brovary.org/wp-content/uploads/2012/06/Deputati_4_Stat.jpg)

**«Вищі освіти»**

Майже всі депутати, які щомісяця вирішують долю міста, здобули вищу освіту. Лише троє мають лише середню (один) та середню спеціальну (двоє) освіту, крім того наймолодший депутат нині є студентом столичного «вишу». Прикметно, що значна частина депутатів здобували освіту спочатку в училищі чи технікумі, а потім в інституті чи університеті. Таких серед них 16 чоловік (**38%**). 14 депутатів (**33%**) здобули одразу вищу освіту, і ще 7 (**17%**) мають аж дві вищі освіти, а один навіть 3(!).

[![](https://mpz.brovary.org/wp-content/uploads/2012/06/osvita.jpg "Освіта")](https://mpz.brovary.org/wp-content/uploads/2012/06/osvita.jpg)

**«Захоплююча географія»**

Звісно, у графі «адреса проживання» переважна більшість депутатів зазначили «м. Бровари», зрештою вони ж до Броварської міської ради обирались. Лише двоє вказали інші міста – м. Черкаси (Євген Гайворонський) та м. Київ (Петро Кузик), а також депутат Юрій Плакся зазначив, що проживає у с. Пухівка Броварського району.

Набагато цікавішою та «ширшою» є географія місць народження депутатів. Виявляється, корінними броварчанами у міській раді є лише 10 депутатів (24%), ще 5 обранців (12%) народились на Броварщині (у селах Богданівка, Семиполки, Требухів, Погреби та Красилівка). Тобто загалом місцевих у раді всього **36%**.

Ще п’ятеро (**12%**) є уродженцями Київської області та четверо (**10%**) народились у столиці. Решта походять з інших областей, міст та навіть країн.

[![](https://mpz.brovary.org/wp-content/uploads/2012/06/Deputati_6_Geografiya.jpg "Депутати_6_Географія")](https://mpz.brovary.org/wp-content/uploads/2012/06/Deputati_6_Geografiya.jpg)

Найбільше «немісцевих» з Чернігівської області – 7 осіб (**17%**), по одному представнику у складі Броварської міськради є від Одеської, Житомирської, Сумської, Черкаської та Дніпропетровської областей. Не обійшлося у депутатському корпусі і без «росіян» – у складі ради є уродженці Челябінської, Белгородської та Амурської областей, а також Краснодарського краю. А один депутат народився взагалі у Німеччині. До речі, це колишній міський голова Віктор Антоненко. А от нинішній секретар міської ради у своїй автобіографії місця народження не вказала, що є порушенням, але про це - окремо.

22 депутата (**52%**) походять з міст, 18 (**43%**) з сіл, один – з смт. Окрім Броварів та Києва, рідними містами броварських депутатів є: Остер, Ваймар, Копейськ, Благовещенськ, Шостка, Анапа, Ніжин та Дніпропетровськ.

[![](https://mpz.brovary.org/wp-content/uploads/2012/06/Deputati_7_Tip-punktu.jpg "Депутати_7_Тип пункту")](https://mpz.brovary.org/wp-content/uploads/2012/06/Deputati_7_Tip-punktu.jpg)

**«Рідна школа»**

Серед нинішніх депутатів Броварської міськради дев’ятеро (**21%**) зазначили у своїх автобіографіях, що вони навчались у місцевих загальноосвітніх школах. У ЗОШ №1 навчалась секретар ради Олена Семенюк, у ЗОШ № 2 – Павло Різаненко, у ЗОШ № 3 – депутати Анатолій Сачавський та Володимир Оксютенко, у ЗОШ № 5 – Валерій Чабур та Ганна Брусенська, яка також вчилась у ЗОШ № 7, де вчився і Михайло Бабін, ЗОШ № 8 закінчив Олександр Велем, а учнем ЗОШ № 9 був Олег Іваненко.

**Підсумовуючи, можна сказати, що усереднений тип броварського депутата виглядає так: одружений чоловік середнього віку з двома дітьми та вищою освітою, який, скоріш за все, народився у Київській області та, навряд чи, закінчив школу у Броварах.**

Зрозуміло, що «ознаки», за якими ми проаналізували біографічні дані депутатів, за великим рахунком, не є ключовими для того, щоб визначити справжню «профпридатність» народних обранців для здійснення управлінських функцій та представництва інтересів громади в органі влади. Відтак чекайте незабаром більш ґрунтовний аналіз професійних та громадських досягнень депутатів на основі здобутого ними фаху, пройденого трудового шляху та громадської активності.
