---
title: "Така громадська рада владі не потрібна"
date: 2012-02-10
categories: 
  - "kolonka-avtora"
tags: 
  - "andriyevskyj"
  - "gromadska-rada"
  - "fedun"
---

![](https://mpz.brovary.org/wp-content/uploads/2012/02/Громадська-рада-Бровари.jpg "Громадська рада Бровари")Діяльність громадської ради у Броварах фактично заблоковано її головою - депутатом Броварської міської ради **Вадимом Анатолієвичем Андрієвським**.

Останнє засідання ГР [відбулось](https://mpz.brovary.org/novini/video-zasidannya-hromadskoji-rady-18-10-2011/ "ВІДЕО: Засідання громадської ради 18.10.2011") **18.10.2011**, тобто майже 4 місяці назад. Згідно регламенту засідання скликаються не рідше, ніж раз на квартал, тому більшість членів громадської ради очікували, що засідання буде <!--more-->скликано головою до 18.01.2012 (хоча, звичайно, можна було б і раніше).

Та не так сталося, як гадалося: броварська влада знайшла спосіб не скликати засідання. Голова громадської ради впевнений, що поки що немає питань, які необхідно обговорювати, а тому вирішив, що оскільки у IV кварталі 2011 року ми вже збиралися, то наступне засідання може бути проведено будь-коли у I кварталі 2012 року - до 31.03.2012 включно.

> Очевидно, що якщо громадська рада буде збиратися з такою частотою, то працювати в нормальному режимі вона не зможе. **Що ж стало причиною такого небажання працювати?**

Справа в тому, що громадська рада при виконкомі Броварської міської ради вийшла з-під контролю свого голови і замість того, щоб бути механізмом громадського схвалення іноді злочинних рішень міської ради, почала самостійно думати, аналізувати, інспектувати і вносити пропозиції!

На перші засідання громадської ради паном Андрієвським виносились виключно проекти рішень міської ради, які потребували обговорення. Проекти ці були часто величезні за обсягом і потребували детального вивчення. При цьому, коли на самому засіданні вносились пропозиції до даних документів, всі вони з подачі голови відхилялися.

[![](https://mpz.brovary.org/wp-content/uploads/2012/02/Громадські-активісти.jpg "Громадські активісти")](https://mpz.brovary.org/wp-content/uploads/2012/02/Громадські-активісти.jpg)Звичайно, це викликало обурення частини небайдужих активістів, які прийшли до громадської ради дійсно працювати, а не виконувати технічну роль "рукомахів". Тому нами було вирішено, що необхідно починати працювати самостійно і виконувати завдання, які ставляться перед будь-якою громадською радою, а саме: _допомагати владі працювати і контролювати дотримання нею законності_.

Першим в роботу включився **комітет захисту прав і свобод громадян, правової експертизи та охорони громадського порядку, з питань свободи слова та доступу до публічної інформації**, до якого входять і двоє активістів "Маєш Право Знати". На своєму засіданні 14.10.2011 р. членами комітету було прийнято рішення винести на засідання громадської ради ряд незручних для міської влади питань:

- про незадовільну якість роботи і наповнення офіційного сайту міської ради;
- про організацію прямої інтернет-трансляції із сесійної зали;
- про проведення тижня розвитку інформаційної відкритості у м.Бровари;
- про проблему закриття підліткових клубів;

Така неочікувана активність комітету стала неприємним сюрпризом для міської влади. І якщо з сайтом і трансляцією ще можна було якось змиритися, то обговорення проблеми підліткових клубів було дуже непростим. Запрошувались і директор підліткових клубів, і представник управління комунальної власності, довелось виправдовуватись. В цілому питання так і залишилось поки-що невирішеним, але все обговорення було [знято на відео](https://mpz.brovary.org/novini/video-zasidannya-hromadskoji-rady-18-10-2011/ "ВІДЕО: Засідання громадської ради 18.10.2011") і зафіксовано всі обіцянки, які давались членам громадської ради.

> Засідання 18.10.2011 тривало більше 3 годин і стало переломним в плані роботи громадської ради. Громадська рада почала працювати самостійно, розглядати ті питання, які хоче сама, а не які їй пропонує голова.

"Непокірний" комітет після цього засідання зустрічався вже двічі і проекти рішень, які пропонуються на наступне засідання громадської ради ще цікавіші і гостріші:

1. Проект звернення «Щодо проведення заходів по сприянню розвитку інформаційної відкритості у м. Бровари»;
2. Проект звернення «Щодо публікації цифрових версій видання «Броварська панорама» на офіційному сайті»;
3. Проект рішення «Щодо ситуації з обмеженням прав громадян на мирні зібрання у м. Бровари»;
4. Проект декларації «Щодо підтримки резолюції Форуму громадських організацій України щодо дотримання і законодавчого забезпечення свободи мирних зібрань в Україні»;
5. Проект рішення «Щодо випадку заборони відеозйомки 14-ої сесії Броварської міської ради»;
6. Проект регламенту громадської ради при виконкомі Броварської міської ради;
7. Проект рішення «Щодо виключення Багмута Р.С. зі складу громадської ради»;
8. Проект рішення «Щодо обмеження доступу до детального плану території»;
9. Проект рішення «Щодо вивчення питань інвентаризації територій рекреаційного призначення»;
10. Проект рішення «Щодо факту завищення тарифів КП «Оздоровчо-реабілітаційний центр»;
11. Проект рішення «Щодо нецільового використання коштів виконавчим комітетом Броварської міської ради»;
12. Проект рішення «Щодо визнання діяльності громадської ради незадовільною»;

[![](https://mpz.brovary.org/wp-content/uploads/2012/02/Звернення-до-голови-громадської-ради.jpg "Звернення до голови громадської ради")](https://mpz.brovary.org/wp-content/uploads/2012/02/Звернення-до-голови-громадської-ради.jpg)А щоб проекти рішень випадково не "загубилися" і дійсно були включені до порядку денного наступного засідання громадської ради, мною було направлено звернення до голови громадської ради, на якому секретар гром.ради **Федун Р.М.**,поставив свій підпис про те, що всі проекти отримані в повному обсязі. Для обговорення також пропонується запросити представників земельного відділу, управління ЖКГ, юридичного відділу та комунальних підприємств БМР.

Я хочу звернутися до голови громадської ради у м.Бровари:

> Вадиме Анатолієвичу, мені важко стверджувати, які саме завдання Ви ставите перед собою в якості голови громадської ради, але якщо це завдання - заблокувати роботу громадської ради, то маю визнати: у Вас це дуже добре виходить. А якщо наше завдання все ж полягає у тому, щоб забезпечити ефективну роботу цього дорадчого органу, то саме час розпочинати працювати!
