---
title: "Броварський \"ДемАльянс\" зняв свою кандидатуру на посаду секретаря міськради"
date: 2015-11-12
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "brovary"
  - "vibir-redaktsiyi"
  - "demalyans"
  - "deputaski-komisiyi"
  - "novini"
  - "sekretar-miskoyi-radi"
coverImage: "wp-content/uploads/2015/11/thumbnail.jpg"
---

**Сьогодні броварські "демаяльянсівці" [розповсюдили](https://www.facebook.com/demalliancebrovary/posts/1643808822549073) заяву, в якій оголошують, що вони більше не претендують на посаду секретаря Броварської міської ради. Перший номер списку "ДА" Аліна Дяченко зняла свою кандидатуру. У своїй заяві "демаяльянсівці" зазначають, що вони йшли до влади не за посадами, а для того, аби змінити систему, та позиціонують це як крок до конструктивної співпраці з іншими політсилами у місті. [Нагадаємо](https://mpz.brovary.org/v-ochikuvanni-na-pershu-sesiyu-pro-shho-vzhe-bilshe-tyzhnya-konsultuyutsya-mer-ta-deputaty/), вже два тижні тривають політичні перемовини щодо розподілу посад у міськвикономі, складу депутатських комісій, а також заступників мера та секратаря міськради.**

Також у заяві зазначено, що **Аліну Дяченко** "ДемАльянс" делегуватиме до комісії з питань регламенту, правопорядку та інформаційної політики, **Андрія Саука** - до комісії, яка відповідає за житлово-комунальне господарство (транспортна інфраструктура, благоустрій, зелені зони, екологія, комунальні послуги, створення ОСББ), **Олега Берестового** - до комісії з гуманітарних питань (освіта, медицина, культура, спорт, молодіжна політика, соціальний захист).

Повний текст заяви:

> Наша команда прийняла непросте, але вольове рішення. Ми йшли у владу не заради посад, а заради досягнення надважливої мети - змінити систему влади та правила взаємодії з громадою.
> 
> Відкритість, прозорість, ефективний діалог та максимальне залучення броварчан до ухвалення рішень - це засадничі принципи для нас. І ми готові були працювати у щоденному режимі над їх втіленням, для цього висунули кандидатуру Аліни Дяченко на посаду секретаря.
> 
> Ми переконані, що Аліна, яка 5 років стежила за роботою міської ради, читала проекти рішень, ходила на сесії та комісії, подавала запити і звернення, має достатньо компетенцій та вмінь, щоб налагодити конструктивну взаємодію між депутатами і громадою, щоб організувати якісне висвітлення роботи міської ради, щоб забезпечити врахування думки громади та проведення обговорень, щоб запровадити електронний документообіг та використання сучасних технологій для комунікації та організації проведення сесій і т.д.
> 
> Однак питання, хто обійме посаду секретаря ради, стало надто гострим для депутатів, обраних від демократичних сил.
> 
> Ми пропонували керуватись не амбіціями чи партійними квотами, а двома критеріями - професіоналізм та впливовість кандидатури. Бо ми чудово розуміємо, що за справжні зміни доведеться боротись, адже новообраний мер не поспішає відступати від старих правил. Відтак у кандидатури на секретаря має бути не лише високий рівень компетенцій, а й чималий соціальний капітал - люди, з якими реалізовані спільні проекти та ініціативи, які готові разом боронити права та інтереси броварчан. І таких кандидатур серед новообраних депутатів кілька, і ми пропонували разом обрати серед них.
> 
> Фракція "Блоку Петра Порошенка" висунула свою кандидатуру на посаду секретаря і запевняє, що Ірина Веремчук зможе стати справжнім контролером від демократичних сил, який у щоденному режимі пильнуватиме, щоб все відбувалось по букві закону, й битиме на сполох у разі виявлення порушень чи зловживань. Фракція БПП готова взяти на себе відповідальність за організацію рівноправної та конструктивної взаємодії між депутатами, забезпечення відкритості і прозорості роботи ради.
> 
> Однак поки ми намагались знайти ідеального кандидата, щоб досягти консенсусу, Сапожко активізував кулуарні перемовини і всіма силами намагається сформувати свою більшість, щоб законсервувати систему ще на кілька років.
> 
> Відтак, заради збереження миру та порозуміння серед демократичних сил, наша команда "ДемАльянсу" знімає свою кандидатуру на посаду секретаря міської ради.
> 
> Двоє наших депутатів - Андрій Саук та Олег Берестовий - ідуть працювати у депутатські комісії, які відповідають за житлово-комунальне господарство (транспортна інфраструктура, благоустрій, зелені зони, екологія, комунальні послуги, створення ОСББ) та гуманітарну сферу (освіта, медицина, культура, спорт, молодіжна політика, соціальний захист). Аліну ж делегуємо до складу постійної депутатської комісії з питань регламенту, правопорядку та інформаційної політики.
> 
> Нас цікавлять не посади та статуси, нас цікавлять реальні дії та зміни.
> 
> І ми розраховуємо на активність усіх демократичних депутатів, адже перед нами всіма стоять дуже непрості завдання. Попереду у нас складний шлях, на якому ще багато випробувань та викликів. То ж маємо всі вчитись і не боятись труднощів і долати їх з гідністю. Головне - завжди пам'ятати про нашу справжню ціль. І бути готовими до боротьби!
