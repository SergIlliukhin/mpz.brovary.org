---
title: "8 Березня до побачення? Що думають із цього приводу броварчани"
date: 2017-03-07
author: 
  username: "yschenko"
  display_name: "Ірина Ющенко"
categories: 
  - "hromada"
  - "novyny"
tags: 
  - "8-bereznya"
  - "brovary"
  - "vibir-redaktsiyi"
  - "mizhnarodnyj-zhinochyj-den"
  - "novini"
coverImage: "wp-content/uploads/2017/03/111.png"
---

**Приводом для чергових дискусій по всій країні стало традиційне свято 8 Березня, про скасування якого заговорили нещодавно. Ми поцікавилися думкою броварчан різних вікових категорій та соціального статусу: бути чи не бути Міжнародному жіночому дню в Україні? А позаяк 8 Березня стосується прекрасної половини людства, то опитували переважно жіноцтво.**

**8 Березня** залишалося незайманим понад півстоліття і, втративши свій політичний або феміністичний окрас, в нашій країні прижилося як свято жіночності, як день весни, краси та ніжності жінки, незалежно від її віку та статусу. Нині більшість броварчан навіть не згадають, звідки 8 Березня бере своє коріння.

> Одна із версій походження міжнародного жіночого дня пов’язана з ім’ям **Клари Цеткін** – діячки німецького і міжнародного робітничого руху, яка на міжнародній конференції жінок у 1910 р. в Копенгагені  поставила питання про визначення одного дня в році, коли жінки всього світу будуть привертати увагу суспільства до своїх проблем у боротьбі за соціальне та економічне рівноправ’я. Цим днем стало 8 березня, позаяк  цієї  дати 1857 року  відбувся  і масовий страйк  жінок-робітниць  у Нью-Йорку, які вимагали виборчого права та  виступали  проти важких умов праці. Вихідним днем в СРСР 8 березня оголошено Указом від 8 травня 1965 року. Відповідно до рішення ООН, офіційний  статус «Міжнародного жіночого дня» 8 Березня отримало в 1975 р.  На початку XXI століття цей день залишається державним святом у низці пострадянських та соціалістичних країн.

Історик і директор Українського інституту національної пам'яті **Володимир В'ятрович** вважає це свято комуністичним та [переконує](http://radio24.ua/vihidnogo-8-bereznya-ne-bude-a-shcho-zamist-nogo_n113885): немає сенсу відзначати низку комуністичних свят та ще й робити їх вихідними. Тож Український інститут національної пам'яті підготував Законопроект про зміни в державному календарі та, зокрема, новий погляд і на свято 8 Березня. Так Володимир В'ятрович запропонував упорядкувати державний календар, який, на його думку, є хаотичним, адже українські державні свята і релігійні відзначаються разом із радянськими. Наприклад, 8 Березня Інститут національної пам’яті пропонує залишити Міжнародним жіночим днем, однак скасувати його як вихідний. Натомість у якості вихідного пропонують 9 березня – Шевченків день. Поки законопроект кілька місяців перебуватиме на стадії громадського обговорення, цьогоріч 8 Березня, згідно зі  ст. 73 Кодексу законів  «Про працю»,  залишилося  [офіційно святковим](http://jobs.ua/ukr/kzot/part-5/article-81), а, відтак, і вихідним днем.

Але вже сьогодні броварчани активно обговорюють можливість скасування 8 Березня та його "наслідки" для жіноцтва.

\[caption id="attachment\_67390" align="aligncenter" width="600"\][![](https://mpz.brovary.org/wp-content/uploads/2017/03/12.jpg)](https://mpz.brovary.org/wp-content/uploads/2017/03/12.jpg) Олена із сином Дімою\[/caption\]

**Олена**: «Це свято ніяк не стосується Росії, щоб його відміняти. Тоді з таким «успіхом» можна відмінити і Новий рік, адже ми святкуємо його з Росією в один день. Хочуть, щоб святкували його 9 березня, в день народження Шевченка? Так це ніяк до жінок не стосується». **Діма**: «У нас, чоловіків, є два свята: день хлопців і день захисників. А у жінок, виходить, не буде жодного? Я щороку мамі на 8 Березня готую подарунок. А квіти ми з татом даруємо мамі просто так, без приводу».

\[caption id="attachment\_67386" align="aligncenter" width="600"\][![](https://mpz.brovary.org/wp-content/uploads/2017/03/5-1.jpg)](https://mpz.brovary.org/wp-content/uploads/2017/03/5-1.jpg) Надія Татаринова, майстриня\[/caption\]

**Надія**: «Наше покоління виросло на цьому святі і жінки звикли до того, що 8 Березня їх вітають. Мене особисто ніхто не вітав, бо немає кому, тому його не чекаю. 8 Березня сприймаю просто як свято весни».

\[caption id="attachment\_67391" align="aligncenter" width="600"\][![](https://mpz.brovary.org/wp-content/uploads/2017/03/13.jpg)](https://mpz.brovary.org/wp-content/uploads/2017/03/13.jpg) Яна з донечкою\[/caption\]

**Яна:** «Хто хоче святкувати, той і так святкуватиме в будь-який день. А відмінили/ не відмінили – це умовність і формальність. Я відзначаю 8 Березня тому, бо у моєї сестри в цей день – день народження».

\[caption id="attachment\_67375" align="aligncenter" width="1000"\][![](https://mpz.brovary.org/wp-content/uploads/2017/03/1f.png)](https://mpz.brovary.org/wp-content/uploads/2017/03/1f.png) Інна Савченко та Лідія Мальченко\[/caption\]

**Інна Савченко**, начальник відділу культури: «Це свято потрібне і його не варто забирати в жінок. Так, є День матері, але ж немає загального жіночого свята. Очікувати від чоловіків особливу увагу жінка може тільки двічі на рік: на день народження і на 8 Березня. До цієї дати відділ культури готує для броварчанок також подарунки: 7 березня об 11 год в МКЦ «Прометей» буде свято для старшої вікової категорії, а о 17 годині  за участі зірок естради буде святковий концерт «Коханій жінці».

**Лідія Мальченко,** начальник відділу РАЦС Броварського міськрайонного управління юстиції: «Це єдине свято, яке ми, жінки, чекаємо. Мій син раненько поспішає на ринок, щоб придбати  квіти. Для мене 8 Березня - справжнє свято, а так стане звичайним буденним днем».

\[caption id="attachment\_67389" align="aligncenter" width="600"\][![](https://mpz.brovary.org/wp-content/uploads/2017/03/11.jpg)](https://mpz.brovary.org/wp-content/uploads/2017/03/11.jpg) Віта та Людмила\[/caption\]

**Віта та Людмила:** «8 Березня – це свято і маленьких діток, адже вони своїми ручками роблять для матусь подарунки. А чоловік  раз у рік  без зайвих проблем  може  помити посуд та приготувати їсти».

\[caption id="attachment\_67393" align="aligncenter" width="600"\][![](https://mpz.brovary.org/wp-content/uploads/2017/03/15.jpg)](https://mpz.brovary.org/wp-content/uploads/2017/03/15.jpg) Тетяна\[/caption\]

**Таня**: «Для мене 8 Березня не є особливим днем: хочеться почувати себе жінкою не один день, а щодня. Мій чоловік приділяє мені увагу не лише 8 Березня. Але цього дня подарунок від нього все ж очікую».

\[caption id="attachment\_67392" align="aligncenter" width="600"\][![](https://mpz.brovary.org/wp-content/uploads/2017/03/14.jpg)](https://mpz.brovary.org/wp-content/uploads/2017/03/14.jpg) Олена, Ліза, Аліна\[/caption\]

**Олена:** «Це свято відміняти не варто, бо я дуже рада, що ми в середу не йдемо в школу».

**Ліза:** «8 Березня чекаю, бо мене вітатиме тато. Дарує мені зазвичай квіти та шоколадку».

**Аліна**: «Це єдиний для жінок день, коли їм можна «розслабитися»: полежати на дивані, подивитися телевізор, кудись піти погуляти. А так, наприклад, моя мама кожен день на кухні і їй тяжко. Вона чекає 8 Березня, бо знає, що не буде день на кухні і їй подарують подарунки».

\[caption id="attachment\_67394" align="aligncenter" width="600"\][![](https://mpz.brovary.org/wp-content/uploads/2017/03/16.jpg)](https://mpz.brovary.org/wp-content/uploads/2017/03/16.jpg) Едуард та Віра\[/caption\]

**Едуард:** «Свято 8 Березня має бути. Я завжди 8 Березня вітаю свою маму. Найперше – зранку готую їй каву, а потім дарую квіти».

**Віра:** «Не уявляю, що прийде 8 Березня і я нікого не вітатиму чи мене не привітають».

\[caption id="attachment\_67373" align="aligncenter" width="600"\][![](https://mpz.brovary.org/wp-content/uploads/2017/03/1.jpg)](https://mpz.brovary.org/wp-content/uploads/2017/03/1.jpg) Еліна Іващенко, співачка, переможниця "Голос. Діти - 3 сезон"\[/caption\]

**Еліна:** «8 Березня – свято приємне не лише для жінок, але й для сильної половини світу! Жінки радіють подарункам і вітанням, а чоловіки тішаться посмішкам дружин, мам, сестер… Особисто я ніколи не святкувала це свято якось по-особливому. 8 Березня – привід, щоб вкотре побачитися із рідними і просто зробити щось приємне. А щоб влаштувати свято, багато не треба. Лише увага і незабутні емоції».

\[caption id="attachment\_67378" align="aligncenter" width="600"\][![](https://mpz.brovary.org/wp-content/uploads/2017/03/2j.png)](https://mpz.brovary.org/wp-content/uploads/2017/03/2j.png) Лілія Рибакова, Леся Олексяк\[/caption\]

**Лілія Рибакова,** головний архітектор міста: «Бути чи не бути 8 Березня в Україні – над цим я не замислювалася. Особисто я цього свята не святкую, бо у сім’ї не заведено. Якщо захоче чоловік, то привітає мене в будь-який інший день».

**Леся Олексяк,** головний лікар Броварської екстреної медичної допомоги: «Я цього свята не святкую з особистих мотивів. Але 8 Березня нашим жінкам потрібне, адже це єдиний день у році, який жінки святкують».

\[caption id="attachment\_67400" align="aligncenter" width="600"\][![](https://mpz.brovary.org/wp-content/uploads/2017/03/4e.jpg)](https://mpz.brovary.org/wp-content/uploads/2017/03/4e.jpg) Лариса Виноградова, Оксана Мельник\[/caption\]

**Лариса Виноградова**, заступник міського голови: «Свято потрібне і його варто залишити, як жіноче свято».

**Оксана Мельник,** начальник управління освіти: «Я не замислювалася над тим чи варто відзначати в Україні 8 Березня. Якщо це свято збираються відмінити, мабуть, «зверху» видніше».

\[caption id="attachment\_67379" align="aligncenter" width="450"\][![](https://mpz.brovary.org/wp-content/uploads/2017/03/2ch.jpg)](https://mpz.brovary.org/wp-content/uploads/2017/03/2ch.jpg) Марина Олійник\[/caption\]

**Марина Ол****і****йник**, голова організації «Молодь «Демократичного Альянсу-Бровари»: «Особисто я не вважаю цей день святом і його не святкуватиму. Тому, що це день боротьби за права, а не свято весни; тому, що жінка повинна мати рівні права і умови у щоденному житті, а не особливу увагу лише в цей день; тому, що це пережиток минулого, який сприяє меншовартісності жінки».

\[caption id="attachment\_67384" align="aligncenter" width="600"\][![](https://mpz.brovary.org/wp-content/uploads/2017/03/4-1.jpg)](https://mpz.brovary.org/wp-content/uploads/2017/03/4-1.jpg) Марія Овдієнко\[/caption\]

**Марія Овдієнко,** старший науковий співробітник Броварського краєзнавчого музею, поетеса, видавець, перекладач:

«Ідеологічного змісту 8 Березня набуло пізніше. А щодо походження… Широко відома легенда про  красуню Юдифь і  воєначальника, завойовника Олоферна. Давньоіудейське місто було довго осаджене асірійцями , і щоб врятувати його, вдова Юдифь одягла найкращі наряди і пішла в табір ворога нібито провидиця. Олоферн спокусився на її красу, що дозволило Юдифь підпоїти Олоферна. Коли він заснув, Юдифь відрубала  йому голову та принесла  на таці своєму народу. Це ніби сталося 8 березня. Юдифь стала героїнею єврейського народу. Я з повагою ставлюся до цього народу, але чому я маю святкувати їхнє свято? Я вважаю, що у нас є своє свято в травні – День матері, і  хоча воно «покриває» не всіх, але материнське начало дано кожній жінці.

Через 8 Березня я страждала все життя. За часів Радянського Союзу це була справжня параноя: 8 березня  усі відпочивали, пили, гуляли, дарували подарунки, а 9 та 10 березня – у день народження та день смерті Шевченка, всі видихалися. Я ніколи 8 Березня не любила і не святкувала, адже нічого в серці не почувала. Бо це символ радянської ідеї і єднання, а не української. А для того, щоб українці мали свої символи, потрібно працювати». 

\[caption id="attachment\_67395" align="aligncenter" width="600"\][![](https://mpz.brovary.org/wp-content/uploads/2017/03/17.jpg)](https://mpz.brovary.org/wp-content/uploads/2017/03/17.jpg) Василь та Світлана\[/caption\]

**Світлана:** «Щодня по телебаченню показують багато трагедій, як не ввімкнеш телевізор – знизу свічечка. Ось нещодавно на шахті загинули люди. А до цього – загиблі на Майдані, потім – війні. Один траур. А ще скасувати 8 Березня, що ж тоді святкувати? Один Новий рік?».

**Василь:** «8 Березня має залишатися: хоч раз у рік варто робити жінкам свято. І пропустити чи забути 8 Березня чоловікам просто не можна. Я завжди намагаюся зробити дружині несподіваний приємний подарунок».

\[caption id="attachment\_67381" align="aligncenter" width="600"\][![](https://mpz.brovary.org/wp-content/uploads/2017/03/3-1.jpg)](https://mpz.brovary.org/wp-content/uploads/2017/03/3-1.jpg) Олег Здоровець\[/caption\]

**Олег Здоровець,** активіст, продюсер: «Як називатиметься  це свято – значення не має, але свято для жінок має бути обов’язково. Але якщо немає йому альтернативи, то навіщо його відміняти? У нас у сім’ї традиція вітати 8 Березня жінок, тож я поздоровлю маму, сестру, бабусю, жінок, із якими працюю. І це не обов’язково має бути матеріальне привітання. Найцінніше – увага. Той самий телефонний дзвінок.

Вважаю, що культура і політика не мають пересікатися і не повинні бути взаємозалежними. На жаль, нині політика використовує культуру, як прийом впливу на людей».

\[caption id="attachment\_67383" align="aligncenter" width="600"\][![](https://mpz.brovary.org/wp-content/uploads/2017/03/3k.png)](https://mpz.brovary.org/wp-content/uploads/2017/03/3k.png) Ірина Веремчук, Людмила Кулініч\[/caption\]

**Ірина Веремчук,** депутат міської ради від партії  БПП «Солідарність»:

«На мою думку, 8 березня більше асоціюється з пробудженням природи, приходом весни. Це свято започатковано з 1911 року і святкувалося кожного року. Якщо торкнутися історії, то можна сказати, що жінки на початку ХХ століття не мали рівних прав, існувала, перш за все, гендерна нерівність. Боротьба за права жінок поєднувалась із більш широким рухом за гуманізацію умов праці для найманих працівників, соціальні гарантії, відпустки, пенсії та інші важливі умови. Більшість жінок з мого округу та ближні знайомі не підтримують скасування свята 8 Березня. Я ж не підтримую скасування його як пам'яті про боротьбу з гендерною нерівністю».

**Людмила Кулініч**, депутат міської ради від партії «Самопоміч»:

«Жінка має  відчувати себе жінкою не лише 8 Березня, а 365 днів у році. Історично так склалося, що в моїй сім’ї 8 Березня не святкували. А коли вийшла заміж, чоловік балує мене квітами поза межами цього свята. До декомунізації я ставлюся серйозно, підтримую усі її кроки, адже тут треба бути послідовними. Тож якщо відміну 8 Березня розглядати як декомунізацію, то краще його відмінити. У нас є День матері, є інші релігійні свята».

Свою думку щодо того: бути чи не бути 8 Березня в Україні, броварчани активно висловлювали і в соцмережі "[Фейсбук"](http://www.facebook.com/permalink.php?story_fbid=1197687223663510&id=100002667315593) - зокрема у групі ["Бровари"](http://www.facebook.com/groups/brovary/permalink/1551270608236233/).

[![](https://mpz.brovary.org/wp-content/uploads/2017/03/6.png)](https://mpz.brovary.org/wp-content/uploads/2017/03/6.png)

 

[![](https://mpz.brovary.org/wp-content/uploads/2017/03/Nove.png)](https://mpz.brovary.org/wp-content/uploads/2017/03/Nove.png)

[![](https://mpz.brovary.org/wp-content/uploads/2017/03/3.png)](https://mpz.brovary.org/wp-content/uploads/2017/03/3.png)

[![](https://mpz.brovary.org/wp-content/uploads/2017/03/Nove-1.png)](https://mpz.brovary.org/wp-content/uploads/2017/03/Nove-1.png)

[![](https://mpz.brovary.org/wp-content/uploads/2017/03/5.png)](https://mpz.brovary.org/wp-content/uploads/2017/03/5.png)

І хоча питання відміни свята 8 Березня в Україні не стоїть «руба», лише відміни цього дня як вихідного, та більшість броварчан сьогодні проти посягання на Міжнародний жіночий день. Однак ніхто не може гарантувати, що вже завтра в свідомості броварчан не відбудуться зміни, і вони погодяться на його скасування, наприклад, як сталося в м. Коломия. 5 березня 2013 року в  Коломиї (Івано-Франківська область) рішенням міської ради - 8 Березня скасували. Причину сформулювали так: «_Це свято, як і День захисника Вітчизни і День перемоги, не сприяє духовному збагаченню українців_».

**Фото - автора**
