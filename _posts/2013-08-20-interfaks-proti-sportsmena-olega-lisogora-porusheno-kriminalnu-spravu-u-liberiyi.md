---
title: "\"Інтерфакс\": Проти броварського спортсмена Олега Лісогора порушено кримінальну справу у Ліберії"
date: 2013-08-20
author: 
  username: "pravoznaty"
  display_name: "Маєш право знати"
tags: 
  - "brovary"
  - "kriminalna-sprava"
  - "liberiya"
  - "lisogor"
  - "novini"
  - "plavannya"
coverImage: "wp-content/uploads/2013/08/lisogor.jpg"
---

**[![лісогор](https://mpz.brovary.org/wp-content/uploads/2013/08/lisogor.jpg)](https://mpz.brovary.org/wp-content/uploads/2013/08/lisogor.jpg)Чемпіон світу з плавання Олег Лісогор підтвердив порушення проти нього в Ліберії кримінальної справи за підозрою в насильницькому утриманні людини, [повідомляє](http://ua.interfax.com.ua/news/general/164766.html) інформаційне агентство "Інтерфакс-Україна" з посиланням на МЗС.**

"_Відбулася додаткова розмова представника посольства з Лісогором, який на сьогодні підтвердив факт порушення проти нього місцевими компетентними органами кримінальної справи за підозрою в утриманні громадянина України в Монровії_", - повідомив директор департаменту інформаційної політики МЗС України **Євген Перебийніс** на брифінгу у вівторок у Києві.

Представник МЗС розповів, що судові слухання по суті розпочнуться наступного тижня.

Сам **О.Лісогор** повідомив, що забезпечений адвокатом, і спростовує висунуті проти нього обвинувачення, що ґрунтуються на інформації українця **Івана Сліпченка**.

"_Наразі Лісогор перебуває у своєму приміщенні в Ліберії_", - повідомив Є.Перебийніс, посилаючись на інформацію спортсмена.

Він також повідомив, що, за попередньою інформацією, громадянина І.Сліпченка затримувала місцева поліція у зв'язку з підозрами у фінансових махінаціях, і після звільнення він висловив бажання залишитися в Ліберії та знайти собі іншу роботу.

У МЗС уточнили, що вся ця інформація - від самого О.Лісогора, а офіційного підтвердження поки що немає.

"_Наша дипустанова в Сенегалі направила ноту ліберійській стороні з проханням оперативно поінформувати з цього питання_", - додав Є.Перебийніс.

Раніше на сайті ліберійської газети Heritage з'явилася інформація, що двох громадян України, зокрема чемпіона світу з плавання О.Лісогора, затримала ліберійська національна поліція за обвинуваченням у викраденні та тривалому утриманні людини, також громадянина України. Як наголошується в повідомленні, О.Лісогор діяв спільно зі своїм бізнес-партнером **Миколою Чернишовим**, а викрадений ними І.Сліпченко працював в одному з казино Монровії на запрошення.

За даними видання, обвинувачувані викрали І.Сліпченка й утримували його замкненим в одній із квартир протягом дев’яти днів після того, як дізналися, що той був пов'язаний в Україні зі злочинними колами, й мали намір вислати його на батьківщину.

Згодом у МЗС повідомили, що О.Лісогор спростовує цю інформацію. "_Ця інформація не відповідає дійсності. Наш консул із ним зв'язався, і Лісогор повідомив, що не перебуває під арештом, а також спростовує інформацію про нібито порушення проти нього кримінальної справи або застосування до нього будь-яких запобіжних заходів_", - повідомив агентству "Інтерфакс-Україна" Є.Перебийніс.

За його словами, О.Лісогор відмовився від будь-якої допомоги українських дипломатів. У розмові він підтвердив, що І.Сліпченко працював у нього, проте був звільнений.

О.Лісогор представляв Україну на трьох Олімпіадах, є багаторазовим чемпіоном Європи та світу в плаванні брасом, чемпіон світу на дистанції 50 м брасом на довгій і короткій воді.

**Джерело: "[Інтерфакс-Україна](http://ua.interfax.com.ua/news/general/164766.html)"**
