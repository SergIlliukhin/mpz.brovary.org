---
title: "«Даішника», який погрожував водію автоматом, перевели в Бровари?"
date: 2014-03-28
author: 
  username: "pravoznaty"
  display_name: "Маєш право знати"
tags: 
  - "inspektor"
  - "vibir-redaktsiyi"
  - "dai"
  - "zvilnili"
  - "nikitenko"
  - "novini"
  - "shub"
coverImage: "wp-content/uploads/2014/03/shub445.jpg"
---

**[![04](https://mpz.brovary.org/wp-content/uploads/2014/03/04.jpg)](https://mpz.brovary.org/wp-content/uploads/2014/03/04.jpg)Сумнозвісного працівника ДАІ Володимира Шуба, котрий став відомий всій країні після [скандального відео](https://www.youtube.com/watch?v=C_dQfDVXvuU#t=302), не звільнили з органів МВС, а перевели на службу в броварське ДАІ. Про це «Маєш право знати» повідомили власні джерела в правоохоронних органах.**

**Володимир Шуб** став «зіркою Ютюба», після публікації відео журналіста «Дорожнього контролю» **Івана Довбія.** На відео видно, як інспектор Шуб погрожує журналісту автоматом за відмову виконати протиправний наказ покинути автомобіль. Шуб направив автомат прямо на водія, пересмикнув затвор та наказав журналісту підняти руки догори і вийти з авто. На зауваження журналіста, що такий наказ – не законний, інспектор Шуб у грубій формі повідомив, що зараз «трохи не та ситуація». Зазначимо, що інцидент трапився 18 лютого: саме в ці дні ДАІ проводило «спецоперацію» з метою заблокувати прибуття активістів та протестувальників до Києва. Тоді більшість під’їздів до столиці були блоковані силовиками, а цивільні автомобілі масово обшукували інспектори, озброєні автоматами.

<iframe src="//www.youtube.com/embed/C_dQfDVXvuU" height="315" width="560" allowfullscreen frameborder="0"></iframe>

Інспектора Шуба швидко опізнали завдяки соціальним мережам: після публікацій власних фотографій в Мережі активістами, Володимир Шуб оперативно видалив свої профілі в соціальних мережах.

[![03](https://mpz.brovary.org/wp-content/uploads/2014/03/03.jpg)](https://mpz.brovary.org/wp-content/uploads/2014/03/03.jpg)

[![05](https://mpz.brovary.org/wp-content/uploads/2014/03/05.jpg)](https://mpz.brovary.org/wp-content/uploads/2014/03/05.jpg)

Незадовго після втечі Януковича за кордон, з’явилась інформація про начебто звільнення інспектора з органів внутрішніх справ: так, зокрема, про це повідомив «Дорожній контроль» на своєму Youtube-каналі. Проте один з користувачів заперечив, що Володимир Шуб досі працює інспектором ДАІ.

[![dkuvolen2](https://mpz.brovary.org/wp-content/uploads/2014/03/dkuvolen2.jpg)](https://mpz.brovary.org/wp-content/uploads/2014/03/dkuvolen2.jpg)

Також відразу з кількох власних джерел «Маєш право знати» вдалося дізнатись, що скандального інспектора не звільнили, а перевели з УДАІ ГУ МВС України в Київський області, де він донедавна працював командиром взводу №4 роти ДПС ДАІ з обслуговування стаціонарних постів, у броварське ДАІ.

[![01](https://mpz.brovary.org/wp-content/uploads/2014/03/01.jpg)](https://mpz.brovary.org/wp-content/uploads/2014/03/01.jpg)

[![22](https://mpz.brovary.org/wp-content/uploads/2014/03/22.jpg)](https://mpz.brovary.org/wp-content/uploads/2014/03/22.jpg)

Наші кореспонденти намагались взяти офіційний коментар з цього приводу в начальника ВДАІ Броварського ГУ МВС в Київській області підполковника **Віталія Нікітенка**, однак телефон, вказаний на офіційному сайті Управління Державтоінспекції Київської області – (04594) 6-49-94 – хронічно не відповідає вже декілька днів. Відтак «Маєш право знати» відправить на адресу Броварського ДАІ офіційний запит з метою з’ясувати, чи справді скандальний інспектор відтепер спілкуватиметься з броварськими водіями.
