---
title: "У нічному клубі «Pozitiv» ледь не зарізали до смерті броварського поліцейського"
date: 2016-10-10
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "vokzal"
  - "klub"
  - "nizh"
  - "nichnyj-klub"
  - "napad"
  - "novini"
  - "poranennya"
coverImage: "wp-content/uploads/2016/10/nizh-napad.jpg"
---

**Цієї неділі в нічному клубі «Pozitiv» сталася бійка. Один із її учасників наніс молодому чоловіку десять ножових поранень, після чого група нападників зникла. Упродовж 6 годин поліція затримала безпосереднього підозрюваного у нанесенні поранень, йому загрожує довічне ув’язнення. Решта учасників бійки поки лишатиметься на волі. Про це розповіли в Головному управлінні Національної поліції в Київській області.**

Як повідомив нашим журналістам керівник прес-служби обласної поліції **Микола Жукович**, потерпілий нині перебуває у важкому стані. Тої ночі між відвідувачами клубу стався конфлікт, який переріс у бійку. У результаті, чоловік отримав 10 ножових поранень від одного з нападників. Інші нібито тримали потерпілого під час нанесення ударів.

Як [зазначають](https://kv.npu.gov.ua/uk/publish/article/219558) правоохоронці, вчора о 8 годині ранку на спецлінію «102» повідомили, що до реанімаційного відділення броварської лікарні швидка допомога доставила чоловіка з різаними ранами шиї, грудної клітини, передпліччя. Потерпілим виявився 27-річний співробітник Броварського відділу поліції, який на той час перебував поза службою зі своїм товаришем.

За [інформацією](https://kiyany.obozrevatel.com/crime/52038-pod-kievom-edva-ne-ubili-nachalnika-otdela-politsii.htm) видання «Обозреватель», яке посилається на джерела у правоохоронних органах, поліцейський очолює один із відділів броварського відділку. Водночас, зі слів Миколи Жуковича, за наявною нині інформацією конфлікт нібито не пов’язаний із роботою потерпілого.

Оперативно-розшукові дії тривали впродовж 6 годин, - йдеться у повідомленні поліції. У результаті, затримали 29-річного безробітного місцевого мешканця. Зі слів Миколи Жуковича, він і є підозрюваним у нанесенні ножових ударів, про що є докази. Водночас, інших учасників конфлікту поки що не затримані.

Слід зазначити, що в клубі «Pozitiv», де сталася бійка, не стали відповідати на запитання наших журналістів про інцидент.
