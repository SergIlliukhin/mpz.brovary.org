---
title: "Історія одного відео або Бровари – не лише зона «покращення»"
date: 2013-11-12
author: 
  username: "kachor"
  display_name: "Андрій Качор"
categories: 
  - "kolonka-avtora"
  - "video"
coverImage: "wp-content/uploads/2013/11/xzZBTjNOMvo.jpg"
---

[![a7e56b1a51c8](https://mpz.brovary.org/wp-content/uploads/2013/11/a7e56b1a51c8.jpg)](https://mpz.brovary.org/wp-content/uploads/2013/11/a7e56b1a51c8.jpg)**Напевно, мало лишилося в Броварах людей, які не бачили [цього відео] https://www.youtube.com/watch?v=l896xi7Ub0g  про наше місто. Також достатньо багато читачів «Маєш право знати» та локальних спільнот в соціальних мережах знають дещо і про його історію.**

Про те, як довго ми його знімали, як два маленьких авто колесили вулицями Броварів з примотаною мотузками до капоту коштовною камерою. Менш відомо про десятки, а то й сотні годин безсонних ночей, витрачених на ці дві з половиною хвилини відео. Це була трудомістка, виснажлива, але цікава і приємна робота для всіх, хто до цього долучився. За що я ще раз дякую кожному з цих людей.

Але сьогодні мова не про це. Коли ролик з монтажних стапелів нарешті вийшов у відкриту Мережу, його автори, затамувавши подих, чекали на реакцію публіки. Перші тижні – пара тисяч переглядів… Опущені руки, пошук відповідей на питання – чому так сталося? Розчарування. Більше від зневіри ми намагалися не тиснути F5 на заповітній ютюбівській вкладці, аж поки якось не грянуло – 13 тисяч переглядів! Того ж дня по обіді цифра підскочила до тридцяти і на вечір вже становила півсотні тисяч. Знаючи, що накрутити статистику на Ютюбі – нереально, прийшло усвідомлення: настав час відкорковувати шампанське!

Ще за кілька тижнів було подолано психологічну позначку в сто тисяч переглядів. Автору цих рядків здавалося, що більше – не буде та й, по великому рахунку, не потрібно: і без того це - абсолютний рекорд у Броварах, значна цифра і по всеукраїнським міркам. Досягнення, перевершити яке ще довго нікому не стане снаги. Проте вчора ролик набрав другу сотню тисяч переглядів і за добу в середньому продовжує набирати ще по тисячі.

<iframe src="//www.youtube.com/embed/l896xi7Ub0g" height="360" width="480" allowfullscreen frameborder="0"></iframe>

Вже більше заради спортивного інтересу я поцікавився долею подібних промо-відео інших міст України. І результат сьогодні вже не видається таким несподіваним: лише Київ в цьому питанні на голову випереджає Бровари, і на трішки – Львів. Одеса, Донецьк, Харків чи будь-який інший обласний центр хоч і має щось подібне – у переважних випадках створене з нагоди Євро-2012 – утім не отримали такого відклику інтернет-публіки. Не випадково йдеться лише про обласні центри: звісно, що міста зі співвідносною до Броварів кількістю населення нічого подібного не мають взагалі (поправте мене, якщо я помиляюсь - буду вдячний).

Не зважаючи на те, що броварське промо-відео і має в собі комерційну складову та зроблене на замовлення приватної компанії, утім створювалося воно передусім з почуття любові до рідного міста. Це один з тих успішних арт-продуктів, створених броварцями і для броварців, який отримав визнання в країні та яким місто могло би пишатися. І саме тому його ніколи не визнає наявна влада: його не покажуть по муніципальному ТБ (за гроші чи без), його не демонструватимуть на майдані під час міських свят. Причина – у вищій категорії ментального жлобства, притаманному Сапожко і компанії: «якщо це зроблено не під нашою егідою - значить воно або погане, або його не існує». І якби завтра котрийсь митець-самородок видав на гора геніальний шедевр – той лишиться поза бортом офіційної уваги, якщо на ньому не буде синьо-білої символіки та лику президентського покращеннятворящого.

Однак серед нас є не лише бездарі, але й таланти, котрі, як відомо – самі собі вторують шлях. Саме сьогодні люди, а не влада, [наводять лад](https://www.facebook.com/photo.php?fbid=580578145312287&set=gm.703231869706782&type=1&theater) на [дорогах](https://www.facebook.com/photo.php?fbid=561389577267281&set=gm.710138389016130&type=1&theater), [роблять комфортним](https://www.facebook.com/photo.php?fbid=569414359798136&set=gm.721225887907380&type=1&theater) свій [життєвий простір](https://www.facebook.com/photo.php?fbid=581739025196199&set=a.409597265743710.82506.100000803198743&type=1&theater), тим самим реалізуючи ініціативи паралельного офіційній бюрократії самоврядування. Дехто скаже: чому ми маємо виконувати роботу влади, якщо ми їй за це платимо податки? Та плюньте ви на неї! Її вже давно не існує для нас з вами: вона мешкає у своєму закритому континуумі, де немає місця людям, де немає начебто «по промовчанню» прийнятих правил «ти платиш – ми працюємо». Незважаючи на це народ у більшості своїй чомусь досі не готовий до рішучих – по типу врадіївських - кроків, аби поставити ту владу на місце. Але якщо вже так: давайте хоча би ці півтора роки до виборів тренуватися робити свої місто якісним. Творити добро і реальні справи, підтримувати одне одного, вчитися любити своє місто і з любов'ю керувати ним. Робити помилки, набивати гулі, падати, вставати і все одно робити. Бо ніхто цього не зробить за нас. Ми насправді маємо небагато часу, аби отримавши владу або довіривши її таким, як ми, в 2015-му не опинитися обеззброєними перед запитанням «Що робити?». Бо «хто винен?» зрозуміло й так.
