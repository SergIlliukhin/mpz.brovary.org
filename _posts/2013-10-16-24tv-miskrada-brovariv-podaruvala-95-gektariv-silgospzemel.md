---
title: "24TV: Міськрада Броварів подарувала 95 гектарів сільгоспземель"
date: 2013-10-16
author: 
  username: "pravoZnaty"
  display_name: "Маєш право знати"
categories: 
  - "video"
tags: 
  - "24-kanal"
  - "bayer"
  - "brovary"
  - "vibir-redaktsiyi"
  - "novini"
  - "sapozhko"
  - "fedorenko"
---

[![24tv](https://mpz.brovary.org/wp-content/uploads/2013/10/24tv.png)](https://mpz.brovary.org/wp-content/uploads/2013/10/24tv.png)**Міськрада Броварів подарувала 95 гектарів сільгоспземель - [повідомляє](http://24tv.ua/home/showSingleNews.do?krupnim_planom_miskrada_brovariv_podaruvala_95_gektariv_silgospzemel&objectId=375890) "Телеканал новин 24". Сюжет про наше місто нещодавно вийшов у програмі "Крупним планом".**

Засідання міськради Броварів 1 жовтня скликали позачергово, бо вирішувалося питання про виділення понад 95 гектарів броварської землі під будівництво фармацевтичного заводу.

Мер міста Ігор Сапожко привів на зібрання жінку. Навіщо, стало зрозуміло, коли виникло питання про виділення понад 95 гектарів броварської землі під будівництво фармацевтичного заводу.

<iframe src="http://24tv.ua/jsp/nodecorate/jwpvideo.html?dns=http://24tv.ua&amp;siteDns=http://24tv.ua&amp;videoUrl=2013/10/375890&amp;imgUrl=_main.mp4.jpeg&amp;stream=http://stream1.luxnet.ua&amp;h=475&amp;w=600" height="475" width="600" frameborder="0" scrolling="no"></iframe>

З проханням змінити цільове призначення майже ста гектарів сільськогосподарських земель до міськради звернулась компанія "Інтер-профіт", яку створили вісім місяців тому і яка стала власником ділянки. Жанну Денисову мер назвав представником цієї компанії, хоча представляла жінка, за її словами, компанію-забудовника. Говорила вона про виробництво до 16 тисяч найменувань ліків, презентувала навіть схему будівництва.

Втім, проекту рішення ніхто не бачив, копії угоди з іноземною компанією ніхто не надав, але мер переконував, що місту потрібні інвестиції і переважна більшість депутатів проголосувала "за". Цільове призначення майже ста гектарів землі змінили.

Вже через три дні на сайті міжнародної компанії "Байєр" з\`явилась інформація, що вона не планує ніякого будівництва на території України.

"Компанія "Байєр" офіційно заявляє, що ця інформація не відповідає дійсності. Компанія "Байєр" не планує будівництво фармацевтичного заводу на території України. Ми ніколи не звертались до Броварської міської ради або до Голови міської ради Ігоря Сапожка з проханням про виділення земельної ділянки для будь-якого будівництва", - йдеться у повідомленні.

Крім того, у письмовій відповіді компанія підтвердила, що не має жодних домовленостей з компанією “ІНТЕР-ПРОФІТ” та з будь-якими іншими державними та недержавними установами і не має наміру користуватися будівлями чи спорудами на зазначеній ділянці. Вирішується також питання про судовий позов за наклеп.

Втім депутатів, які голосували "за", спростування не дуже зацікавило, а мер Броварів розтлумачив заяву компанії по-своєму.

"На сьогодні не підтверджується інформація по будівництву в Броварах. Чому? Тому що іноземний інвестор завжди обережно відноситься до інвестицій саме в Україні. У нас маса є підприємств, які сьогодні працюють з виключно на 100% іноземними інвестиціями. І повірте, вони не любили і не люблять афішувати про ті свої майбутні плани, які плануються на декілька років. 95 га Держземагентство надало для ведення сільського господарства", - запевнив він.

Яка саме робота "йде" - не відомо. Нині спірна земельна ділянка представляє собою пустир з радіо-вежею. Протягом сорока років ці 95 гектарів належали держпідприємству "Радіопередавальний центр". Колишні працівники тривалий час вели на території господарство.

У травні цього року через борги судом було відчужено ділянку "Радіопередавального центру" і повернуто до Державного земельного агентства. Сорок вісім фізичних осіб отримали ці землі від Держкомзему для ведення господарства, хоча територія ця, згідно з Генпланом міста, була призначена під забудову.

"Ці 48 людей в один час в одному місці в одного нотаріуса продають, відчужують дану земельну ділянку компанії ТОВ "Інтер-Профіт". І компанія "ТОВ "Інтер-Профіт" являється уже нібито власником оцих 95 гектарів", - пояснив депутат міської ради Броварів, УДАР Роман Сімутін.

Сумнівні розпродажі та рейдерські захоплення у Броварах відбуваються ледь не щокварталу.

"Інтер-Профіт" сьогодні наполягає, що має усну домовленість з керівництвом міжнародного концерну "Байєр", про яку не знає київське представництво компанії. Щоправда, у друкованому вигляді зазначає, що вкладатиме в проект виключно свої півмільярда гривень.

Утім, проекту рішення ніхто не бачив, копії угоди з іноземною компанією ніхто не надав, але мер переконував, що місту потрібні інвестиції і переважна більшість депутатів проголосувала "за". Цільове призначення майже ста гектарів землі змінили.

**Джерело: "[Телеканал новин 24](http://24tv.ua/home/showSingleNews.do?krupnim_planom_miskrada_brovariv_podaruvala_95_gektariv_silgospzemel&objectId=375890)"**

> Нагадаємо, 1 жовтня 2013 року депутати Броварської міської ради [погодились змінити](https://mpz.brovary.org/brovarski-deputati-bezkoshtovno-viddali-96-gektariv-pid-budivnitstvo-farmatsevtichnogo-zavodu/) цільове призначення 96 га землі з сільськогосподарського на землі промисловості – для будівництва виробництва та складів концерну “Bayer”. Однак вже наступного дня представники концерну офіційно [спростували цю інформацію](https://mpz.brovary.org/bayyer-zayaviv-shho-ne-buduvatime-zavod-u-brovarah-hto-prikrivsya-mizhnarodnim-brendom-na-sesiyi/) і заявили, що жодних намірів будувати виробництво на броварських землях вони не мають.
