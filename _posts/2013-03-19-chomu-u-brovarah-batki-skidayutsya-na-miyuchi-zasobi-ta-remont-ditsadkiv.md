---
title: "Чому у Броварах батьки \"скидаються\" на миючі засоби та ремонт дитсадків?"
date: 2013-03-19
categories: 
  - "rozsliduvannya"
tags: 
  - "vibir-redaktsiyi"
  - "dnz"
  - "dnz-sonechko"
  - "sapozhko"
  - "finansuvannya"
---

[![Дитячий садочок](https://mpz.brovary.org/wp-content/uploads/2013/03/51462.jpg)](https://mpz.brovary.org/wp-content/uploads/2013/03/51462.jpg)**У бюджеті міста на 2013 рік не передбачені кошти на фінансування поточних потреб дитячих садків, зокрема на закупівлю миючих засобів, меблів, іграшок, канцелярських товарів та на проведення поточного ремонту.**

До "Маєш право знати" неодноразово зверталися батьки дошкільнят, обурені тим, що з них щомісяця збирають кошти на миючі засоби, а також на закупівлю меблів, іграшок, канцелярії та іншого. Тому ми вирішили перевірити, чи дійсно міська влада повністю покладається на батьків у вирішенні цього питання, і направили відповідний інформаційний запит до виконавчого комітету.

У своїй відповіді на інформаційний запит броварський міський голова **Ігор Сапожко** підтвердив, що бюджетом дійсно передбачено фінансування лише захищених статей видатків, а саме: зарплата (з нарахуваннями), харчування дітей, оплата енергоносіїв, медикаментів, послуг зв'язку та послуг за розрахунково-касове обслуговування.

[![sad0001](https://mpz.brovary.org/wp-content/uploads/2013/03/sad0002.jpg)](https://mpz.brovary.org/wp-content/uploads/2013/03/sad0002.jpg)[![sad0002](https://mpz.brovary.org/wp-content/uploads/2013/03/sad0001.jpg)](https://mpz.brovary.org/wp-content/uploads/2013/03/sad0001.jpg)

Наприклад, на ДНЗ "Сонечко" у 2012 році було виділено близько 1 млн грн (1003680,78 грн), при цьому розподіл витрат виглядає наступним чином: \[table\]

 
| **Стаття** | **Сума, тис грн** |
| --- | --- |
| Енергоносії | 60,869 |
| Послуги зв'язку та банку | 2,865 |
| Зарплата (з нарахуваннями) | 841,197 |
| Харчування | 97,451 |
| Медикаменти | 0,299 |

\[/table\]

\[caption id="attachment\_15124" align="aligncenter" width="533"\][![Розподіл бюджетних витрат ДНЗ Сонечко за 2012 рік](https://mpz.brovary.org/wp-content/uploads/2013/03/vitraty.png)](https://mpz.brovary.org/wp-content/uploads/2013/03/vitraty.png) Розподіл бюджетних витрат ДНЗ Сонечко за 2012 рік\[/caption\]  
**Чим закривати "дірки"?**

Виявляється, що в умовах повної відсутності фінансування поточних потреб дошкільних навчальних закладів, "добровільні" пожертви батьків є мало не єдиним способом для дитячих садків хоч якось вижити. Хоча є ще один спосіб - надання в оренду приміщень та обладнання, однак далеко не кожен садочок може похвалитися зайвою площею або обладнанням, які можна було б використати таким чином. Це підтверджується і [звітом про використання коштів](http://docs.pravo-znaty.org.ua/p6823/21.02.2013/851-30-06), отриманих від оренди у 2012 році: жоден броварський дошкільний навчальний заклад таких коштів не має.

**Беручи до уваги, що у 2013 році коштів для фінансування поточних потреб дитсадочків знову не передбачено, можемо зробити висновок, що поточний стан справ броварських посадовців, на жаль, влаштовує.** Батькам, які опинилися у такому становищі, можемо порадити через батьківські комітети брати контроль над використанням "добровільно" зданих коштів у свої руки, щоб гроші дійсно були використані на потреби малечі, а не на поповнення кишень керівництва.
