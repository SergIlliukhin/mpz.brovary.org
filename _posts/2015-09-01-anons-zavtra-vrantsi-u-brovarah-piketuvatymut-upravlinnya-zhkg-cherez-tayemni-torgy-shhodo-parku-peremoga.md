---
title: "АНОНС: Завтра вранці у Броварах пікетуватимуть управління ЖКГ - через таємні торги щодо парку \"Перемога\""
date: 2015-09-01
author: 
  username: "pravoZnaty"
  display_name: "Маєш право знати"
categories: 
  - "announce"
  - "brovary"
tags: 
  - "anons"
  - "novini"
  - "park"
  - "plotnikova"
  - "tender"
  - "torgi"
  - "uzhkg"
---

**Завтра, 2 вересня, у кабінеті начальника Управління житлово-комунального господарства відбудуться торги на 18 млн грн на реконструкцію парку "Перемога".** **Про це у групі "Бровари" на Фейсбуку [повідомляє](https://www.facebook.com/groups/brovary/permalink/1098226653540633/) активіст і журналіст Аліна Дяченко та закликає усіх небайдужих броварчан прийти перед їх початком - о 9:15 - та не дати порушити права громади. Активістка заявляє, що схему реконструкції "найулюбленішого міського парку" громада не бачила, та й думку мешканців про майбутні зміни у парку ніхто не врахував.** 

Як вказує дівчина, проект реконструкції парку був втаємничений від громадськості, та з мешканцями міста влада не радилась:

> "Ми з активістами півроку добивались, щоб нам показали Схему майбутньої реконструкції парку, вимагали, щоб нас долучили до процесу змін найулюбленішого міського парку - писали звернення, ходили на прийом до міського голови. Більше того, ми створили робочу групу та із залученням столичних урбаністів почали розробляти нову Концепцію парку "Перемога". Молодь провела опитування сотень броварчан, яким вони хочуть бачити центральний парк міста. І ви думаєте, хтось врахував наші напрацювання? Хтось надав необхідну інформацію? Звісно, НІ. Як, власне, й завжди.

Також активістка ставить під сумнів доцільність витрачання такої великої суми коштів саме на реконструкцію парку, ніби це "найнагальніша нині потреба міста":

> "Тобто коштів збудувати новий дитячий садок - в бюджеті немає, на нову школу немає, на ремонт аварійних очисних каналізаційних споруд, на вирішення підтоплення - немає, а на нові доріжки у парку є, на нову систему поливу, на ремонт головної алеї тощо - є."

Як ідеться в повідомленні, сума торгів складатиме **18 150 661 грн**. Загалом роботи розраховані на 3 роки.

Наприкінці свого фейсбук-посту активістка резюмує:

> По-перше, громада має право знати, що хочуть робити з її парком і бути включена в цей процес. По-друге, громада має право сама визначати, чи доцільно зараз такі шалені кошти витрачати на парк. Тому ми закликаємо всіх броварчан прийти завтра, 2 вересня, о 9:15 (за 45 хвилин до початку торгів) і не дати порушити наші права. Управління ЖКГ розташоване навпроти центрального ринку (вул. Возз'єднання, 1), там, де раніше був суд (як символічно). ПРИХОДЬТЕ! ТРЕБА ДІЯТИ ГУРТОМ!

Нагадаємо, що раніше міська рада вже виділила на ремонт доріжок у парку "Перемога" 4,8 млн грн.
