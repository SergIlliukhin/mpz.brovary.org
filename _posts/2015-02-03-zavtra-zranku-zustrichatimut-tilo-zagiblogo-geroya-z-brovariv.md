---
title: "Завтра зранку зустрічатимуть тіло загиблого героя з Броварів"
date: 2015-02-03
author: 
  username: "pravoznaty"
  display_name: "Маєш право знати"
categories: 
  - "announce"
tags: 
  - "ato"
  - "viyna"
  - "vibir-redaktsiyi"
  - "geroy"
  - "dmitro-yanchenko"
  - "zagibliy"
  - "novini"
coverImage: "wp-content/uploads/2015/02/8AASKcJeWgc.jpg"
---

[![9bMx_Dkm5dU](https://mpz.brovary.org/wp-content/uploads/2015/02/9bMx_Dkm5dU.jpg)](https://mpz.brovary.org/wp-content/uploads/2015/02/9bMx_Dkm5dU.jpg)**Завтра, 4 лютого, до Броварів з Артемівська прибуде тіло броварчанина Дмитра Янченка, який загинув сьогодні в результаті мінометного обстрілу позицій українських військ під Дебальцевим.**

Зустріти героя та віддати йому останню шану можна буде на в'їзді до міста з боку Києва близько 9:00 біля знаку "Бровари" неподалік АЗС. Активісти волонтерських організацій закликають броварчан зібратися на місці о 8:45 аби утворити живий ланцюг та вшанувати загиблого земляка, що поклав своє життя в боях за незалежність України.

Вже сьогодні увечері мешканці міста зібрались на Майдані Свободи аби пом'янути Дмитра Янченка, поставити свічку та покласти квіти до дерев'яного хреста, встановленого тут під час Революції Гідності, а також зібрати грошову допомогу рідним та близьким загиблого бійця. Близько 19:00 на центральній площі міста зібралось кілька десятків людей, зокрема друзі та родичі Дмитра. Тоді ж стало відомо, що полеглого героя ховатимуть у Броварах цього четверга, 5 лютого.

Нагадаємо, що Дмитро Янченко [загинув сьогодні близько 8-ої ранку](https://mpz.brovary.org/sogodni-vrantsi-v-rezultati-obstrilu-pid-debaltsevo-odin-brovarchanin-zaginuv-inshiy-potrapiv-v-polon/) під час обстрілу позицій українських військ поблизу Дебальцевого. Як повідомив "Маєш право знати" **Андрій Нестеренко**, котрий ніс службу разом з Дмитром, снаряд розірвався буквально в кількох метрах від загиблого броварчанина. У вересні Дмитру виповнилось 25 років, він був єдиною дитиною в самотньої матері.
