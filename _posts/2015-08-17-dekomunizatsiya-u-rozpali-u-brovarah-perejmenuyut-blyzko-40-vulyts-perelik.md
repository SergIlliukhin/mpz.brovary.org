---
title: "Декомунізація у розпалі: у Броварах перейменують близько 40 вулиць - ПЕРЕЛІК"
date: 2015-08-17
categories: 
  - "vlada"
  - "aktsiyi-zahodi"
tags: 
  - "vibir-redaktsiyi"
  - "vulytsi"
  - "dekomunizatsiya"
  - "komisiya"
  - "novini"
  - "perejmenuvannya"
---

**Минулого четверга, 13 серпня, відбулося засідання комісії Броварської міської ради, відповідальної за декомунізацію в нашому місті. Колегіальний орган розглянув пропозиції щодо перейменування кожної з 44-х вулиць, які раніше** [**винесли на громадське обговорення**](https://mpz.brovary.org/brovarski-krayeznavtsi-ta-aktyvisty-predstavlyly-propozytsiyi-shhodo-perejmenuvannya-vulyts-startuvalo-gromadske-obgovorennya/)**. Більшість варіантів підтримали, однак не всі. Колишнім «регіоналам» та комуністам найчастіше не подобались учасники боротьби проти радянської окупації, деякі місцеві діячі, а також імена визначних дослідників Голодомору 1932-33 років – Джеймса Мейса та Роберта Конквеста. Тим не менше, попри опір, процес декомунізації триває. Найближчим часом на громадське обговорення мають винести перейменування ще близько 35-ти вулиць.**

13 серпня комісія з питань найменувань і пам’ятних знаків розглянула [перелік](http://www.slideshare.net/DmytroKarpiy/1-49874362?ref=https://mpz.brovary.org/brovarski-krayeznavtsi-ta-aktyvisty-predstavlyly-propozytsiyi-shhodo-perejmenuvannya-vulyts-startuvalo-gromadske-obgovorennya/) пропозицій перейменувань вулиць, який раніше підготувала робоча група з краєзнавців і активістів. Тоді його [виставили](https://mpz.brovary.org/brovarski-krayeznavtsi-ta-aktyvisty-predstavlyly-propozytsiyi-shhodo-perejmenuvannya-vulyts-startuvalo-gromadske-obgovorennya/) на громадське обговорення – до 10 серпня. У списку – 44 вулиці та один парк, які, на думку дослідників, незаперечно підлягають перейменуванню.

За час обговорення міська рада [оприлюднила](https://mpz.brovary.org/miskrada-publikuye-propozytsiyi-gromadyan-shhodo-perejmenuvannya-vulyts-u-brovarah/) близько десятка реакцій і альтернативних пропозицій від людей щодо назв вулиць. Найперше на засіданні члени комісії розглянули саме листи від громадян. Реакції були дуже різні – від обурення та категоричної незгоди перейменовувати власну вулицю взагалі до слів подяки за запропоновані варіанти нових назв.

**Ухвалили рішення по кожній із 44-х вулиць**

Серед тих, хто вимагав лишити стару назву, - жителі вулиць Андрєєва та Радгоспної. В обох листах описані [давні неправдиві міфи](https://mpz.brovary.org/skilki-koshtuvatime-brovartsyam-dekomunizatsiya-nazv-vulits-nashogo-mista/) про те, що мешканцям нібито доведеться витрачати час та гроші на заміну документів у зв’язку із перейменуванням вулиці. Нагадаємо, що різні інстанції, зокрема Міграційна служба та Український інститут національної пам’яті, неодноразово спростовували такі чутки. А юристи також зауважували: всі документи, які перебувають на руках у мешканців, лишаються чинними.

В обох листах так само переконують, мовляв ці дві вулиці не підпадають під перейменування відповідно до декомунізаційного закону. Член комісії та краєзнавець **Марія Овдієнко** на засіданні доводила зворотнє.

[![Перейменування_13_серпня_00089](https://mpz.brovary.org/wp-content/uploads/2015/08/Perejmenuvannya_13_serpnya_00089.jpg)](https://mpz.brovary.org/wp-content/uploads/2015/08/Perejmenuvannya_13_serpnya_00089.jpg)

Окрім власних історичних аргументів про те, що Антон Андреєв був членом ревкому, який встановлював радянську владу у Броварах, а радгосп – це «радянське господарство», вона також посилалась на [висновки](https://mpz.brovary.org/instytut-istoriyi-ukrayiny-proponuye-dekomunizuvaty-u-brovarah-shhonajmenshe-60-vulyts/) Інституту історії України Національної академії наук щодо назв броварських доріг. Варто пригадати, що професійні історики всеукраїнського рівня ще у липні поставили вердикт не менш як 60-ти дорогам, рекомендувавши їх перейменувати.

[![Перейменування_13_серпня_00096](https://mpz.brovary.org/wp-content/uploads/2015/08/Perejmenuvannya_13_serpnya_00096.jpg)](https://mpz.brovary.org/wp-content/uploads/2015/08/Perejmenuvannya_13_serpnya_00096.jpg)

Закінчилось все тим, що комісія вирішила лишити чинні назви вулицям Андрєєва та Радгоспній. Зі слів колишніх членів Партії регіонів **Анатолія Сачавського** та **Людмили Жеребцової**, навіть якщо мешканці вулиці Леніна виступлять проти перейменування своєї вулиці, вони голосуватимуть так само – лишити назву. Водночас, голова комісії заспокоїв, мовляв це лише рекомендація, а остаточне рішення ухвалюватимуть депутати на засіданні сесії міськради 24 вересня.

[![Перейменування_13_серпня_00032](https://mpz.brovary.org/wp-content/uploads/2015/08/Perejmenuvannya_13_serpnya_00032.jpg)](https://mpz.brovary.org/wp-content/uploads/2015/08/Perejmenuvannya_13_serpnya_00032.jpg)

За схожим принципом не затвердили нових назв за вулицями Ватутіна та Щербакова. Ці дороги пропонували назвати іменами діячів, прямо пов’язаних із Броварами – Василя Кириченка та Ольги Гасин відповідно. Інші пропоновані варіанти теж не набрали необхідної кількості голосів. У результаті, комісія винесла ці питання на розгляд сесії.

Вулицю Димитрова вирішили не перейменовувати іменем Степана Бандери. Якщо голова комісії казав про неоднозначність сприйняття в суспільстві, то серед колишніх «регіоналів» та комуніста **Анатолія Лемпіцького** почали лунати вигуки «фашист», «вбивця», «наших слов’ян розривав на куски» тощо. Після суперечок на тему знань з історії, комісія зупинилась на назві на честь співака Анатолія Солов’яненка.

> _Варто зазначити, що відповідно до закону «_[_Про правовий статус та вшанування пам’яті борців за незалежність України у XX столітті_](http://zakon1.rada.gov.ua/laws/show/314-19)_» держава має сприяти увічненню пам’яті про борців за незалежність, зокрема, шляхом увічнення імен борців і формувань у назвах об’єктів топоніміки та географічних об’єктів._

Вже не вперше серед деяких присутніх викликала сміх пропозиція перейменувати вулицю Постишева іменем видатного дослідника Голодомору 1932-33 років Джеймса Мейса. Серед аргументів з-поміж «регіоналів» – нібито немилозвучність пропозиції, яка, на їхню думку, буде важка для вимови людям. Члени комісії проголосували за варіант, який надійшов від однієї з мешканок вулиці – назвати дорогу іменем авіаконструктора Ігоря Сікорського.

[![Перейменування_13_серпня_00046](https://mpz.brovary.org/wp-content/uploads/2015/08/Perejmenuvannya_13_serpnya_00046.jpg)](https://mpz.brovary.org/wp-content/uploads/2015/08/Perejmenuvannya_13_serpnya_00046.jpg)

З тих самих причин відхилили і пропозицію перейменувати вулицю Власа Чубаря ім’ям не менш видатного дослідника Голодомору Роберта Конквеста. Тут засідателі врахували одну із пропозицій Анатолія Лемпіцького та проголосували за увіковічення імені Данила Апостола.

Ще одне жваве обговорення виникло навколо вулиці Щорса. Раніше робоча група, посилаючись на дані краєзнавця Василя Сердюка, пропонувала присвоїти давній дорозі історичну назву – Роженський шлях. Однак, як розповіла Марія Овдієнко, за спогадами мешканців-старожилів ця вулиця носила назви Старопухівська та Пухівська. Комісія вирішила зупинитись на останньому варіанті.

Ще одне зі звернень, які розглянули на засіданні комісії, – назвати одну з вулиць на честь загиблого в боях під Дебальцевим броварця [Олега Оникієнка](https://uk.wikipedia.org/wiki/%D0%9E%D0%BD%D1%96%D0%BA%D1%96%D1%94%D0%BD%D0%BA%D0%BE_%D0%9E%D0%BB%D0%B5%D0%B3_%D0%9E%D0%BB%D0%B5%D0%BA%D1%81%D0%B0%D0%BD%D0%B4%D1%80%D0%BE%D0%B2%D0%B8%D1%87). Як зазначила Марія Овдієнко, питання про потребу називати дороги іменами загиблих у сучасній війні за незалежність вже поставало. Зі слів краєзнавці, вже зараз немало полеглих земляків, і невідомо, скільки буде їх у майбутньому. Цей аргумент став однією із причин, щоби в назвах вулиць поки що увіковічнили ім’я лише Героя України Євгена Зеленського. Водночас, присутні запропонували вже зараз подумати над тим, яким чином закарбувати пам’ять про всіх загиблих героїв. Серед пропозицій – створити тематичну алею в парку «Перемога». Комісія ухвалила взяти це питання до вивчення, що доручили Марії Овдієнко як працівнику краєзнавчого музею.

Більшість інших пропозицій робочої групи комісія затвердила без запитань. Хіба що поміняли місцями варіанти назвати вулицю Калініна іменем Євгена Сверстюка та вулицю Ковпака на честь Княгині Ольги. Зі слів Анатолія Лемпіцького, мешканці Калініна бажають мати адресу саме на честь великої давньоруської правительки. Ще одна пропозиція, яку врахувала комісія, – назвати Радянський провулок не на честь Ярослава Мудрого, а Щасливим.

_Перелік пропозицій, рекомендованих комісією до ухвалення депутатами міської ради_

| **№ з/п** | **Теперішня назва** | **Рекомендація комісії** |
| --- | --- | --- |
| 1. | Андрєєва | _лишити назву / на розгляд сесії_ |
| 2. | Дем’яна Бєдного | Якова Остряниці |
| 3. | Бєлінського | Володимира Савченка |
| 4. | Боженка | Академіка Богомольця |
| 5. | Будьонного | Миколи Сома |
| 6. | Ватутіна | _на розгляд сесії_ |
| 7. | Возз’єднання | Героїв Небесної Сотні |
| 8. | Восьмого з’їзду рад | Юрія Шевельова |
| 9. | Гальбича | Миколи Костомарова |
| 10. | Героїв Сталінграда | Романа Шухевича |
| 11. | Горького | Олександра Білана |
| 12. | Димитрова | Анатолія Солов’яненка |
| 13. | Енгельса | Володимира Великого |
| 14. | Калініна | Княгині Ольги |
| 15. | Камо | Антоніни Дворянець |
| 16. | Кірова | Ярослава Мудрого |
| 17. | Ковпака | Євгена Сверстюка |
| 18. | Комунарів | Січових стрільців |
| 19. | Зої Космодем’янської | Марії Приймаченко |
| 20. | Котовського | Петра Калнишевського |
| 21. | Сергія Лазо | Катерини Білокур |
| 22. | Леніна | Благодатна _(історична назва)_ |
| 23. | Рози Люксембург | Княжа |
| 24. | Карла Маркса | Миколи Міхновського |
| 25. | Маяковського | _лишити назву_ |
| 26. | Осипова | Переяславський шлях _(історична назва)_ |
| 27. | Островського | Красилівська |
| 28. | Папаніна | Кобзарська |
| 29. | Пархоменка | Романа Сушка |
| 30. | Пархоменка (пров.) | Романа Сушка (пров.) |
| 31. | Петровського | Петропавлівська _(історична назва)_ |
| 32. | Піонерський (пров.) | Благодатний (пров.) |
| 33. | Постишева | Ігоря Сікорського |
| 34. | Радгоспна | _лишити назву / на розгляд сесії_ |
| 35. | Радянський (пров.) | Щасливий (пров.) |
| 36. | Семашка | Івана Сокура |
| 37. | Тельмана | Михайла Ружного |
| 38. | Ульянових (пров.) | Платона Симиренка (пров.) |
| 39. | Фрунзе | Ярмаркова |
| 40. | Фурманова | Софронія Костири |
| 41. | Чапаєва | Євгена Зеленського |
| 42. | Власа Чубаря | Данила Апостола |
| 43. | Щербакова | _на розгляд сесії_ |
| 44. | Щорса | Пухівська _(історична назва)_ |
| 45. | Слави (парк) | _лишити назву_ |

 

Під час голосування колишня «регіоналка» Людмила Жеребцова покинула засідання. З її останніх слів можна було зрозуміти, що пані не задоволена голосуванням і писатиме заяву на вихід з комісії.

[![Перейменування_13_серпня_00020](https://mpz.brovary.org/wp-content/uploads/2015/08/Perejmenuvannya_13_serpnya_00020.jpg)](https://mpz.brovary.org/wp-content/uploads/2015/08/Perejmenuvannya_13_serpnya_00020.jpg)

**Наступний етап – перейменувати ще 35 вулиць**

Серед інших питань Марія Овдієнко звернула увагу, що робоча група раніше подавала [ще один перелік](http://www.slideshare.net/DmytroKarpiy/2-49874413?ref=https://mpz.brovary.org/brovarski-krayeznavtsi-ta-aktyvisty-predstavlyly-propozytsiyi-shhodo-perejmenuvannya-vulyts-startuvalo-gromadske-obgovorennya/) пропозицій, які не винесли на громадське обговорення. До нього потрапили 25 позицій щодо перейменувань – 24 вулиці та один парк. Окрім того, після появи експертного висновку щодо броварських вулиць від Інституту історії України, виник іще один перелік із 11-ти вулиць. Сюди ввійшли ті дороги, які робоча група не враховувала в попередніх списках, а інститут рекомендував перейменувати. Голова комісії розпорядився викласти ці напрацювання на сайті Броварської міської ради для подальшого громадського обговорення. Окрім того, члени комісії пропонували оприлюднити переліки у ЗМІ, а також шляхом розвішування оголошень, щоби краще поінформувати броварців.

_Перелік №2: поданий 23 червня, але не виставлений на громадське обговорення:_

<iframe style="border: 1px solid #CCC; border-width: 1px; margin-bottom: 5px; max-width: 100%;" src="//www.slideshare.net/slideshow/embed_code/key/Knt4zBVNSVbK9G" width="425" height="355" frameborder="0" marginwidth="0" marginheight="0" scrolling="no" allowfullscreen="allowfullscreen"></iframe>

_Перелік №3: додаткові пропозиції з урахуванням висновків Інституту історії України:_

<iframe style="border: 1px solid #CCC; border-width: 1px; margin-bottom: 5px; max-width: 100%;" src="//www.slideshare.net/slideshow/embed_code/key/4gR0NFf2uwXOjT" width="425" height="355" frameborder="0" marginwidth="0" marginheight="0" scrolling="no" allowfullscreen="allowfullscreen"></iframe>

> Нагадаємо, що завтра, 18 серпня, комісія Броварської міської ради з питань найменувань і пам’ятних знаків [збереться знову](https://mpz.brovary.org/anons-18-serpnya-vyrishuvatymut-dolyu-komunistychnyh-pam-yatnykiv-u-brovarah/). Цього разу вирішуватимуть долю пам’ятників, меморіальних дощок та інших об’єктів, які підпадають під демонтаж відповідно до закону про декомунізацію.

**Фото - Микола Кожемяко**
