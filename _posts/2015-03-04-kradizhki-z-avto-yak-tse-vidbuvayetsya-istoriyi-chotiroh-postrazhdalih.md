---
title: "Як відбуваються крадіжки з автомобілів у Броварах: історії чотирьох постраждалих"
date: 2015-03-04
author: 
  username: "tatuuum"
  display_name: "Тетяна Панкратьєва"
tags: 
  - "brovary"
  - "vibir-redaktsiyi"
  - "kradizhki-z-avto"
  - "novini"
coverImage: "wp-content/uploads/2015/03/Olena-Danko.jpg"
---

[![1416401500_autohrabizh](https://mpz.brovary.org/wp-content/uploads/2015/03/1416401500_autohrabizh.jpg)](https://mpz.brovary.org/wp-content/uploads/2015/03/1416401500_autohrabizh.jpg)**«Маєш право знати» вже [писало](https://mpz.brovary.org/wp-admin/post.php?post=33735&action=edit) про стрімке зростання кількості крадіжок з автомобілів у Броварах. За словами та відчуттями броварчан такі випадки стаються десятками чи не кожного дня (а радше ночі), але броварська міліція каже про значно менші обсяги: наприклад, 12 зареєстрованих крадіжок у січні. Як би там не було, подія для автовласника ця геть неприємна, але у чомусь повчальна. Постраждалі броварчани розповіли нам, як це лихо трапилося з ними.**

**Олена Данько, журналіст «Нового каналу»**

Авто: Hyundai Getz 2008 року

_«Сталося це чи то 24, чи то 26 грудня, зараз вже точно не пам’ятаю. Я залишила машину, як завжди, у дворі,_ - розповідає Олена. – _Паркувалася вже пізно, о 9-й вечора, тож місця під вікнами не знайшлося, поставила авто трохи подалі. Ну а зранку вийшла, бачу вже здалека, що машина наче «полапана» пальцями. Підходжу: вікно з боку водія розбите. Одразу ж задзвонила до міліції і до страхової. Але КАСКО, як на гріх, в цьому році я не купила, маю лише «цивілку», тож до страхової дзвонила скоріше так, на будь-який випадок»._

Що ж зникло з машини Олени? Як вона каже, майже нічого з речей, бо багажник злодії не змогли відкрити, шаруділи в бардачку, впустили та загубили на полу передню панель магнітоли, а саму магнітолу намагалися витягнути, але тільки понівечили приладову панель. А от з-під капоту витягли акумулятор та кришку бачку омивача. Також пошкодили сигналізацію. «_Тільки розбите скло і акумулятор «потягнули» на 2 тисячі гривень, а ще скільки витрат попереду»,_ - каже Олена. Тож крадії більше понівечили, ніж вкрали.

[![Olena Danko_крадіжки_авто](https://mpz.brovary.org/wp-content/uploads/2015/03/Olena-Danko.jpg)](https://mpz.brovary.org/wp-content/uploads/2015/03/Olena-Danko.jpg)

Олена чекала приїзду міліції біля двох годин, потім почала діяти: заклеїла вікна скотчем, залишила машину та поїхала за новим акумулятором. Розуміла, що страхова не оплатить цей випадок, тож це виключно її витрати. У цей час міліціонери приїхали, не знайшли Олену і зателефонували, запропонувавши приїхати самій у відділок. Олена відмовилась. І коли повернулася з новим акумулятором, встановила його на авто, тоді і зустрілась нарешті з міліцією. Ті склали документи, пофотографували авто, опитали Олену.

Із спілкування з міліціонерами, сусідами та іншими потерпілими Олена зрозуміла, що авто грабують зараз дуже часто і почалося це десь з грудня. Тієї ночі, коли «обчистили» її машину, пограбували і авто у сусідніх подвір’ях (по вулиці Незалежності). А на мийці, куди вона заїхала пропилососити салон від залишків скла, зустріла чоловіка з таким же розбитим склом. За його словами, прикрий випадок стався два дні тому, а машину він залишив на ніч біля дитячої лікарні на вул.Кірова.

Зараз Олена залишає машину на ніч на платній парковці. Жаліється, як це незручно і йти далеко, особливо з малою дитиною та ввечері темними закутками Броварів, де ями під ногами і бігають дикі собаки.

_«А ще довго звикала, що хтось лазив у авто, дуже неприємне відчуття,_ - ділиться Олена. – _А мілція? Поки тиша. Мабуть, шукають»._

**Подружжя Гончар, Марія та Олександр**

Авто: Volkswagen Transporter T4 2000 року

Сталася їхня біда відносно недавно, 28 січня. Ситуація класична: власник залишив машину на ніч у подвір’ї і вже зранку побачив «картину маслом»: немає скла і зникли речі. Але є і відмінності. По-перше, вікна в автівці ніхто не бив: скло акуратно вийняли та поклали під машину. По-друге, мешкає ця молода пара броварців у жилому комплексі по вулиці Симоненка, територія там обладнана відеокамерами, тож постраждалі мають відео з камери аптеки, що розташована на першому поверсі будинку. Відео, хоч і не гарної якості, але хоча б дає уявлення, як відбувалися події. Близько півп’ятої години ранку по двору біля припаркованих машин ходить чоловік і з ліхтариком заглядає у вікна. Зрештою обирає ціль - бусик Олександра і залазить у середину. У машині встановлена сигналізація, але чомусь вона не спрацювала. Так як Олександр займається встановленням кондиціонерів, то у машині були інструменти («болгарка», шуруповерт, дриль тощо) та «розходники» (мідні труби). Добра було так багато, що злодію прийшлося зробити дві ходки. За словами постраждалих, вони втратили інструментів на суму 14 тисяч гривень, міді – на 7, а ще й скло потрібно вставити – 800 грн. Нічого не було застраховано, КАСКО власник не має, тож страхову не визивали, а всі втрати лягли на плечі постраждалих.

[![Gonchar_крадіжки_авто](https://mpz.brovary.org/wp-content/uploads/2015/03/Gonchar.jpg)](https://mpz.brovary.org/wp-content/uploads/2015/03/Gonchar.jpg)

_«О 7:30 я вийшов з дому і побачив, що сталося з машиною, - розповідає Олександр. – Зателефонував до міліції, цей мій дзвінок чомусь не було зафіксовано. Потім дзвонила жінка, потім ще раз – і тільки десь о другій дня з’явилася оперативна група. Казали, що злочинів багато, а вони одні на всі Бровари, тож не встигають. Ну, пофотографували, оформили документи, не всі навіть з машини виходили. На прохання зафіксувати відбитки пальців або сліди на снігу – нічого не зробили. Щодо відео, то сказали: «Запишете на диск – принесете у відділок». Але ми поки не відносили, камер тут у нас кілька, хочемо зібрати всі докази»._

Зі слів Олександра та Марії, у міліції вважають, що мідні труби знайти вже неможливо, мабуть, злодій здав їх у металобрухт. А щодо інструментів, то тут теж складнощі: власники не змогли надати серійні номери інструментів, а без цього пошук ускладнюється. «_Та нічого вони не найдуть»_, - розчаровано махає рукою Олександр.

Багато чуток ходить містом. Молоді люди кажуть, що у сусідньому подвір’ї (Шевченка, 4А) пограбували точнісінько такий же Transporter, а з-під ЖК «Соборний» викрали новісінький Range Rover, який простояв у дворі лише ніч.

До речі, рівно рік тому з ними трапилася така ж історія: пограбували їх автівку. Кажуть, що машина стояла навіть на тому ж самому місці у дворі, тільки машина була інша. Але життя вже боляче навчило цих людей, тож зараз авто вони ставлять на платну стоянку.

**Ольга Олександрівна, директор спортклубу «Вітязь»**

Ще одна мешканка новобудови на Симоненка. _«Це не пограбування, це чисте хуліганство,_ - упевнена Ольга. – _З машини нічого не поцупили, хоча було що. Тільки побили вікна, цілими залишилися лише два правих вікна. Сталося це ще влітку, 8 липня. Того дня відбувалися спортивні змагання, тож напевно фанати-вболівальники злість зганяли. На ніч я залишила машину під вікнами, а о 4-й ночі мене розбудила консьєржка: побачила понівечене авто і двійко хуліганів. Сигналізація у машині не встановлена, але в даному випадку це було і не важливо, хулігани - не злодії, не намагалися бути непоміченими. Ми викликали міліцію, та приїхала вранці, десь години через три. Запізнення виправдовували тим, що тієї ночі була ще пожежа та вбивство, тож встигли, як змогли. До страхової я не зверталася, КАСКО не маю, тож ремонтувала все за свої гроші»._

В цьому районі є багато відеокамер, але машина Ольги, на жаль, стояла якраз поза зоною видимості камер. Зараз авто вона залишає так, щоби було видно на камери.

**Ніна, броварчанка**

Авто: Nissan Qashqai

_«28 січня зранку я відвезла дитину до школи,_ - пригадує Ніна. – _Під’їхала, припаркувалася біля огорожі і пішла провести дитину до школи. Залишила на передньому пасажирському сидінні сумочку, але навіть подумати не могла, що речам щось загрожує»_. Щільний ранковий потік батьків та учнів 5-ої школи, зрештою просто перехожих, здавалося б, виключав будь-яку можливість крадіжки. Але ж ні, злодія не злякали ні люди, ні світлий час доби, ні короткий проміжок часу, поки Ніна була відсутня. Тож коли жінка повернулася, побачила, що праве передне вікно розбите, а з машини зникла сумочка з мобільним, документами та грошима (більше 5 тисяч гривень). Ніна попросила в перехожого телефон, подзвонила до мілції та своєму чоловікові. Міліціонери приїхали через дві години, прийняли заяву, сфотографували авто.

Мобільний знайшовся неподалік місця злочину, мабуть, злодії його загубили, думає Ніна. А сумка знайшлася наступного дня на транспортній зупинці на вулиці Короленка. У сумочці була банківська картка, тож дівчина, що знайшла сумочку, звернулася до банку («Приват»), а той вже знайшов власницю, тобто Ніну. Так як речі були знайдені, міліція пропонувала Ніні закрити справу, але жінка не погодилася, вважає, хай злодія шукають.

КАСКО Ніна не має, тож у страхову не зверталася, сама оплатила ремонт скла (2 тисячі гривень). Сигналізація на авто була, але чомусь не спрацювала, а може й спрацювала, але ніхто не звернув на це увагу? Також авто затоновано, тож злодій, мабуть, мав «глаз-алмаз», аби помітити маленьку сумочку, а також неабияку зухвалість, щоби серед білого дня розбити вікно в автівці.

Щодо нічної парковки, то авто Ніна залишає під будинком, хоч це і ризиковано, але вважає, що дівчині ходити пізно ввечері від стоянки додому ще більш ризиковано. Та й які гарантії дають ті платні парковки, питає Ніна, адже не видають ніякого навіть папірця, що підтверджує їх відповідальність у разі чого. Та й немає в її районі зручної та близької стоянки. Так і ризикує.
