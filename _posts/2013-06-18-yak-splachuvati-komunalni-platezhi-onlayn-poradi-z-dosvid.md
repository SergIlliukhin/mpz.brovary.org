---
title: "Як сплачувати комунальні платежі онлайн - поради з досвіду"
date: 2013-06-18
categories: 
  - "kolonka-avtora"
tags: 
  - "brovarigaz"
  - "brovariteplovodoenergiya"
  - "vibir-redaktsiyi"
  - "kiyivoblenergo"
  - "komunalni-tarifi"
  - "komunalne-pidpriyemstvo"
  - "sluzhba-zamovnika"
---

[![](https://mpz.brovary.org/wp-content/uploads/2013/06/credit-cards_69.jpg)](https://mpz.brovary.org/wp-content/uploads/2013/06/credit-cards_69.jpg)**Напевно, кожен з нас пам'ятає шалені черги у відділеннях Ощадбанку у дні сплати комунальних платежів. Зараз ситуація дещо покращилась (багато броварчан користуються альтернативними банками), але все ж залишає бажати кращого.**

Мене завжди дивувала і обурювала несправедливість: за те, що я сумлінно сплачую за послуги, я змушений ще й вистояти шалені черги! Тому нещодавно вирішив перевірити, наскільки реально сплачувати за послуги броварських комунальників через інтернет і скільки це коштує.

Отже, що необхідно мати для здійснення онлайн-платежів?

- комп'ютер, підключений до мережі інтернет;
- банківська платіжна карка (дебітна або кредитна) з достатньою сумою коштів на ній. Під час розрахунків необхідно буде вказати номер картки (16 цифр), термін дії та секретний CVV-код (3 цифри), надрукований на звороті картки;

**Броваритепловодоенергія**

Для сплати за послуги КП "Броваритепловодоенергія" (водовідведення і опалення) я використовую сервіс [EasyPay](https://easypay.ua/), яким можна скористатися навіть без реєстрації. На сайті тиснемо на "Комунальні платежі" - "Бровари" - "Броваритепловодоенергія", обираємо вид послуг (водопостачання / опалення), вводимо номер особистого рахунку з платіжки, суму та інформацію з платіжної картки. Швидко і зручно. Перевірив, працює.

[![](https://mpz.brovary.org/wp-content/uploads/2013/06/easypay2.jpg)](https://mpz.brovary.org/wp-content/uploads/2013/06/easypay2.jpg)

До речі, через цей сайт можна сплатити і за послуги КП "Служба замовника", яке, щоправда, вже не надає броварчанам послуги з обслуговування будинків та прибудинкової території.

**Київобленерго та Київоблгаз**

Для сплати послуг з електропостачання я використовую інший сервіс - [Portmone](https://www.portmone.com.ua/), платежі на якому також можна здійснювати без реєстрації. Обираємо на сайті "Комунальні послуги" - регіон "Київська область", а далі можна обрати "Київобленерго" або "Київоблгаз Броварська ФЕГГ". Вводимо дані з платіжки, відправляємо запит на отримання рахунку і сплачуємо.

Сервіс Portmone, на відміну від EasyPay, після реєстрації автоматично щомісяця може надсилати рахунки в електронному вигляді. Рахунки від Київобленерго, наприклад, містять всю інформацію про абонента: покази лічильника, нарахована сума, деталізація, рекомендований аванс. А ось рахунки від Київоблгазу дуже примітивні, в них навіть не вказано розмір боргу, всю необхідну для сплату інформації абонент повинен вводити самостійно.

\[caption id="attachment\_18476" align="aligncenter" width="593"\][![kyivobl](https://mpz.brovary.org/wp-content/uploads/2013/06/kyivobl.jpg)](https://mpz.brovary.org/wp-content/uploads/2013/06/kyivobl.jpg) Portmone\[/caption\]

Обидва сервіси перевірені, працюють, плата за здійснення платежів відсутня.

> Таким чином, броварчани тепер можуть сплатити майже всі комунальні платежі не виходячи з дому, маючи підключений до інтернету комп'ютер та платіжну картку з необхідною сумою. Питання залишилось лише за новоствореними ЖЕКами, які ще не встигли укласти угоди про обслуговування. Але враховуючи те, що КП "Служба замовника" вже зробила цей мужній крок, автор впевнений, що дуже скоро броварські ЖЕКи з'являться у переліку партнерів системи EasyPay
