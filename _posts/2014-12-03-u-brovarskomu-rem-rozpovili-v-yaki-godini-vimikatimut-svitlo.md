---
title: "РЕМ: У Броварах світло вимикатимуть у різні години протягом доби без попередження"
date: 2014-12-03
tags: 
  - "brovary"
  - "brovarskiy-rem"
  - "vidklyuchennya-elektroenergiyi"
  - "vibir-redaktsiyi"
  - "grafik-vidklyuchen-elektroenergiyi"
  - "novini"
  - "yuriy-sliva"
---

[![SAM_1423](https://mpz.brovary.org/wp-content/uploads/2014/12/SAM_1423.jpg)](https://mpz.brovary.org/wp-content/uploads/2014/12/SAM_1423.jpg)**Попри те, що у вересні у профільному міністерстві обіцяли стабілізувати роботу енергосистеми країни максимум до листопада, "Укренерго" так і не вдалося досягти балансу між споживанням і виробництвом світла. Окрім того, що на складах теплових електростанцій не достатня кількість запасів вугілля, так ще вийшов із ладу 3 енергоблок Запорізької АЕС – не витримав перевантаження. Звичайно, цього б не сталося, якби Росія не припинила постачання газу.**

Відтак за графіком аварійного відключення електроенергії житиме вся Україна. І Бровари не виняток. Уже третій день мешканці нашого міста змушені по кілька годин на день обходитись без світла.

«_Відключати світло будемо протягом доби в різні години без попередження  як промисловим підприємствам і організаціям, так і населенню_, - розповів "Маєш право знати" начальник Броварського РЕМ ПАТ «А.Е.С. Київобленерго» **Юрій Слива_. –_** _Графіки аварійного відключення світла розроблені та затверджені в міськраді та РДА ще в липні 2014 року. У зв'язку із ситуацією, що наразі склалася, графіки надіслано в міськраду, РДА, ЖЕКам, сільським та селищним головам_».

\[caption id="attachment\_31458" align="aligncenter" width="600"\][![Юрій Слива](https://mpz.brovary.org/wp-content/uploads/2014/12/SAM_1422.jpg)](https://mpz.brovary.org/wp-content/uploads/2014/12/SAM_1422.jpg) Юрій Слива\[/caption\]

Графік аварійного відключення електроенергії для споживачів міста Бровари та Броварського району можна [скачати тут](https://mpz.brovary.org/wp-content/uploads/2014/12/Grafik-vidklyuchennya-GAV-2014-2015.xls). На жаль, розклад відключень світла не містить адрес житлових будинків, то ж громадяни не зможуть дізнатись з цього документу, коли саме залишаться без електрики. Натомість файл містить перелік підприємств та інших установ із зазначенням часу щоденого відключення елетроенергії.

У Броварському РЕМ переконують, що звикати броварчанам жити по кілька годин на добу без світла доведеться не довго – до 6 грудня: саме  до цього часу обіцяють налагодити  поломку на Запорізькій АЕС. Однак споживачам варто з розумінням поставитися до ситуації в країні, що склалася, і економити електроенергію в побуті. Особливо в пікові години: з 8:00 до 11:00 та з 17:00 до 20:00.
