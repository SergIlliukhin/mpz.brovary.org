---
title: "НТН: Породіллю, яка померла після неправильного діагнозу, можна було врятувати – ВІДЕО"
date: 2016-07-14
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "btsrl"
  - "video"
  - "gandzyuk"
  - "zmi"
  - "likari"
  - "likarnya"
  - "novini"
  - "ntn"
  - "smert"
  - "syuzhet"
  - "filyushyna"
  - "halatnist"
---

**Спеціальна комісія Міністерства охорони здоров’я завершила роботу над [розслідуванням](https://mpz.brovary.org/spetskomisiya-moz-pereviryt-brovarsku-likarnyu-cherez-smert-porodilli-zmi/) смерті породіллі Оксани Філюшиної у Броварській центральній районній лікарні. Якби жінці вчасно поставили правильний діагноз, в неї були би шанси вижити. Про це йдеться в [сюжеті](http://ntn.ua/ru/products/programs/svidok/news/2016/07/13/19823) центрального телеканалу НТН.**

Нагадаємо, **Оксана Філюшина**, яку протягом 10 днів лікували то від панкреатиту, то від кістоми яєчника, у березні цього року [померла](https://mpz.brovary.org/smert-porodilli-brovarski-likari-splutaly-apendytsyt-iz-pankreatytom/) від сепсису. Правильний діагноз – розрив апендиксу – жінці поставили вже в обласній лікарні в переддень смерті. Як ідеться в сюжеті телеканалу НТН, наразі спеціальна міністерська комісія завершила своє розслідування та винесла вердикт: **жінку можна було врятувати**.

_Сюжет програми "Свідок" телеканалу НТН від 13 липня про результати розслідування (див. з **10:03**)_

<iframe src="https://www.youtube.com/embed/57wwK1Nlgzc" width="420" height="315" frameborder="0" allowfullscreen="allowfullscreen"></iframe>

«_Якби була своєчасно діагностована екстрагенітальна патологія, то, можливо, можна було б цю жінку врятувати. Діагноз на тому етапі, коли він мав бути поставлений, встановлений не був_,» – розповів журналістам перший заступник керівника департаменту охорони здоров’я Київської області **Олександр Глушаниця**.

У сюжеті йдеться, що родина померлої Оксани Філюшиної звинувачує у недбалості **Людмилу Гандзюк**, завідувачку патології пологового відділення броварської лікарні. Журналісти вказують на «темне минуле» лікарки: раніше дуже схожий випадок стався у Баштанській районній лікарні Миколаївської області, де медик працювала. Тоді померла і породілля, і її немовля. Після того Людмила Гандзюк швидко звільнилася з лікарні, а згодом почала працювати у Броварах.

Окрім того, подруга Оксани Філюшиної **Людмила Чайковська** вказує на інші негативні випадки в діяльності Людмили Гандзюк. З слів активістки, їй відомі факти непрофесійних дій лікарки, через які постраждали іще декілька жінок.

Нагадаємо, що броварські лікарі [визнали](https://mpz.brovary.org/spetskomisiya-moz-pereviryt-brovarsku-likarnyu-cherez-smert-porodilli-zmi/), що поставили Оксані Федюшиній неправильні діагнози. Однак своєї провини у смерті жінки не визнавали. Більше того, на нещодавні розслідування телеканалу «Zik» про [халатність броварських медиків](https://mpz.brovary.org/zhurnalisty-zik-zrobyly-pidbirku-vypadkiv-halatnosti-brovarskyh-likariv-videosyuzhet/) і [корупційні схеми в лікарні](https://mpz.brovary.org/likarski-tayemnytsi-znovu-shukaly-porushennya-u-brovarskij-likarni-video/) керівництво закладу зреагувало колективним [зверненням-протестом](https://mpz.brovary.org/brovarska-likarnya-nazvala-syuzhety-zhurnalistiv-kanalu-zik-psevdorozsliduvannyam/) проти дій журналістів.
