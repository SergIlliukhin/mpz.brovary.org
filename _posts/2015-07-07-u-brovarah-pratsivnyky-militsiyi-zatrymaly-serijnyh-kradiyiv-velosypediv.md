---
title: "У Броварах працівники міліції затримали серійних крадіїв велосипедів, - МВС"
date: 2015-07-07
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "velosiped"
  - "kradizhka"
  - "militsiya"
  - "mvs"
  - "mobilnyj"
  - "novini"
  - "telefon"
---

**Працівники броварської міліції затримали двох місцевих мешканців, які побили свого знайомого, після чого привласнили два мобільні телефони потерпілого. Як згодом виявилось, молодики причетні до щонайменше 20-ти крадіжок велосипедів. Чоловіки раніше вже мали проблеми із законом, вони лише півроку тому звільнились із місць позбавлення волі. Про це [інформує](http://www.mvs.gov.ua/mvs/control/kyivska/uk/publish/article/165097) Броварський МВ ГУ МВС України в Київській області.**

Як ідеться у повідомленні, двоє молодиків 30-ти та 28-ми років вечірньої години прийшли до свого знайомого додому. Між хлопцями та власником квартири виникла суперечка, яка згодом переросла в бійку. Чоловіки побили господаря та, взявши із собою два мобільні телефони, втекли з квартири.

Правоохоронці зазначають, що оперативно зреагували на повідомлення про крадіжку - двох підозрюваних затримали. Слідчий відділ Броварського міського відділення міліції відкрив кримінальне провадження за відкрите викрадення чужого майна, вчинене групою осіб - **ч. 1 ст. 28** і **ч. 2 ст. 186** Кримінального кодексу України.

Варто зауважити, що молодики раніше вже мали проблеми із законом. Лише півроку тому вони звільнились із місць позбавлення волі, де відбували покарання за вчинення грабежів, - йдеться у повідомленні.

У міліції також вказують, що чоловіки причетні до щонайменше 20-ти крадіжок велосипедів. Це встановили під час проведення досудового слідства у вказаному кримінальному провадженні. Затримані зізналися, що "працювали" в парі - крали переважно велосипеди із під’їздів будинків та поблизу магазинів. У подальшому їх збували на ринках столиці, а отримані кошти витрачали на власні потреби, - зазначають у повідомленні.

У міліції зазначають, що наразі триває досудове слідство. Правоохоронці перевіряють, чи причетні молодики до інших злочинів.

[![База велосипедів](https://mpz.brovary.org/wp-content/uploads/2015/06/Baza-velosypediv.jpg)](https://mpz.brovary.org/wp-content/uploads/2015/06/Baza-velosypediv.jpg)

> Нагадаємо, що у Броварах останнім часом почастішали випадки крадіжок велосипедів. Місяць тому активісти навіть [створили базу](https://mpz.brovary.org/aktyvisty-narodnogo-kontrolyu-stvoryuyut-bazu-vykradenyh-u-brovarah-velosypediv/) поцуплених двоколісних, щоби ефективно боротися із цим видом злочинності. Водночас, минулої п'ятниці в міліції повідомили: [затримали](http://www.mvs.gov.ua/mvs/control/kyivska/uk/publish/article/164980) 20-річного безробітного броварчанина, який украв велосипед.

**Джерело: [ГУМВС України в Київській області](http://www.mvs.gov.ua/mvs/control/kyivska/uk/publish/article/165097)**
