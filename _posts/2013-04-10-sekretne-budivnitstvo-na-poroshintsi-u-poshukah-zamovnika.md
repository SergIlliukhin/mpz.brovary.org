---
title: "«Секретне» будівництво на Порошинці: у пошуках замовника"
date: 2013-04-10
author: 
  username: "veta"
  display_name: "Єлизавета Ковальчук"
categories: 
  - "rozsliduvannya"
tags: 
  - "avangardtsentr"
  - "brovary"
  - "budivnitstvo"
  - "vibir-redaktsiyi"
  - "zabudova"
  - "poroshinka"
  - "rishennya-radi"
coverImage: "wp-content/uploads/2013/04/Poroshinka3.jpg"
---

[![Порошинка3](https://mpz.brovary.org/wp-content/uploads/2013/04/Poroshinka3.jpg)](https://mpz.brovary.org/wp-content/uploads/2013/04/Poroshinka3.jpg)**Останніми роками у Броварах** **почав нарощувати потужності докризовий** **«будівельний бум»** **(****за оцінками** **деяких експертів****,** **наше** **місто посідає друге місце за кількістю новобудов****). Певно, тому нове будівництво в районі Порошинки не стало дивиною для мешканців Броварів. Щоправда, мало кому відомо, що саме там будується, при чому досить активними темпами, ще менше люди знає, хто саме зводить нову будівлю практично у центрі нашого міста. Маючи час та можливість, ми вирішили дізнатися більше інформації про цю забудову. Починаючи наше розслідування, ми і не здогадувались, що воно перетвориться на справжню детективну історію…**

Мета у нас була проста – з’ясувати задум замовника будівництва та дізнатись, чому компанія вирішила будувати торгово-офісний центр у Броварах, чи має будівельна компанія  інші об’єкти у нашому чи інших містах, чи не боїться конкурувати з «Терміналом», «Форумом» та «Перекрестком», на яких клієнтів розраховують, що саме планують продавати у торговій частині центру тощо. За відповідями на ці запитання ми попрямували на саму «гарячу точку», тобто на об’єкт забудови.

[![Порошинка1](https://mpz.brovary.org/wp-content/uploads/2013/04/Poroshinka1.jpg)](https://mpz.brovary.org/wp-content/uploads/2013/04/Poroshinka1.jpg)

[![Порошинка6](https://mpz.brovary.org/wp-content/uploads/2013/04/Poroshinka6.jpg)](https://mpz.brovary.org/wp-content/uploads/2013/04/Poroshinka6.jpg)

[![Порошинка9](https://mpz.brovary.org/wp-content/uploads/2013/04/Poroshinka9.jpg)](https://mpz.brovary.org/wp-content/uploads/2013/04/Poroshinka9.jpg)

Прийшовши у пункт призначення та побачивши, де і як проходить будівництво, першим, на що ми звернули увагу, було те, що роботи ведуться впритул до місця, де пролягають високовольтні лінії електроенергії (інженерний коридорі мереж комунікацій). Виглядало це досить загрозливо та небезпечно. Поглянути на роботу будівельників зблизька ми не змогли, оскільки ця територія перебуває в оренді, а щоб отримати на це дозвіл, треба попередньо домовлятись з орендарем.

Щоб дізнатись, хто є замовником цього об’єкту та його контакти, ми підійшли до головного стенду будівництва:

[![Порошинка0](https://mpz.brovary.org/wp-content/uploads/2013/04/Poroshinka0.jpg)](https://mpz.brovary.org/wp-content/uploads/2013/04/Poroshinka0.jpg)

Виявляється, фірмою-замовником є ТОВ «АвангардЦентр». З номеру телефону можна побачити, що офіс цієї компанії розташований у Броварах, проте фірмою-виконавцем робіт є будівельна компанія ТОВ «Моноліт Мегабуд», головний офіс якої розташований у Києві.

**«Чужий» номер**

Тож, щоб отримати більше інформації про будівництво, ми зателефонували до офісу компанії «АвангардЦентр» за номером, вказаним на стенді. Однак дочекавшись відповіді на тому кінці дроту, ми почули лише те, що це не вищезгадана фірма, проте якій компанії належить цей номер телефону, нам повідомити відмовились та кинули слухавку.

Ми на цьому не зупинилися і вирішили за допомогою Інтернет-пошуковиків дізнатись бодай б щось про цю загадкову фірму,  адже на сьогоднішній день майже кожна поважна будівельна компанія має свій офіційний сайт. На жаль, ми знайшли лише одну згадку про «АвангардЦентр» - на сайті «Найкращі актуальні бази даних по підприємствах України». На ньому вказано юридичну адресу компанії: 07400, Київська обл., м. Бровари, Промвузол та основний номер телефону компанії, який… не збігається з написаним на стенді у Броварах. Ми подзвонили за цим номером та запитали директора «АвангардЦентру». На тому кінці дроту у відповідь на запитання, чи це Ткаченко Олег Михайлович, замість відповіді у нас поцікавились, хто ми та навіщо телефонуємо, ми почали пояснювати, що пишемо статтю та хочемо отримати таку-то і таку інформацію, на що нам відповіли «ні» та кинули слухавку без жодних пояснень.

**Адреса – «Промвузол»**

Останнє, що нам залишалось зробити, це піти до головного офісу компанії у Броварах, що ми і спробували зробити. Та і тут не все виявилось не так просто, адже, пройшовши кожну будівлю на Броварському промвузлі, ми не натрапили на «АвангардЦентр». Прикметно, що ніхто з тамтешніх працівників не чув про таку компанію.

Відтак у нас не було іншого виходу, крім як подати запит на інформацію до Броварської міськради  про надання документів цієї компанії, з якою влада уклала вже не один договір, щоб бодай звідти отримати справжні контакти замовника будівництва на Порошинці та зв’язатись з ним. Власне ми запитали копію [договору оренди земельної ділянки на розі вулиць Київської та Чорновола В’ячеслава](http://docs.brovary.org/p3027/07.06.2012/641-21-06) та копію [договору про пайову участь у розвитку інженерно-транспортної та соціальної інфраструктури міста Бровари](http://docs.brovary.org/p4023/11.09.2012/435), який Броварська міська рада уклала з ТОВ «АвангардЦентр» та визначила, що замовник має сплатити до міського бюджету 5% загальної кошторисної вартості об’єкту будівництва. До речі, на початку минулого року влада [надала дозвіл](http://docs.brovary.org/p593/27.01.2012/42) цій компанії, яку ми так і не змогли розшукати, на знесення 196 дерев.

[![Порошинка8](https://mpz.brovary.org/wp-content/uploads/2013/04/Poroshinka8.jpg)](https://mpz.brovary.org/wp-content/uploads/2013/04/Poroshinka8.jpg)

Ще більшої цікавості до цієї історії додала інформація, яку нам вдалось отримати з власних джерел. Виявляється, номер, вказаний на стенді як офіційний телефон компанії «АвангардЦентр» насправді є номером торговельно-будівельного дому «Олді». Прикметно, що обом цим компаніям влітку минулого року одночасно, тобто [одним рішенням міськради](http://docs.brovary.org/p3027/07.06.2012/641-21-06), поновили договори оренди земельних ділянок у Броварах:

> "**5\. Поновити наступні договори оренди земельних ділянок**: **5.2.** договір оренди земельної ділянки, укладений між Броварською міською радою та товариством з обмеженою відповідальністю «Авангардцентр», посвідчений Базир Н.М. приватним нотаріусом Броварського міського нотаріального округу 15.06.2007 року за № 1058, зареєстрований у Київській регіональній філії Державного підприємства „Центр державного земельного кадастру при Державному комітеті України по земельних ресурсах” від 27 липня 2007 року за № 040733800098, на земельну ділянку площею 0,9998 га, з них 0,2367 га землі обмеженого використання – інженерний коридор мереж комунікацій, для будівництва та обслуговування торгівельно-офісного центру - землі комерційного використання, на розі вулиць Київської та Чорновола В’ячеслава терміном на 5 років"; **5.21.** договір оренди земельної ділянки, укладений між Броварською міською радою та товариством з обмеженою відповідальністю «Торговельно-будівельний дім «Олді», зареєстрований у Київській регіональній філії Державного підприємства „Центр державного земельного кадастру при Державному комітеті України по земельних ресурсах” від 22 листопада 2007 року за № 040733800152, на земельну ділянку площею 1,4738 га, з них 0,1300 га - землі обмеженого використання – інженерний коридор мереж комунікацій, для обслуговування частин майнових комплексів – землі промисловості, яка знаходиться в районі Промвузла (на території ЗАТ «Броварський завод пластмас») терміном на 5 років.

Вже під час написання цієї статті ми спробували ще раз зв’язатись із замовником будівництва на Порошинці за вказаним на стенді номером, проте цього разу ми не запитували «АвангардЦентр», ми просто повідомили, звідки у нас цей номер та що ми хочемо дізнатись. Нам відповіли, що цю інформацію знає лише директор, але його зараз немає на місці, записали наші контакти та пообіцяли, що з нами зв’яжуться, проте досі цей «доленосний» дзвінок так і не пролунав. То ж історія триває і після отримання відповідей на наші запити ми плануємо продовжити наше розслідування та таки з’ясувати і розповісти читачам «Маєш право знати», що і хто будує у районі Порошинки.

**Ковальчук Єлизавета,** **Туровський Олександр,** **Слюсар Ярослав**
