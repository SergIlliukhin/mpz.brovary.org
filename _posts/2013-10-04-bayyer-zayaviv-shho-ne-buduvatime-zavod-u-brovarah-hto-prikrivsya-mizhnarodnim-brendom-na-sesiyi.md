---
title: "«Байєр» заявив, що не будуватиме завод у Броварах. Хто прикрився міжнародним брендом?"
date: 2013-10-04
author: 
  username: "aleechka"
  display_name: "Аліна Дяченко"
tags: 
  - "95-ga"
  - "bayer"
  - "inter-profit"
  - "bayyer"
  - "budivnitstvo"
  - "vibir-redaktsiyi"
  - "denisova"
  - "zavod"
  - "novini"
  - "pozachergova-sesiya"
  - "radioperedavalniy-tsentr"
  - "sapozhko"
  - "sprostuvannya"
  - "farmakologiya"
  - "farmatsevtika"
coverImage: "wp-content/uploads/2013/10/Interprofit-3.jpg"
---

**[![Інтерпрофіт 3](https://mpz.brovary.org/wp-content/uploads/2013/10/Interprofit-3.jpg)](https://mpz.brovary.org/wp-content/uploads/2013/10/Interprofit-3.jpg)Вчора на українському сайті міжнародної компанії «Байєр» та серед центральних ЗМІ була поширена [офіційна заява](https://www.bayer.ua/ebbsc/cms/uk/news/20131003.html), в якій було сказано, що ТОВ «Байєр» не планує будівництво фармацевтичного заводу на території України, а також що компанія «Байєр» ніколи не зверталась до Броварської міської ради або до Голови міської ради Ігоря Сапожка з проханням про виділення земельної ділянки для будь-якого будівництва.**

При цьому у своєму повідомленні представники міжнародного бренду посилаються на публікацію нашого сайту під назвою [«Броварські депутати віддали 96гектарів під будівництво фармацевтичного заводу](https://mpz.brovary.org/brovarski-deputati-bezkoshtovno-viddali-96-gektariv-pid-budivnitstvo-farmatsevtichnogo-zavodu/)» та підкреслюють, що "_дана інформація не відповідає дійсності_", та звертаються до журналістів всіх засобів масової інформації України з проханням "_взяти до відома дану заяву, щоби запобігти подальшому розповсюдженню недостовірної інформації про діяльність компанії «Байєр», оскільки дана інформація є недостовірною та може завдати шкоди діловій репутації компанії «Байєр»_".

Дивно, що міжнародний концерн вирішив спростувати саме нашу публікацію, а не дати офіційне роз'яснення щодо інформації, яка була публічно оголошена на сесії Броварської міської ради 1 жовтня. Адже у нашій публікації ми не послуговувались відомостями з власних джерел чи анонімних осіб. У статті ми посилаємось на інформацію, яка була офіційно сказана на 38-му пленарному засідання міської ради. Про те, що у Броварах по вул. Кутузова на земельній ділянці площею майже 95 га планує своє будівницво компанія «Байєр» спершу заявив Броварський міський голова **Ігор Сапожко**, що добре видно на відео нижче (_**3:09** **хвилина**_). "_І ми або ми підтримаємо ці інвестиції в місто, або не підтримуємо_", - підкреслив мер.

<iframe src="//www.youtube.com/embed/7Dd56ZSIDlk" height="315" width="560" allowfullscreen frameborder="0"></iframe>

Потім цю інформацію повторила жінка по імені **Жанна Денисова**, яку головуючий Сапожко назвав представником власника земельної ділянки (_компанія "ІНТЕР-ПРОФІТ" - прим. ред_.), хоча сама жінка назвалась "технічним керівником групи компаній Техенерготрейд". Вона у своїй презентації проекту будівництва виробничо-логістичного комплексу в м. Бровари неодноразово казала про те, що компанія «Байєр» планує збудувати своє виробництво на території нашого міста, та назвала точну суму інвестицій міжнародної компанії «Байєр» - 350 млн грн. "_Виробництво здійснюватиме дочірня компанія «Байер Хелс Кеар»_", - публічно заявила вона та додала: "_На новому підприємстві компанією «Байєр Хелс Кеар» планується виробляти до 16 тис. найменувань ліків – лідерів продажу 2012 року_". Також вона кілька хвилин розповідала про завод фармацевтичної компанії «Байер» та групу компаній «Байер», цілі та завдання міжнародного концерну тощо. Будівельна площа майбутньо виробництва «Байєр Хелс Кеар», за її словами, становитиме 170 тис. кв. метрів. Усе це також можна почути та побачити на відео.

Крім того, пані Денисова у своїй доповіді неодноразово посилалась на схему майбутнього будівництва, яка була виставлена у сесійній залі за її спиною:

[![Інтерпрофіт 4](https://mpz.brovary.org/wp-content/uploads/2013/10/Interprofit-4.jpg)](https://mpz.brovary.org/wp-content/uploads/2013/10/Interprofit-4.jpg)

[![Інтерпрофіт 1](https://mpz.brovary.org/wp-content/uploads/2013/10/Interprofit-1.jpg)](https://mpz.brovary.org/wp-content/uploads/2013/10/Interprofit-1.jpg)

[![Інтерпрофіт 2](https://mpz.brovary.org/wp-content/uploads/2013/10/Interprofit-2.jpg)](https://mpz.brovary.org/wp-content/uploads/2013/10/Interprofit-2.jpg)

_Фотографії зроблені на сесії депутатом Сімутіним - єдиним, хто виступив проти земельного рішення_

Як бачимо, на схемі кілька разів зазначено компанію «Байєр» та використано її логотип. Власне участь міжнародного бренду у майбутньому будівництві виробничо-логістичного центру стала головним аргументом у доповіді Денисової, яка мала на меті переконати депутатів ухвалити рішення про зміну цільового призначення 95 га землі, за чим власне і звернулась до міськради компанія "ІНТЕР-ПРОФІТ". Під час обговорення депутати цікавились, чи не зашкодить майбутнє виробництво екології міста та які саме медикаменти виготовлятиме  «Байєр Хелс Кеар» у Броварах. Денисова відповіла, що виробництво «Байєр» - це чисте виробництво, воно має трьохрівневий ступінь захисту, тому не буде ніяких забрудень, а також перелічила назви препаратів.

Тобто депутати справді повірили у те, що у нашому місті дійсно планує збудувати своє виробництво всесвітньо відомий концерн. Повірили у це і наші журналісти та опублікували статтю, яка базувалась на виголошеній на сесії міської ради інформації. Сумніви почали закрадатись, коли в коментарях до нашої статті з'явилось повідомлення про те, що «Байєр» ніколи не матиме власного виробництва в Україні. Ми вирішили перевірити інформацію та стали шукати можливість отримати офіційний коментар від українських представників міжнародної компанії. У результаті отримали вищезгадане офіційне повідомлення.

Перш ніж друкувати спростування, ми вирішили уточнити деякі деталі, які відсутні в офіційній заяві «Байєра», зокрема про те, чи мають вони будь-які домовленості з компанією "ІНТЕР-ПРОФІТ"  щодо будівництва на території м. Бровари та чи має наміри користуватись у майбутньому будівлями чи спорудами по вул. Кутузова. На обидва питання ми отримали однозначну відповідь - "Ні!"

\[spoiler title="**Повний текст запитань та відповідей переписки:**" open="0" style="2"\]

> 1) Чи має ТОВ "Байер" будь-які домовленості з ТОВ "КОМПАНІЯ "ІНТЕР-ПРОФІТ" щодо будівництва будь-яких будівель чи споруд на території м. Бровари? Whether  Bayer Ltd. has any agreements with INTER-PROFIT LTD Company regarding construction of any buildings or constructrions in Brovary town? _– ТОВ «Байєр» не має домовленостей з ТОВ "КОМПАНІЯ "ІНТЕР-ПРОФІТ" щодо будівництва будь-яких будівель чи споруд на території м. Бровари._
> 
> 2) Чи планує ТОВ "Байер" користуватись будівлями чи спорудами, які плануються бути збудовані на території м. Бровари по вул. Кутузова? Якщо так, то з якою метою ви плануєте їх використовувати? Whether  Bayer Ltd. intends to use any buildings or constructrions which are planned to be constructed in Brovary town at vul.Kutuzova? If yes, with which purpose you plan to use them? _– Наразі ТОВ «Байєр» не має намірів користуватись будівлями чи спорудами, які плануються бути збудовані на території м. Бровари по вул. Кутузова._

\[/spoiler\] Тобто виходить, що «Байєр» не лише не планує будувати ніякого заводу у Броварах, а й не має жодних ділових стосунків з компанією "ІНТЕР-ПРОФІТ". Проте саме ця компанія звернулась до Броварської міської ради з проханням змінити цільове призначення земельної ділянки площею майже 96 га по вул. Кутузова, та завдяки презентації пані Денисової досягла своєї мети. Депутати дружно [затвердили проекти землеустрою](https://docs.brovary.org/p9236/01.10.2013/1039-38-06) щодо відведення 5 земельних ділянок приватної власності, цільове призначення яких змінюється, та змінили цільове призначення із земель сільськогосподарського призначення (для ведення особистого селянського господарства) на землі промисловості, транспорту, зв’язку, енергетики, оборони та іншого призначення (для розміщення та експлуатації основних, підсобних і допоміжних виробничо-складських будівель та споруд підприємств переробної та іншої промисловості).

**Проте ставити крапку у цій історії зарано, оскільки прояснилась лише ситуація з концерном  «Байєр», чий бренд свідомо використали для того, щоб протягнути потрібне рішення. Однак залишилось ще чимало запитань та "чорних плям". Наприклад, чому це питання було внесено на розгляд позачергової сесії з голосу, що відбулось вперше за цю каденцію Броварської міської ради, адже раніше депутатам хоча б давали ознайомись з проектами рішень у паперовому вигляді? Чому Броварський міський голова, який власне і поставив питання на голосування, активно переконував депутатів підтримати це рішення (хоча при цьому сам публічно визнав, що "сьогодні є питання до держкомзему", який виділив цю землю приватним особами, та одразу ж виправився "але цим мають займатись відповідні правоохоронні органи")? Чому представник прокуратури, який був присутній на сесії, не зацікавився словами Сапожка та не висловив своєї позиції з приводу даного питання? Проте найцікавіше - як ці 95 га, які раніше перебували у користуванні державного підприємства "Радіопередавальний центр", опинились у власності ТОВ "КОМПАНІЯ ІНТЕР-ПРОФІТ", яку роль у цьому зіграло Державне агентство земельних ресурсів України та як приватні особи, що були першими власниками землі, змогли отримати ділянки з призначення "для ведення особистого селянського господарства" на території, де відповідно до Генплану міста територія призначена під забудову?**

> "Маєш право знати" планує знайти відповіді на ці запитання та буде вдячне за допомогу в отриманні необхідної інформації і документів. Чекайте на результати нашого журналістського розслідування вже найближчим часом.
