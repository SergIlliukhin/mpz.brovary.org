---
title: "На морозне Різдво броварчани зігрівались чаєм, колядками та благодійністю"
date: 2015-01-14
categories: 
  - "aktsiyi-zahodi"
tags: 
  - "blagodiyniy-yarmarok"
  - "brovary"
  - "brovarska-molod"
  - "vibir-redaktsiyi"
  - "molod-demokratichnogo-alyansu"
  - "novini"
  - "onum"
---

**[![Фото 1](https://mpz.brovary.org/wp-content/uploads/2015/01/Foto-1.jpg)](https://mpz.brovary.org/wp-content/uploads/2015/01/Foto-1.jpg)Ввечері 7 січня на центральній площі Броварів попри добрячий мороз було досить гаряче: броварська активна молодь влаштувала біля головної ялинки міста [Благодійний Різдвяний Ярмарок](https://mpz.brovary.org/na-rizdvo-molod-chastuvatime-brovarchan-kuteyu-kolyadkami-ta-mayster-klasami-video/). Дівчата й хлопці з Об'єднання незалежної української молоді ([ОНУМ](https://vk.com/onymua)) вирішили поєднати святкування Різдва Христового зі збором коштів для діток з дитячого будинку "Надія" с. Мокрець Броварського району.**

Щойно стемніло й урочисто засвітилась новорічними вогнями ялинка, як молодь розгорнула довкола неї свої ятки з напоями, наїдками, сувенірами та книжками. Для привернення більшої уваги перехожих дівчата-волонтерки одягли українські народні хустки та віночки та стали запрошувати всіх бажаючих скуштувати різноманітні смаколики.

[![фото2](https://mpz.brovary.org/wp-content/uploads/2015/01/foto2.jpg)](https://mpz.brovary.org/wp-content/uploads/2015/01/foto2.jpg)

![фото3](https://mpz.brovary.org/wp-content/uploads/2015/01/foto3.jpg)

Не зважаючи на несподівано сильний мороз броварчани приходили на ярмарок разом з дітками, і щоб їх благодійний вчинок не завершився застудою, для зігрівання волонтери пропонували гарячий чай та узвар. Не забула молодь й про найголовнішу різдвяну традицію: усіх охочих пригощали кутею.

**[![фото4](https://mpz.brovary.org/wp-content/uploads/2015/01/foto4.jpg)](https://mpz.brovary.org/wp-content/uploads/2015/01/foto4.jpg)**

[![фото5](https://mpz.brovary.org/wp-content/uploads/2015/01/foto5.jpg)](https://mpz.brovary.org/wp-content/uploads/2015/01/foto5.jpg)

За сусіднім столиком активісти частували броварчан солодощами на будь-який смак, зробленими власноруч. За символічну - благодійну - ціну тут можна було "купити" печиво, пиріжки та різноманітні тістечка.

<iframe src="//www.youtube.com/embed/IvPp1Dr_8Ug?rel=0" width="560" height="315" frameborder="0" allowfullscreen="allowfullscreen"></iframe>

[![фото6](https://mpz.brovary.org/wp-content/uploads/2015/01/foto6.jpg)](https://mpz.brovary.org/wp-content/uploads/2015/01/foto6.jpg)

Окрім солодких частувань та напоїв на ярмарку можна було придбати цікаве чтиво або креативні новорічні  хендмейд-листівки, пожертвувавши гроші на подарунки дітям.

[![фото7](https://mpz.brovary.org/wp-content/uploads/2015/01/foto7.jpg)](https://mpz.brovary.org/wp-content/uploads/2015/01/foto7.jpg)

[![фото8](https://mpz.brovary.org/wp-content/uploads/2015/01/foto8.jpg)](https://mpz.brovary.org/wp-content/uploads/2015/01/foto8.jpg)

У рамках різдвяного ярмарку "ОНУМу" відбулась презентація ще одного благодійного проекту  -  «[The Best друг](https://vk.com/public82253493)»  від активістів броварського осередку «[Молоді Демократичного Альянсу](https://vk.com/molodemalyancbrovary)».  Організатори закликали усіх небайдужих долучитися до команди волонтерів, які на постійній основі надаватимуть допомогу дітям-переселенцям із зони АТО та дітям, чий батько загинув під час війни на Сході.

[![фото9](https://mpz.brovary.org/wp-content/uploads/2015/01/foto9.jpg)](https://mpz.brovary.org/wp-content/uploads/2015/01/foto9.jpg)

Завершився благодійний ярмарок дружнім виконанням традиційних різдвяних колядок, що не лише підняло святковий настрій, а й додало тепла у серця благодійників, які не злякались морозу й зробили свій внесок у щастя малечі з дитбудинку.

**Фото - Аліни Єрмоленко**
