---
title: "Скільки в Броварах коштує поховати небіжчика та хто наживається на людському горі?"
date: 2015-01-20
categories: 
  - "rozsliduvannya"
tags: 
  - "brovary"
  - "vibir-redaktsiyi"
  - "kladovishha"
  - "pohovannya"
  - "ritualna-sluzhba"
  - "tsina-na-pohovannya"
---

**[![19](https://mpz.brovary.org/wp-content/uploads/2015/01/19.jpeg)](https://mpz.brovary.org/wp-content/uploads/2015/01/19.jpeg)****Серед усіх видів бізнесу похоронний – один із найприбутковіших та найстабільніших. Пояснити це не складно: похорони – остання данина людині, котра залишає цей світ. І хоча покійному вже все байдуже, рідні намагаються влаштувати «гідне» проводжання, щоб показати  любов до померлого та востаннє сказати: «Пробач». Працівники контор ритуальних послуг про все це знають, тому людину, котра перебуває в горі, зовсім не складно «розвести» на ще більші витрати. Наші журналісти вирішили дізнатися: скільки ж коштує поховати в Броварах?**

У нашому місті працює чимало компаній, що надають ритуальні послуги, та основна конкуренція точиться між трьома найбільшими: спеціалізованим комунальним підприємством «Броварська ритуальна служба» та  двома приватними фірмами - «Петро Великий» _(«ПВ» - авт.),_ що розташувалася безпосередньо при морзі, та «Стікс» з офісом буквально в півкілометрі від моргу.

[![Поховання 12](https://mpz.brovary.org/wp-content/uploads/2015/01/Pohovannya-12.jpg)](https://mpz.brovary.org/wp-content/uploads/2015/01/Pohovannya-12.jpg)

[![Поховання 14](https://mpz.brovary.org/wp-content/uploads/2015/01/Pohovannya-14.jpg)](https://mpz.brovary.org/wp-content/uploads/2015/01/Pohovannya-14.jpg)

[![Поховання 17](https://mpz.brovary.org/wp-content/uploads/2015/01/Pohovannya-17.jpg)](https://mpz.brovary.org/wp-content/uploads/2015/01/Pohovannya-17.jpg)

**«Хто проворний – той довольний»**

У погоні за клієнтами інформацію про можливого покійника фірми отримують ще задовго до того, як людина померла насправді. Зрозуміло, працівники швидкої допомоги та міліції категорично заперечують, що «зливають» інформацію представникам ритуальних компаній. Та наші інформатори, які "крутяться" в цьому бізнесі_,_ переконують: за кожного «злитого» покійника, наприклад, чергова група отримує по 100 грн або по картці поповнення на мобільний. Тому й не дивно, коли працівники ритуальних служб відразу ж зателефонують з пропозицією облаштувати все належним чином, як тільки до когось приходить горе.

[![Поховання 23](https://mpz.brovary.org/wp-content/uploads/2015/01/Pohovannya-23.jpg)](https://mpz.brovary.org/wp-content/uploads/2015/01/Pohovannya-23.jpg)

[![Поховання 25](https://mpz.brovary.org/wp-content/uploads/2015/01/Pohovannya-25.jpg)](https://mpz.brovary.org/wp-content/uploads/2015/01/Pohovannya-25.jpg)

[![Поховання 24](https://mpz.brovary.org/wp-content/uploads/2015/01/Pohovannya-24.jpg)](https://mpz.brovary.org/wp-content/uploads/2015/01/Pohovannya-24.jpg)

_«Похоронна контора, яка пригрілась при морзі, викликає навіть не обурення, -_ розповідає броварчанин **Сергій,** який нещодавно поховав сина. _- Ще не встигла людина померти, як серед ночі десь взяли номер і дзвонять, нав'язуючи свої послуги, навіть не слухаючи мене. Набридали і в неділю, і безпосередньо в морзі в понеділок, незважаючи на те, що я сказав, що не хочу користуватися  їхніми послугами»._ 

Зрозуміло, що рідним, які перебувають у пригніченому стані,  дуже складно «тверезо» оцінювати ситуацію, тому важливо, щоб поряд була людина, яка візьме на свої плечі організацію похорону. Найперше, що варто зробити - викликати «швидку» та міліцію. Якщо в покійника немає ознак насильницької смерті, на основі історії хвороби покійного служби випишуть довідку про смерть. У інших випадках - покійника потрібно везти в морг, де лише після розтину матимете необхідну довідку, що надасть право після процедури оформлення у РАЦСі отримати «гробові».

[![Поховання 15](https://mpz.brovary.org/wp-content/uploads/2015/01/Pohovannya-15.jpg)](https://mpz.brovary.org/wp-content/uploads/2015/01/Pohovannya-15.jpg)

[![Поховання 16](https://mpz.brovary.org/wp-content/uploads/2015/01/Pohovannya-16.jpg)](https://mpz.brovary.org/wp-content/uploads/2015/01/Pohovannya-16.jpg)

Мало хто знає, що саме «швидка» має доставити тіло в морг безкоштовно, однак медпрацівники знайдуть вагомі відмовки і цього не зроблять, зате порадять приватника, що здійснює перевезення. За «наводку» від перевізника отримають **50 грн,** стверджують наші інформатори, а людина пристане на першу-ліпшу пропозицію – ніхто ж не буде обдзвонювати фірми, щоб порівняти ціни. Не вірте компаніям, де пишуть «при замовленні наших послуг доставка покійника в морг - безкоштовна».  Платно скрізь. У "комунгоспі" (_комунальна ритуальна служба - авт._)  ця послуга  коштує **231,90 грн**, а в обох фірмах – по **300 грн**. Окрім цього доведеться оплатити ще по **100 грн** двом «плечовикам», які покійника заноситимуть та виноситимуть.

**Віртуальні послуги**

Як стверджують наші джерела, в морзі гроші потрібно платити за все: розтин - не менше **600 грн**, бальзамування  - не менше **700 грн**. Якщо людина померла в лікарні, тіло в морзі зберігатиметься безкоштовно 3 доби, якщо ж  покійника привезли – **174 грн** доба. Хоча за законом тіло (незалежно від того, де людина померла) може зберігатися в морзі безкоштовно три доби, адже це державна установа. Так само безкоштовно мають надавати і постмортальні послуги (обмити, поголити, одягнути і т.п.). Та саме на необізнаності людей і наживаються у морзі, тож і за цю послугу приготуйте не менше **600 грн**. Між патологоанатомами за «клієнтів» також конкуренція: за кожного доставленого покійника саме йому водій отримує **50 грн**.

[![Поховання 1](https://mpz.brovary.org/wp-content/uploads/2015/01/Pohovannya-1.jpg)](https://mpz.brovary.org/wp-content/uploads/2015/01/Pohovannya-1.jpg)

[![Поховання 26](https://mpz.brovary.org/wp-content/uploads/2015/01/Pohovannya-26.jpg)](https://mpz.brovary.org/wp-content/uploads/2015/01/Pohovannya-26.jpg)

[![Поховання 27](https://mpz.brovary.org/wp-content/uploads/2015/01/Pohovannya-27.jpg)](https://mpz.brovary.org/wp-content/uploads/2015/01/Pohovannya-27.jpg)

**Морг – приватний бізнес**

Відразу в морзі  представники компанії «Петро Великий» запропонують мінімальний пакет послуг. За **4 000 грн** з «хвостиком». У «Стіксі» такий пакет потягне на **4 500 грн**. У "комунгоспі" - на тисячу дешевше (ціна  залежить від того, який гроб, хрест та вінки виберуть родичі покійного). Але можна зробити похорони і по «вищому розряду»: з оркестром (**850 грн** – «ПВ», **1 000 грн** – «Стікс») і труною кращої якості (**6 000 грн** – **26 000 грн** - саркофаг). Як стверджують наші інформатори, в "комунгоспі" домовини зроблено із сирої дошки, тому вони самі по собі важкі. Найдешевша – **266, 90 грн**. У салонах найменш дорога, але якісна труна обійдеться в **550 - 650 грн**. Взагалі, верхня межа цін обмежена лише запитами клієнтів, адже  навіть труна може бути дизайнерською, із цінних порід деревини, з дорогою оббивкою. До прикладу, футбольного тренера Валерія Лобановського ховали у труні «Грааль», вартість якої близько 100 тис. грн.

[![Поховання 20 (1)](https://mpz.brovary.org/wp-content/uploads/2015/01/Pohovannya-20-1.jpg)](https://mpz.brovary.org/wp-content/uploads/2015/01/Pohovannya-20-1.jpg)

[![Поховання 21](https://mpz.brovary.org/wp-content/uploads/2015/01/Pohovannya-21.jpg)](https://mpz.brovary.org/wp-content/uploads/2015/01/Pohovannya-21.jpg)

**Цвинтарні монополісти**

Навіть якщо ви й обрали послуги приватної фірми, вам все рівно доведеться їхати в комунальне підприємство "Броварська ритуальна служба" на вул. Калініна, 10, щоб оформити договір-замовлення на організацію та проведення поховання  (**5,90 грн**), отримати свідоцтво для поховання (**3,50 грн**) та придбати місце на цвинтарі. Бровари з 140 тисячами мешканців (офіційно - близько 100 тисяч) хоч і вважається «середнім» містом України, однак не варто забувати, що розташовані за 20 км від столиці, тож апетити на земельку тут теж немалі.

[![Поховання 2](https://mpz.brovary.org/wp-content/uploads/2015/01/Pohovannya-2.jpg)](https://mpz.brovary.org/wp-content/uploads/2015/01/Pohovannya-2.jpg)

[![Поховання 13](https://mpz.brovary.org/wp-content/uploads/2015/01/Pohovannya-13.jpg)](https://mpz.brovary.org/wp-content/uploads/2015/01/Pohovannya-13.jpg)

[![Поховання 22+](https://mpz.brovary.org/wp-content/uploads/2015/01/Pohovannya-22-.jpg)](https://mpz.brovary.org/wp-content/uploads/2015/01/Pohovannya-22-.jpg)

У СКП «Броварська ритуальна служба» (директор – Олена Тихончук) стверджують, що з місцями для поховання проблем немає і їх виділяють безоплатно, навіть незалежно від місця прописки покійного. Та як розповіли наші інформатори, щоб отримати місце на одному з двох діючих броварських кладовищ -  по вулиці Кутузова (_на вул. Перонній переважно хоронять покійників із сіл Перемога та Димитрово – авт.)_, варто викласти  не менше **2 000 грн,** при цьому при озвученні ціни дивляться на людей та їх матеріальні можливості. До речі, у питанні виділення «два на два метри» землі комунальне підприємство є монополістом.

> Наприкінці жовтня 2014 року відділення Антимонопольного комітету України наклало на СКП «Броварська ритуальна служба» [штраф у розмірі 34 тис. грн](http://www.amc.gov.ua/amku/control/kyivr/uk/publish/article/81389;jsessionid=9067662E658B55770283117BD782C24B.app1) за зловживання монопольним становищем на ринку надання послуг із копання могил, до яких було включено адміністративні витрати, завищені на 15% планової виробничої собівартості.  

Лише за останні 10 років у комунальному закладі змінилося 4 директори. Як повідали наші джерела, причина цього – хабарі за землю під поховання. У "Броварської ритуальної служби" є ще одна послуга, яку пропонують неофіційно.

[![Поховання 6](https://mpz.brovary.org/wp-content/uploads/2015/01/Pohovannya-6.jpg)](https://mpz.brovary.org/wp-content/uploads/2015/01/Pohovannya-6.jpg)

[![Поховання 7](https://mpz.brovary.org/wp-content/uploads/2015/01/Pohovannya-7.jpg)](https://mpz.brovary.org/wp-content/uploads/2015/01/Pohovannya-7.jpg)

[![Поховання 10](https://mpz.brovary.org/wp-content/uploads/2015/01/Pohovannya-10.jpg)](https://mpz.brovary.org/wp-content/uploads/2015/01/Pohovannya-10.jpg)

[![Поховання 8](https://mpz.brovary.org/wp-content/uploads/2015/01/Pohovannya-8.jpg)](https://mpz.brovary.org/wp-content/uploads/2015/01/Pohovannya-8.jpg)

На наш інформаційний запит директор комунального підприємства повідомила, що на старому кладовищі по вул. Кірова поховань не проводять. Однак за нашою інформацією, за згодою родичів покійного, у старі могили, в яких минув санітарний термін (понад 20 років), неофіційно все ж хоронять. І це вартує не менше, ніж місце на новому кладовищі, адже старий цвинтар розташований практично в центрі Броварів. Якщо ж «преставилася» людина без визначеного місця проживання, її закопають у гробу без оббивки на кладовищенському «п'ятому куті». Хрестів на таких могилках немає – лише номерні знаки.

**Влітку помирати дешевше**

Копання могили вручну в зимовий період коштуватиме **823,85 грн**, копання після розробки екскаватором – **397, 90 грн**. Влітку ця послуга майже наполовину дешевша: вручну – **499, 65 грн**, після розробки екскаватором – **259,60 грн**. Але чим менша завдовжки  могила - менша і ціна. До всіх витрат додайте ще й послуги трьох копачів -  не менше **800 грн**, священника – від **350 грн**, носіїв під тіло – від **850 грн**, пару автобусів для перевезення людей по **500 грн**, катафалк  **650 грн**. Поминальний обід у броварських кафе на 30 осіб обійдеться в середньому у **3 000 грн** (80-120 грн. на людину), хоча верхня межа, зрозуміло, відсутня.

Кремація у Броварах «не модна», однак трапляються і такі випадки. До найближчого крематорію доведеться їхати в Київ на Байкове кладовище (_в Україні крематорії є лише в Києві, Одесі і Харкові - авт.)_. Процедура кремації коштує **445 грн**.

Через рік на могилі вже можна встановлювати надгробок та пам'ятник. Найдешевший з чорного граніту обійдеться в **4 000 грн**.  У Броварах понад 10 товариств, які готові допомогти вирішити це питання. При цьому спеціалісти рекомендують на пам'ятниках не економити, адже після зимових морозів він може потріскатися.

> Якщо провести нехитрі підрахунки, то для поховання покійника у Броварах більш-менш «по-людськи» сьогодні потрібно близько **14 500 грн**. Для середньостатистичного пенсіонера – річна пенсія. Нині дорого як народити, так і лікуватися та помирати. І якщо радість від народження дитини компенсує всі матеріальні витрати, то скорбота від утрати близької людини лише поглиблюється усвідомленням того, що навіть у цій ситуації тобою намагаються скористатися та заробити на горі побільше грошей.
