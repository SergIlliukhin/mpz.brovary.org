---
title: "Двогодинний діалог про медицину: броварчани вказали головним лікарям найгостріші проблеми"
date: 2015-06-17
author: 
  username: "tatuuum"
  display_name: "Тетяна Панкратьєва"
categories: 
  - "brovary"
  - "aktsiyi-zahodi"
tags: 
  - "bagnyuk"
  - "brovary"
  - "btsrl"
  - "vibir-redaktsiyi"
  - "gromada"
  - "kravtsov"
  - "novini"
  - "tspmsd"
  - "shvidka-dopomoga"
coverImage: "wp-content/uploads/2015/06/zustrich-z-likaryamy-9.jpg"
---

**Минулого тижня відбулася ініційована активістами [«Броварського народного контролю»](http://nk.mybrovary.com/) зустріч головних лікарів комунальних медичних закладів з громадою Броварів. 11 червня в актовій залі райдержадміністрації зібралося з півсотні людей, серед них були активісти, депутати, волонтери, рядові лікарі та звичайні броварчани. Від гострих та часто досить емоційних запитань в просторій залі  було справді гаряче.**

[Анонсувалося](https://mpz.brovary.org/anons-golovni-likari-medychnyh-zakladiv-brovariv-zustrinutsya-z-gromadskistyu-11-chervnya/), що з броварчанами поспілкуються: головний лікар БЦПМСД **Ігор Андрійович Кравцов** (сімейна медицина - первинна ланка), головний лікар БЦРЛ **Віталій Валентинович Багнюк** (лікарня та поліклініка - вторинна ланка) та **Олександр Євгенійович Резембовський** («швидка»). Лише пан Багнюк на захід не з'явився, замість нього виступала інший працівник центральної лікарні - **Дмитриченко Наталія Іванівна**.

\[caption id="attachment\_40629" align="aligncenter" width="600"\][![зустріч з лікарями (11)](https://mpz.brovary.org/wp-content/uploads/2015/06/zustrich-z-likaryamy-11.jpg)](https://mpz.brovary.org/wp-content/uploads/2015/06/zustrich-z-likaryamy-11.jpg) Зліва направо: Резембовський О.Є., Дмитриченко Н.І., Кравцов І.А.\[/caption\]

Відкрила зустріч активістка «Броварського народного контролю» **Анна Хмуренко.**

[![зустріч з лікарями (1)](https://mpz.brovary.org/wp-content/uploads/2015/06/zustrich-z-likaryamy-1.jpg)](https://mpz.brovary.org/wp-content/uploads/2015/06/zustrich-z-likaryamy-1.jpg)

На початку виступаючі коротко повідомили про стан справ в їхній галузі. **Олександр Резембовський** приїхав до громади Броварів з Борисполя - саме там розташовано "Бориспільську станцію екстреної медичної допомоги" філії комунального закладу Київської обласної ради "Київський обласний центр екстреної медичної допомоги та медицини катастроф". Він розповів, що центр «швидкої» (а радше екстреної) допомоги зараз знаходиться в Києві, а їх відділення об’єднує Бровари, Бориспіль та Славутич, проте в роботі вони притримуються екстериторіального принципу, тобто в разі потреби машини з інших міст завжди готові виїхати до Броварів.

Нагадаємо, що зараз немає єдиної «швидкої» допомоги, а є екстрена та невідкладна. Перша – це парафія пана Резембовського, друга – пана Кравцова, бо належить до первинної ланки медицини. Екстрена допомога покликана допомагати хворим у невідкладних, ургентних випадках, як то: інфаркт, інсульт, гостра кровотеча, серйозні травми при ДТП, пожежі тощо. Невідкладна займається підвищенням артеріального тиску, температурою та іншими не такими загрозливими станами людини. Рішення про те, яка з допомог виїжджає на виклик, приймає диспетчер, що приймає виклик.

[![зустріч з лікарями (3)](https://mpz.brovary.org/wp-content/uploads/2015/06/zustrich-z-likaryamy-3.jpg)](https://mpz.brovary.org/wp-content/uploads/2015/06/zustrich-z-likaryamy-3.jpg)

Потім громаді доповідав **Ігор Андрійович Кравцов**. Розповів він про розподіл первинної і вторинної ланок медицини: зараз в амбулаторіях сімейної медицини, які розташовані по місту, приймають терапевти, педіатри та сімейні лікарі, також там можна зробити ЕКГ та аналіз крові, а вузькі спеціалісти (ЛОР-лікарі, окулісти, ендокринологи, хірурги тощо) зараз належать до структури БЦРЛ. Працюють лікарі невтомно, каже пан Кравцов, навіть по суботах та неділях, та обслуговують не тільки броварчан: 70% - це сільське населення. Навантаження велике, а фінансування недостатнє: розраховане на офіційно зареєстрованих осіб, а не на реальну кількість людей, які звертаються за медичною допомогою.

На це ж пожалілася й **Наталія Дмитриченко** з Броварської лікарні. Мовляв, медичні заклади потерпають від навантаження та недофінансування. _«За нашою статистикою, лікар в середньому приймає 100 осіб на день та витрачає на кожного пацієнта 8 хвилин. Чи достатньо цього для нормального огляду та лікування?»_

[![зустріч з лікарями (10)](https://mpz.brovary.org/wp-content/uploads/2015/06/zustrich-z-likaryamy-10.jpg)](https://mpz.brovary.org/wp-content/uploads/2015/06/zustrich-z-likaryamy-10.jpg)

_«Зараз склалася критична ситуація_, - зазначила вона, - _маємо борг по зарплатні 4.5 млн грн. Це питання вирішується вже на вищих рівнях. Навіть захищені статті (наприклад, комунальні платежі) недофінансовуються, що вже казати про інше»._ _«Заповненість ліжок у лікарні складає 98%, скорочувати нас не можна,_\- вважає також пані Дмитриченко, - _проте держава цього вимагає»_. У свою чергу джерела «Маєш право знати» повідомили, що пані Дмитриченко трохи лукавить, і ліжка зайняті лише на папері. Так це чи ні – окрема тема для нашого розслідування.

Щодо структури Броварської центральної районної лікарні та послуг, які вона надає, то Наталія Іванівна пояснила, що до складу БЦРЛ належить власне сама лікарня, а також Консультативно-діагностичний центр (поліклініка) та дитячий КДЦ. Вторинна ланка медицини займається переважно госпіталізацією та лікуванням в умовах стаціонару, а також надає діагностичні послуги та послуги вузьких спеціалістів.

[![зустріч з лікарями (2)](https://mpz.brovary.org/wp-content/uploads/2015/06/zustrich-z-likaryamy-2.jpg)](https://mpz.brovary.org/wp-content/uploads/2015/06/zustrich-z-likaryamy-2.jpg)

Потім ініціатива перейшла до громади: посипалися запитання і стало гаряче. Люди зверталися як із загальними питаннями, так і ділилися своїми конкретними проблемами та вимагали їх вирішення.

[![зустріч з лікарями (17)](https://mpz.brovary.org/wp-content/uploads/2015/06/zustrich-z-likaryamy-17.jpg)](https://mpz.brovary.org/wp-content/uploads/2015/06/zustrich-z-likaryamy-17.jpg)

Найбільш актуальною виявилася тема черг та талонів у поліклініці. Люди питали, навіщо ввели систему талонів, якщо вони зникають вже через півгодини після відкриття поліклініки, а біля кабінетів стоїть по п’ять черг: ті, хто з талонами, ті, хто вчора взяв талон, але не потрапив до лікаря, ургентні пацієнти, пацієнти без черги та ті, хто «тільки запитати». Пані Дмитриченко відповіла, що неукомплектованість штату кричуща: наприклад, у БЦРЛ не вистачає 58 лікарів, а талони мали б дисциплінувати людей та розподіляти навантаження на лікарів згідно нормативів. Проте очевидно, що при зіткненні з реальністю ця система не спрацьовує, адже людям потрібні лікарі і вони будуть до них йти, незважаючи на наявність чи відсутність талончиків.

[![зустріч з лікарями (5)](https://mpz.brovary.org/wp-content/uploads/2015/06/zustrich-z-likaryamy-5.jpg)](https://mpz.brovary.org/wp-content/uploads/2015/06/zustrich-z-likaryamy-5.jpg)

Одна матуся цілком доречно запитала, чому в чергах у дитячій поліклініці сидять і здорові, і хворі діти разом. Адже прийдеш зі здоровою дитиною за довідкою у садок, просидиш півдня поряд з чхаючими і вийдеш вже з хворою дитиною. Проблему вирішила б, можливо, організація кабінету здорової дитини. Проте головний лікар ЦПМСД зауважив, що лікарів не вистачає, їх усього 16 на 20 дільниць, проте розповів, що у поліклініці існує День здорової дитини, це четвер, хворі діти у цей день обслуговуються вдома. Тож кожен бажаючий тепер може скористатися порадою головлікаря: навідатися до дитячої поліклініки у четвер та побачити у коридорах самих лише здорових дітей.

\[caption id="attachment\_40636" align="aligncenter" width="600"\][![зустріч з лікарями (18)](https://mpz.brovary.org/wp-content/uploads/2015/06/zustrich-z-likaryamy-18.jpg)](https://mpz.brovary.org/wp-content/uploads/2015/06/zustrich-z-likaryamy-18.jpg) Виноградова Л. М.\[/caption\]

Активно відповідала на запитання й представник Броварської міської ради **Виноградова Лариса Миколаївна**, яка також акцентувала увагу на недофінансуванні броварської медицини. Мовляв, кошти йдуть з держбюджету і лише з розрахунку на офіційну кількість населення. У той час як реальна цифра перевищує офіційну десь на чверть. Чи до ремонтів тут або закупівлі ліків, коли немає можливості покрити навіть захищені статті витрат та закрити заборгованість по зарплатні?

\[caption id="attachment\_40634" align="aligncenter" width="600"\][![зустріч з лікарями (16)](https://mpz.brovary.org/wp-content/uploads/2015/06/zustrich-z-likaryamy-16.jpg)](https://mpz.brovary.org/wp-content/uploads/2015/06/zustrich-z-likaryamy-16.jpg) Ігор Муратов\[/caption\]

Брав слово боєць з АТО **Ігор Муратов**. Зокрема, жалівся на МСЕК (медико-соціальна експертна комісія), яка не надала йому відповідну групу інвалідності, та на умови в БЦРЛ. _«Чи потрібна нам така лікарня,_ - енергійно запитував пан Муратов. – _Звільніть нас або від податків, або від платної медицини. А то тут плати, і там плати»_.

\[caption id="attachment\_40632" align="aligncenter" width="600"\][![зустріч з лікарями (14)](https://mpz.brovary.org/wp-content/uploads/2015/06/zustrich-z-likaryamy-14.jpg)](https://mpz.brovary.org/wp-content/uploads/2015/06/zustrich-z-likaryamy-14.jpg) Оксана Савоста\[/caption\]

Виступала волонтерка «Зеленої палатки» **Оксана Савоста**. Обурювалася тим, що бійцям АТО у відпустці прописують великий перелік ліків та нічого не оплачують. Пані Дмитриченко заспокоїла волонтерку, що програма безкоштовного обстеження та забезпечення ліками воїнів АТО існує, та пообіцяла взяти це питання під особистий контроль, і навіть дала свій номер телефону: _«Звертайтеся»_.

[![зустріч з лікарями (15)](https://mpz.brovary.org/wp-content/uploads/2015/06/zustrich-z-likaryamy-15.jpg)](https://mpz.brovary.org/wp-content/uploads/2015/06/zustrich-z-likaryamy-15.jpg)

Скаржилися люди й на роботу «швидкої», мовляв, як чують, що погано стало людині похилого віку (за 60 років), так і не спішать їхати, а людині потрібне надання екстреної допомоги. Жінка, яка жалілася на подібне, порадила викликати «швидку» через... гарячу лінію Броварської міської ради.

[![зустріч з лікарями (6)](https://mpz.brovary.org/wp-content/uploads/2015/06/zustrich-z-likaryamy-6.jpg)](https://mpz.brovary.org/wp-content/uploads/2015/06/zustrich-z-likaryamy-6.jpg)

Один татусь обурювався тим, що в дитячій лікарні батькам треба самим купувати ліки, а в пологовому іногороднім породіллям потрібно додатково оплачувати свою «іногородність». Лікарі відповідали, що в перший день знаходження в лікарні з пацієнта гроші не беруть: ліки для надання ургентної допомоги повинні бути, а перша крапельниця ставиться безкоштовно, запевняли вони. Також безкоштовними є лабораторні аналізи, наркоз, рентген, діагностика. Щодо «іногородності» стояли на своєму - це платна послуга і ніяк інакше.

\[caption id="attachment\_40637" align="aligncenter" width="600"\][![зустріч з лікарями (19)](https://mpz.brovary.org/wp-content/uploads/2015/06/zustrich-z-likaryamy-19.jpg)](https://mpz.brovary.org/wp-content/uploads/2015/06/zustrich-z-likaryamy-19.jpg) Олена Сіверська\[/caption\]

Питань було багато, й різної направленості, проте крім ремонтів, непрацюючих кабінетів, черг, талонів, ліків та лікарів, було й запитання дещо іншої спрямованості - від активістки **Олени Сіверської** щодо створеної Громадської ради при БЦРЛ. Активістка цікавилася: чи створена рада, у якому складі та чи може громада брати участь у зібраннях ради? На що отримала відповідь: Громрада створена та діє у складі Багнюк-Дмитриченко-Покляцький (інших членів пані Дмитриченко згадати не змогла), а щодо участі інших представників громади… то вони розміркують над цим і, можливо, запросять бажаючих.

[![зустріч з лікарями (12)](https://mpz.brovary.org/wp-content/uploads/2015/06/zustrich-z-likaryamy-12.jpg)](https://mpz.brovary.org/wp-content/uploads/2015/06/zustrich-z-likaryamy-12.jpg)

У свою чергу головний лікар БЦПМСД Кравцов зауважив, що повністю відкритий для створення подібного колегіального органу при Броварському центрі первинної медико-санітарної допомоги і запрошує до цього вже восени. Також додав, що головний лікар не повинен входити до такої ради і висловив надію, що на майбутні такі зустрічі з громадою вже буде приходити представник Громради, а головний лікар буде у цей час працювати.

Отже, всі присутні зійшлися на думці, що подібну зустріч треба повторити: у першу чергу, аби вислухати головних лікарів, що зроблено по тих питаннях, на яких наголошували громадяни.

[![зустріч з лікарями (8)](https://mpz.brovary.org/wp-content/uploads/2015/06/zustrich-z-likaryamy-8.jpg)](https://mpz.brovary.org/wp-content/uploads/2015/06/zustrich-z-likaryamy-8.jpg)

Останнім виступав ще один активіст, Олег Покляцький - бурхливо та емоційно. Звертався він до представника «швидкої», називаючи його «Євгенович» та ставлячи не зовсім зрозумілі питання. Проте захід вже добігав кінця і під вигуки активіста «Ганьба! Ганьба!» таки скінчився. Розчервонілі від спеки та бурхливого спілкування учасники розходилися. До наступної зустрічі…

**Фото - Бажен Левковець, Євген Янішевський**
