---
title: "На посаду керівника МКЦ «Прометей» претендують активіст, чинні директорка і працівниця закладу"
date: 2017-05-31
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "dublenych"
  - "komisiya"
  - "konkurs"
  - "konkursna-komisiya"
  - "kultura"
  - "mkts"
  - "novini"
  - "prometey"
coverImage: "wp-content/uploads/2017/03/Orvel-1984-vystava-Prometej_00001.jpg"
---

**На сайті Броварської міської ради [оприлюднили](https://brovary-rada.gov.ua/news/15245.html) імена та біографії претендентів на посаду директора Мистецько-культурного центру «Прометей». У переліку лише троє осіб. Позмагатися у [конкурсі](https://mpz.brovary.org/hto-stane-kerivnykom-mkts-prometej-startuvav-konkurs/) вирішили нинішня директорка закладу Ольга Константюк і його працівниця Анна Остапченко, а також броварський громадський активіст Павло Дубленич.**

На сайті Броварської міської ради можна знайти оприлюднені копії заяв про участь у конкурсі, мотиваційних листів, документів про освіту тощо від претендентів, а також їхні проекти програм розвитку комунального закладу на найближчі 5 років.

**Ольга Константюк**

Відповідно до оприлюдненої біографії, народилася у Смілі, що на Черкащині. Закінчила Черкаське музичне училище ім. Гулака-Артемовського та Кіровоградський державний педагогічний університет ім. Винниченка, де отримала повну вищу освіту за спеціальністю «Педагогіка і методика середньої освіти. Музична педагогіка і виховання». Здобула кваліфікації керівника хору, викладача хорового диригування, вчителя музики, етики, естетики, художньої культури основної і старої шкіл, викладача вокалу педучилища (естрадний спів). Працювала на посаді музичного керівника у дитячих ясельних садках у Смілі. Із 2012 року працює в МКЦ «Прометей» на посаді головного режисера. Згідно з [інформацією](http://www.kulturabr.kiev.ua/mkc-prometey/pro-mkc-prometey) на сайті відділу культури Броварської міської ради, пані є чинною директоркою МКЦ «Прометей».

**Анна Остапенко**

Єдина з кандидатів корінна броварчанка. Як зазначено в біографії, закінчила Київський національний університет культури та мистецтв, здобула кваліфікацію бакалавра документознавства та інформаційної діяльності, працювала у 1-й школі Броварів на посаді виховника. З 2005 року працює в МКЦ «Прометей».

**Павло Дубленич**

Народився в Івано-Франківську, в дитинстві разом із батьками переїхав до Києва. Навчався в Київському технікумі залізничного транспорту, а також в Івано-Франківському національному технічному університеті нафти і газу. Чоловік також вказує на свою громадську діяльність і участь у спортивних змаганнях.

> Нагадаємо, згідно з оприлюдненим раніше оголошенням, до 27 травня конкурсна комісія приймала документи від претендентів. Конкурс на посаду має бути завершений **не пізніше 26 червня.**
