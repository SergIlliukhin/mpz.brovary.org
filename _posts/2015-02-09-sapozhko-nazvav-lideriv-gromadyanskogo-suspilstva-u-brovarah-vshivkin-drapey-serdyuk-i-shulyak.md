---
title: "Сапожко назвав лідерів громадянського суспільства у Броварах: Вшивкін, Драпей, Сердюк і Шуляк"
date: 2015-02-09
author: 
  username: "pravoZnaty"
  display_name: "Маєш право знати"
tags: 
  - "brovary"
  - "vibir-redaktsiyi"
  - "vshivkin"
  - "gromadski-aktivisti"
  - "drapey"
  - "lideri-gromadyanskogo-suspilstva"
  - "novini"
  - "pidkup-vibortsiv"
  - "sapozhko"
  - "serdyuk"
  - "shulyak"
---

\[caption id="attachment\_33227" align="alignleft" width="300"\][![draserd1](https://mpz.brovary.org/wp-content/uploads/2015/02/draserd1.jpg)](https://mpz.brovary.org/wp-content/uploads/2015/02/draserd1.jpg) Лідія Драпей і Михайло Сердюк\[/caption\]

**Серед відзначених – жодного волонтера або активіста Майдану. Натомість подяки від мера отримали організатори підкупу виборців на користь Партії регіонів, баптистські пастори та «Діти війни».**

22 січня на честь Дня Соборності України броварський міський голова видав розпорядження про відзначення Почесними грамотами міськвиконкому та Подяками міського голови найвизначніших громадських активістів міста. Про це стало відомо з [публікації на сайті Броварської міської ради від 23 січня](http://brovary-rada.gov.ua/urochistii-zakh%D1%96d-do-dnya-sobornost%D1%96-ukra%D1%97ni), однак в цьому матеріалі не вказувалось, кого саме було відзначено за «вагомий внесок в розвиток громадянського суспільства м. Бровари».

На запит журналістів «Маєш право знати» міська рада надала офіційну відповідь та копію розпорядження **Ігоря Сапожка**, де міський голова назвав прізвища найактивніших, на його думку, громадських діячів м. Бровари. Відтак стало відомо, що Почесними грамотами та Подяками Броварського міського голови «за вагомий вклад у розвиток громадянського суспільства міста Бровари» відзначено наступних осіб та організації:

1. **Вшивкін Володимир В’ячеславович** – пастор громади Євангельських Християн Баптистів «Відродження»
2. **Шуляк Дмитро Васильович** – пастор Християнської Церкви «Воскресіння»
3. Броварська міська організація Товариство Червоного Хреста України (голова **Лідія Драпей**)
4. Броварська міська громадська організація «Захист дітей війни» (голова **Михайло Сердюк**)

Як зазначається в розпорядженні, відзначити саме цих осіб як лідерів громадянського суспільства Броварів меру Сапожко запропонували керуючий справами виконкому **Костянтин Кузнєцов** та начальник відділу культури **Наталія Багмут.** Остаточне рішення приймав виконавчий комітет під головуванням міського голови **Ігоря Сапожка.**

[![фото (4)](https://mpz.brovary.org/wp-content/uploads/2015/02/foto-4.jpg)](https://mpz.brovary.org/wp-content/uploads/2015/02/foto-4.jpg)

Слід відзначити, що серед визнаних мерією «лідерів громадянського суспільства» Броварів – жодного активіста волонтерських організацій, що допомагають воїнам на фронті, або ж майданівців, що брали активну участь в Революції Гідності. Навпаки – окремі нагороджені активісти активно допомагали режиму Януковича, зокрема – брали безпосередню участь в підкупі виборців на користь Партії регіонів та кандидата від ПР Сергія Федоренка в 2012 році.

Так, у квітні 2012 року активісти Броварського ГО "Товариство Червоного Хреста України" [організували роздачу продуктових наборів від імені Сергія Федоренка в МКЦ "Прометей".](https://mpz.brovary.org/fedorenko-rozpochav-peredviborchu-rozdachu-produktovih-naboriv-video/) Тоді, під час спроби наших журналістів зафіксувати цей факт, на знімальну групу "Маєш право знати" [напали тітушки](https://mpz.brovary.org/terminovo-na-znimalnu-grupu-mayesh-pravo-znati-zdiysneno-napad/), які [супроводжували броварських регіоналів протягом усієї виборчої кампанії.](https://mpz.brovary.org/stvoryuyemo-reyestr-brovarskih-sportsmeniv-boyovikiv/) За тиждень по тому, під час роздачі продуктових наборів вже від імені Ігоря Сапожка на журналістів видання "Громадський захист Київщини" напала безпосередньо голова броварського "Червоного Хреста" **Лідія Драпей:** вона почала бити руками по камері оператора та вимагала в журналістів припинити зйомку.

<iframe src="https://www.youtube.com/embed/ja4hUHRJllc" width="640" height="360" frameborder="0" allowfullscreen="allowfullscreen"></iframe>

У захисті інтересів броварських регіоналів відзначився також інший нагороджений Сапожком "активіст" **Михайло Сердюк.** Ще у 2012-му році під час акцій протесту броварчан на захист парку "Перемога" від зазіхань "масажиста Азарова" Сергія Федоренка, Сердюк звинувачував протестувальників, що "мітинг проплачений" і вимагав "видати його людям гроші". Відповідний коментар Сердюк дав працівникам комунальної телестудії "Наше місто", які того ж дня випустили в ефір тенденційний сюжет про акцію.

<iframe src="https://www.youtube.com/embed/sPbf4MzNva0" width="480" height="360" frameborder="0" allowfullscreen="allowfullscreen"></iframe>

Зазначимо, що розпорядження про нагородження вищевказаних "лідерів громадянського суспільства" Броварів мер Ігор Сапожко підписав 22 січня - рівно за рік по тому, як на Майдані були вбиті перші протестувальники. Під час сесії міської ради того ж дня мер Броварів назвав протестувальників на Майдані та вул. Грушевського "радикалами" та "екстремістами", що займаються "вакханалією" та "кощунством", та закликав тодішнього Президента, а нині розшукуваного злочинця Віктора Януковича "навести порядок".

<iframe src="https://www.youtube.com/embed/Hd6hpn5BZhQ" width="480" height="360" frameborder="0" allowfullscreen="allowfullscreen"></iframe>
