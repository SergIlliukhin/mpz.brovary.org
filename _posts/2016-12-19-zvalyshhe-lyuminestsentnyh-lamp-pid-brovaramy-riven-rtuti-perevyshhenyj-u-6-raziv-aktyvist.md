---
title: "Звалище люмінесцентних ламп під Броварами: рівень ртуті перевищений у 6 разів – ФОТО"
date: 2016-12-19
categories: 
  - "novyny"
tags: 
  - "brovary"
  - "ekologiya"
  - "zabrudnennya"
  - "kontsentratsiya"
  - "lis"
  - "lampy"
  - "novini"
  - "rtut"
  - "svitylnyky"
---

**Сьогодні, 19 грудня, в Биківнянському лісі столичні рятувальники зафіксували перевищення гранично допустимої концентрації ртуті в повітрі у 6 разів. Тиждень тому на цьому місці броварський активіст Бажен Левковець знайшов звалище люмінесцентних ламп. Про результати сьогоднішнього аналізу вмісту ртуті повідомив сам активіст із посиланням на Київську службу порятунку. Тим часом, жодне компетентне відомство офіційно не підтвердило факт знахідки.**

Ще 12 грудня на своїй сторінці у Фейсбуку **Бажен Левковець** [розповів](https://www.facebook.com/bazhen.levkovets/posts/1789816861269721), що знайшов у лісі на території Києва близько **10** пачок по **30** двометрових люмінесцентних ламп у кожній. Активіст ідентифікував їх як лампи для соляріїв, які були запаковані – ймовірно під утилізацію. Він зазначив, що в таких світильниках міститься ртуть. А багато з них на той момент вже були розкидані і потрощені.

[![](https://mpz.brovary.org/wp-content/uploads/2016/12/15380786_1789815294603211_8935396630680907272_n.jpg)](https://mpz.brovary.org/wp-content/uploads/2016/12/15380786_1789815294603211_8935396630680907272_n.jpg)

Наступного дня Бажен Левковець лишив [повідомлення](https://ecomapa.gov.ua/feedback/check/?CallCode=597) про знахідку на офіційній інтерактивній мапі сміттєзвалищ Міністерства екології та природних ресурсів України.

[![](https://mpz.brovary.org/wp-content/uploads/2016/12/Screenshot_42-1.jpg)](https://mpz.brovary.org/wp-content/uploads/2016/12/Screenshot_42-1.jpg)

Із позначки на карті видно, що звалище влаштували за декілька кілометрів від Броварів і Княжичів, уздовж ріки Дарниця у Биківнянському лісі, яка тече через увесь лівий берег столиці та впадає в Дніпро. За декілька сотень метрів від знахідки простягається залізнична гілка Київ-Ніжин.

Як розповів активіст, сьогодні на місце звалища прибули представники [Київської служби порятунку](http://usar-kiev.com.ua/). Вони заміряли рівень ртуті в повітрі та встановили показник у **1800 нг/м3**, що перевищує гранично допустиму концентрацію **в 6 разів**.

\[caption id="attachment\_64196" align="aligncenter" width="600"\][![](https://mpz.brovary.org/wp-content/uploads/2016/12/15590507_1792853347632739_525973368257147026_n.jpg)](https://mpz.brovary.org/wp-content/uploads/2016/12/15590507_1792853347632739_525973368257147026_n.jpg) Автівка і працівники Київської служби порятунку біля знахідки\[/caption\]

Бажен Левковець зазначив, що наразі лампи лишаються в лісі. Посилаючись на слова рятувальників, додав: як їх будуть вивозити та утилізовувати невідомо, шукатимуть рішення.

Тим часом, за телефонами Київської служби порятунку та Головного управління ДСНС у м. Києві нічого не знають про знахідку. В Управлінні з питань надзвичайних ситуацій при Київській міській державній адміністрації також не мають інформації про виявлені лампи і сьогоднішні дослідження.

**Фото – Бажен Левковець**
