---
title: "Депутат погрожує Сапожку та виконкому кримінальною відповідальністю за узурпацію влади"
date: 2016-03-01
author: 
  username: "pravoznaty"
  display_name: "Маєш право знати"
categories: 
  - "vlada"
  - "novyny"
tags: 
  - "ivashkovskyj"
  - "alyeksyeyenko"
  - "brovary"
  - "vykonkom"
  - "deputatske-zvernennya"
  - "kriminal"
  - "novini"
  - "petrenko"
  - "sapozhko"
  - "sauk"
coverImage: "wp-content/uploads/2016/03/foto-3.jpg"
---

**Депутат Броварської міської ради Андрій Саук («ДемАльянс») вважає, що в діях міського голови Ігоря Сапожка та членів виконавчого комітету, (котрий мер вважає легітимним), вбачаються ознаки кримінальних злочинів, пов'язаних із самовільним присвоєнням владних повноважень та зловживанням владою. Про це Саук заявив у своєму депутатському зверненні, виголошеному сьогодні перед початком засідання виконавчого комітету Броварської міської ради.**

У своєму зверненні депутат зазначає, що на його переконання, з юридичної точки зору у Броварах станом на 1 березня немає діючого виконавчого комітету, котрий мав би повноваження приймати будь-які рішення. Свою позицію Саук аргументує тим, що 22 лютого міська рада ухвалила рішення № 120-08-07 «Про утворення виконавчого комітету Броварської міської ради VІІ скликання, визначення його чисельності та затвердження персонального складу». На думку депутата, це рішення є рішенням **індивідуальної дії**, адже стосується лише конкретних суб’єктів та не містить (не встановлює, змінює, скасовує) правових норм з метою регулювання суспільних відносин. Як переконує представник «Демократичного Альянсу», дане рішення вступило в дію з моменту його безпосереднього ухвалення – тобто відразу після [рішення міської ради 22 лютого.](https://mpz.brovary.org/klyuchova-sesiya-sapozhko-vtratyv-vynogradovu-svoboda-pidtrymala-regionala-ta-otrymala-sekretarya/)

\[caption id="attachment\_52666" align="aligncenter" width="600"\][![Присутні на засіданні під час виступу Андрія Саука](https://mpz.brovary.org/wp-content/uploads/2016/03/foto-2.jpg)](https://mpz.brovary.org/wp-content/uploads/2016/03/foto-2.jpg) Присутні на засіданні під час виступу Андрія Саука\[/caption\]

Проте вже наступного дня міський голова [власним розпорядженням призупинив дію даного рішення](https://mpz.brovary.org/sapozhko-naklav-veto-na-vchorashnye-rishennya-miskrady-ta-sklykaye-sesiyu-na-zavtra/), відтак і повноваження нового складу виконкому були призупинені. Однак новий склад виконкому досі не обраний, що дає підстави вважати, що станом на сьогодні у Броварах взагалі немає жодного легітимного складу виконавчого комітету, вважає депутат.

Під час свого виступу Саук нагадав присутнім на засіданні виконавчого комітету, що після рішення сесії 22 лютого вже відбулося одне засідання старого складу виконкому, котрий прийняв низку рішень. На думку депутата, відповідне засідання було нелегітимним, усі рішення, прийняті того дня, можуть бути оскаржені та скасовані, а діям людей, котрі брали участь у вищезгаданому засіданні, може бути надана відповідна юридична оцінка. Як зазначив Саук, подібні дії підпадають під ст. 353 Кримінального кодексу України «самовільне присвоєння владних повноважень» (до трьох років обмеження волі), а дії міського міського голови за ст. 364 «Зловживання владою або службовим становищем» (арешт до шести місяців або позбавлення волі до трьох років).

[![12781990_971337899569641_1380950605_n](https://mpz.brovary.org/wp-content/uploads/2016/03/12781990_971337899569641_1380950605_n.jpg)](https://mpz.brovary.org/wp-content/uploads/2016/03/12781990_971337899569641_1380950605_n.jpg)

[![12784372_971337979569633_1106383462_n](https://mpz.brovary.org/wp-content/uploads/2016/03/12784372_971337979569633_1106383462_n.jpg)](https://mpz.brovary.org/wp-content/uploads/2016/03/12784372_971337979569633_1106383462_n.jpg)

Реагуючи на виступ депутата, члени виконавчого комітету почали з власних місць вигукувати на адресу Андрія Саука різноманітні образи, деякі з яких не мали стосунку до суті справи. Так, зокрема, начальник служби безпеки БЗБК **Михайло Алєксєєнко** (колишній кандидат в народні депутати від партії Сергія Тигіпка «Сильна Україна») закинув депутати неголеність, вважаючи, що в «такому вигляді соромно приходити на засідання виконкому». Голова Броварської спілки ветеранів Афганістану **Віталій Івашковський** пішов далі і назвав депутата «бомжем», кілька разів повторивши це. Емоційно виступив також депутат обласної ради, головний лікар Броварської центральної лікарні, екс-член Партії регіонів **Валентин Багнюк**, який «пригрозив» Сауку перевиборами до міської ради, а колишній в.о. міського голови **Іван Петренко** заявив, що депутати мають поважати виконком, який працює п'ятий рік, а не звинувачувати його у порушенні закону. Депутат Андрій Саук реагував на образи стримано, називаючи членів виконкому «друзями» та апелюючи до чинного законодавства. У свою чергу міський голова **Ігор Сапожко** заявив, що вважає присутній на засіданні склад виконкому легітимним та відкрив засідання.

У коментарі "Маєш право знати" Андрій Саук повідомив, що наразі "Демократичний Альянс" планує свою подальші дії, консультуючись з юристами. За словами депутата, сьогодні було важливо офіційно зареєструвати звернення та публічно попередити броварських чиновників про кримінальну відповідальність у разі продовження ними незаконних дій.
