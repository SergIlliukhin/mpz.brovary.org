---
title: "Напади на журналістів, або Як завершився третій день мітингів під броварським судом – ВІДЕО"
date: 2016-07-08
author: 
  username: "pravoznaty"
  display_name: "Маєш право знати"
categories: 
  - "hromada"
  - "aktsiyi-zahodi"
tags: 
  - "171-kk"
  - "aktsiya"
  - "brovary"
  - "vibir-redaktsiyi"
  - "miting"
  - "marshrutka"
  - "napad"
  - "novini"
  - "pereshkodzhannya-zhurnalistam"
  - "proplacheni"
  - "radioperedavalniy-tsentr"
  - "rpts"
  - "sud"
coverImage: "wp-content/uploads/2016/07/13619932_1038262946249795_1544709994603176532_n-1.jpg"
---

**Учора, 7 липня, під Броварським міськрайонним судом знову мітингували. Невідомі переважно відмовлялися розповідати, чому вийшли на протест. Деякі з них зізналися, що є киянами та натякали, що стоять із плакатами не безкоштовно. Після закінчення акції журналісти місцевих видань спробували з’ясувати «шляхи відходу» протестувальників. Але люди, роздратовані кількаденною увагою ЗМІ, повелися агресивно.**

Під час акції мітингарі зазвичай відмовлялися спілкуватися із журналістами. Рідше – запевняли, що стоять проти розкрадання броварської землі Павлом Різаненком. Однак, про яку саме землю йде мова та чому в цьому звинувачують народного депутата, не пояснювали. Окрім того, з відповідей і поведінки всіх опитаних учасників можна було зрозуміти, що вони не орієнтуються у Броварах та взагалі в проблематиці питання. Деякі зізнавались, що є киянами та натякали, що стоять на мітингу не безкоштовно. Загалом люди почувалися "не в своїй тарілці" та були налаштовані непривітно, особливо після уваги ЗМІ до них під час [мітингу 5 липня](https://mpz.brovary.org/za-vidchuzhennya-95-gektariv-brovarskoyi-zemli-eks-chynovnyku-derzhzemagenstva-zagrozhuye-tyurma/).

_Відео "Громадський захист Київщини", 5 липня 2016 року:_

<iframe src="https://www.youtube.com/embed/YemoFq6y9l8" width="560" height="315" frameborder="0" allowfullscreen="allowfullscreen"></iframe>

Після закінчення акції протесту учасники рушили від суду до «Зеленого папуги», де розділилися на декілька груп. Журналісти місцевих ЗМІ намагалися з'ясувати, звідки ці люди та чи не звезли їх на мітинг централізовано автобусами, та послідували за ними. Поблукавши, люди вирушили до зупинки, де сіли в маршрутку №327 в напрямку Києва. Журналіст «Громадського захисту Київщини» **Віталій Литвиненко** продовжив спостерігання за протестувальниками та намагався потрапити до салону маршрутки, але від людей йому дісталися стусани. Захистити колегу вирішив активіст та журналіст МПЗ **Дмитро Карпій,** згодом його по дорозі на столицю руками та ногами виштовхали із автобуса.

_Відео подій 7 липня 2016 року:_

<iframe src="https://www.youtube.com/embed/Qc01ttJv_2Y" width="560" height="315" frameborder="0" allowfullscreen="allowfullscreen"></iframe>

**[Нагадаємо](https://mpz.brovary.org/za-vidchuzhennya-95-gektariv-brovarskoyi-zemli-eks-chynovnyku-derzhzemagenstva-zagrozhuye-tyurma/)**, що із 5 по 7 липня – три дні підряд – під броварським судом тривали мітинги, організовані за участю активіста ГО «Інформаційний Майдан» **Павла Білоножка**. До Євромайдану діяч працював у державному Концерні радіомовлення, радіозв’язку та телебачення (РРТ). До структури підприємства входив Броварський радіопередавальний центр. Тодішнє керівництво концерну звинувачують, зокрема, у розкраданні 95 гектарів землі під цим об’єктом.

[![13619932_1038262946249795_1544709994603176532_n](https://mpz.brovary.org/wp-content/uploads/2016/07/13619932_1038262946249795_1544709994603176532_n-1.jpg)](https://mpz.brovary.org/wp-content/uploads/2016/07/13619932_1038262946249795_1544709994603176532_n-1.jpg)

Під час акцій протесту у броварському суді розглядали справу про притягнення до кримінальної відповідальності екс-очільника Держземагенства в Київській області **Станіслава Губіна** за причетність до схеми із розкрадання 95 гектарів броварської землі.

Як розповіли присутні під час судового засідання, учора черговий суддя взяв самовідведення у справі. За даними прес-служби Павла Різаненка, це означає, що справу перенесуть до іншого суду, в інший регіон. У нардепа запевнили, що такий хід подій є гарною ознакою. Мовляв, у них є підстави вважати, що броварські судді можуть бути необ’єктивними та мати конфлікт інтересів у цій справі.

Натомість, Павло Білоножко під час мітингу виступав проти самовідведення суддів. Активіст наполягав, що Феміда має негайно починати розгляд справи. Активіст також заявив, що депутат Павло Різаненко керує корупційною схемою, якою намагається відібрати в людей отриману землю. На запитання про те, чи мова йде про [надання 48 «своїм» людям по 2 гектари](https://mpz.brovary.org/rik-radio-abo-zemli-groshi-dva-sudi-brovarska-tragikomediya-na-dvi-diyi/), Павло Білоножко відповів: вважає таке набуття власності нормальним.

**Фото і відео - Дмитро Карпій**
