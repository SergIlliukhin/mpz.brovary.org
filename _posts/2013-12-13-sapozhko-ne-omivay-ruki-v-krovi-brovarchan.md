---
title: "Сапожко, не омивай руки в крові броварчан!"
date: 2013-12-13
categories: 
  - "kolonka-avtora"
---

[![993472_676284675735117_477193053_n](https://mpz.brovary.org/wp-content/uploads/2013/12/993472_676284675735117_477193053_n.jpg)](https://mpz.brovary.org/wp-content/uploads/2013/12/993472_676284675735117_477193053_n.jpg)**Багато кому з мешканців нашого міста відомо, що броварська влада мало не з перших днів Євромайдану зганяла місцевих бюджетників на провладні мітинги на підтримку Януковича. Влада щоразу намагалася приховати ці факти насильства над працівниками комунальної сфери, утім інформація все одно просочувалася: Бровари – місто невелике, де всі таємниці рано чи пізно стають відомими широкому загалу.**  

Це все виглядало гидко й по-дикунськи, однак багато хто цих рабів з бюджетного сектору міг зрозуміти: їм погрожували звільненням, їх залякували, але водночас – мотивували ще й пряником у вигляді кількох десятків гривень, що для українського держслужбовця нижчої ланки є неабияким заохоченням з огляду на мізерну зарплатню.

<iframe src="//www.youtube.com/embed/RkWlS6urIQA" height="315" width="420" allowfullscreen frameborder="0"></iframe>

Проте все різко змінилося вчора. Увечері 12 грудня [стало відомо](http://www.pravda.com.ua/news/2013/12/12/7006585/), що цими вихідними режим Януковича готує сценарій, який може втопити цю країну в крові. Гарматним м’ясом в цій страшній схемі мають виступити саме бюджетники: ті, хто за тридцять серебреників погодився стати підставкою під «регіоналівським» прапором заради інтересів своїх рабовласників. Згідно з цим сценарієм звезених з Броварів та інших міст бюджетників буде використано як біомасу з плоті і крові, котру на замовлення влади молотками та арматурою вбиватимуть провокатори-«тітушки», аби перед об’єктивами телекамер світових ЗМІ створити картинку кривавої бані на Майдані. Це жахливе видовище має стати формальною причиною для Януковича аби впровадити в країні надзвичайний стан і під приводом «наведення порядку» максимально жорстко подавити будь-який громадянський спротив.  Зрозуміло, що такий сценарій не передбачає нічого іншого, як розв’язання кровопролитної громадянської війни.

Про цей сценарій не може не знати Сапожко і компанія, котрі отримали рознарядку зібрати власний «загін» бюджетників на «регіоналівський» мітинг цими вихідними. Утім замість того, аби застерегти та убезпечити своїх підлеглих, міська влада навмисно кидає їх в жорна можливої м’ясорубки і змушує брати участь у провокаціях 14-15 грудня. Ще й «мотивацію» зробили неабияку: 250 гривень оплати за день «роботи», що для звичайного клерка у міськвиконкому або рядового працівника комунального підприємства складає мало не четвертину посадового окладу за цілий місяць.

Не зважаючи на тиск з боку начальства, більшість підлеглих міської влади відмовляється брати участь в цьому жахітті: не зважаючи на те, що ці люди не перший рік служать владі «покращувачів», у багатьох з них в душі досі жевріє совість, а в декого просто зіграв інстинкт самозбереження. Проте інші, засліплені страхом перед керівництвом та жагою «легких» грошей, погоджуються їхати на підтримку режиму Януковича. На превеликий жаль, переважна їх частина і не підозрює, що їх може очікувати, втішаючись ілюзіями, що все обійдеться лише монотонним маханням прапором.

Я звертаюсь до міського голови Броварів Ігоря Сапожко з проханням віднайти в собі залишки людського духу й чоловічого характеру аби припинити цей процес. Український народ здатен вибачити багато жахливих речей: брехню, казнокрадство та фальсифікації. Утім люди ніколи не подарують свідомої відправки невинних, незнаючих людей на бійню заради політичних інтересів тимчасового господаря Межигір’я. На міському голові, який керує відправкою людей на антимайдан, лежатиме повна відповідальність за можливе пролиття крові броварчан, котрі стали заручниками владного свавілля через власне незнання або слабкодухість. Саме в руках Сапожка сьогодні вирішальний важіль:  врятувати людей або ж продовжувати забезпечувати режим Януковича гарматним м’ясом.

Водночас я звертаюся до броварчан, працівників комунальних підприємств та муніципальних організацій, яких влада змушує цими вихідними їхати на антимайдан. Пам’ятайте: гроші, які ви отримаєте за свою участь в цій вакханалії – це вкрадене майбутнє ваших дітей та внуків. Ці 250, 500 чи 750 гривень, які вам видадуть (а чи видадуть) – це гарантія того, аби до кінця життя кожен з вас отримував принизливу зарплату сучасного українського держслужбовця, що сьогодні ви отримуєте в якості подачки від свого хазяїна в межигірському палаці. Припиніть боятись, позбавтеся цього тваринного страху перед начальством – режим перебуває в агонії, він впаде з дня на день, за нього немає сенсу боротися! Всі ваші «зусилля» на його захист вже найближчим часом зіграють проти вас самих. Якщо ж хтось все ж вирішить поїхати цими вихідними до столиці – приєднуйтесь до справжніх громадян цієї країни на Майдані Незалежності!

Пам’ятайте: наша доля і доля нашої країни тільки і виключно в наших руках! Не позбавляйте себе і своїх дітей майбутнього!
