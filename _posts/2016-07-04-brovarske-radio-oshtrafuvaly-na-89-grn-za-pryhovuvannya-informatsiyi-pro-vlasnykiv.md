---
title: "Броварське радіо оштрафували на 89 грн за приховування інформації про власників"
date: 2016-07-04
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "brovary"
  - "vibir-redaktsiyi"
  - "vlasnist"
  - "novini"
  - "radio"
  - "radiomovlennya"
  - "radiotochka"
  - "shtraf"
coverImage: "wp-content/uploads/2016/07/radiotochka-1.jpg"
---

**На Броварську редакцію міськрайонного радіомовлення наклали штраф у 89 грн 12 коп. Засіб масової інформації не надав відомостей про структуру власності у визначені законом терміни. Про це йдеться в нещодавньому [рішенні](https://www.nrada.gov.ua/ua/rishennya/26297/31287/31288.html) Національної ради з питань телебачення та радіомовлення.**

Як зазначають в офісі державного медіарегулятора, Броварська редакція міськрайонного радіомовлення вчасно не подала до них інформацію про структуру власності видання. Інших подробиць не вказують, однак зауважують про рішення про накладення штрафу.

Згідно з документом, броварське радіо визнали винним у неподанні, несвоєчасному поданні такої інформації або поданні інформації, що не відповідає дійсності. Окрім того, ЗМІ було зобов’язане надати звіт про діяльність за 2015 рік. Але і цю вимогу порушило.

_Рішення Національної ради про накладення штрафу на броварське радіо_

<iframe style="border: 1px solid #CCC; border-width: 1px; margin-bottom: 5px; max-width: 100%;" src="//www.slideshare.net/slideshow/embed_code/key/7mOTEKSpil0eMa" width="668" height="714" frameborder="0" marginwidth="0" marginheight="0" scrolling="no" allowfullscreen="allowfullscreen"></iframe>

Через це Національна рада з питань телебачення та радіомовлення наклала на броварське видання штраф у **89 грн 12 коп**. Згідно із законодавством, розмір штрафу становить 5 % від загальної суми ліцензійного збору від засобу масової інформації.

Нагадаємо, що минулого року набрали чинності зміни до закону «Про телебачення і радіомовлення». Відтепер редакції видань зобов’язані надавати державному регулятору інформацію про власність своїх медіа, а також публікувати ці відомості. Дані за 2015 рік мали з’явитися до 31 березня.

23 червня Національні рада з питань телебачення та радіомовлення провела засідання, під час якого ухвалила [накласти штрафи](https://www.nrada.gov.ua/ua/news/radanews/31261.html) на 158 українських видань. Серед них опинилась і Броварська редакція міськрайонного радіомовлення.

Слід зауважити, що броварське радіо вважають комунальним підприємством. У січні цього року Броварська міська рада [передбачила](https://docs.brovary.org/p34665/28.01.2016/89-06-07) на діяльність редакції **200 тис. грн** з місцевого бюджету.

Згідно з рішенням, у штаті видання працюють 4 працівники. Саме ЗМІ є дротовим радіо, яке обслуговує 2600 радіоточок. За [даними](https://www.nrada.gov.ua/ua/derzhavniyreestr/BrovarsjkaRMRRM.html) державного реєстру, радіо мовить лише **по 1 год. 15 хв. три рази на тиждень**.

Опозиційні до виконавчої влади міста депутати виступали проти ухвалення рішення про фінансування радіостанції. Зокрема, **Аліна Дяченко** [вказувала](https://www.facebook.com/groups/brovary/permalink/1176311452398819/), що більшість людей не можуть слухати це медіа, оскільки радіоточки мають менше 2 % населення. Водночас, провладні сили аргументували необхідність існування радіо піклуванням про пенсіонерів.
