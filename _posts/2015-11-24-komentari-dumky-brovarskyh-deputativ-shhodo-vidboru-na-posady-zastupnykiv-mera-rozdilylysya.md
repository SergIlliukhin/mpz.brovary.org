---
title: "Коментарі: Думки броварських депутатів щодо відбору на посади заступників мера розділилися"
date: 2015-11-24
categories: 
  - "vlada"
  - "novyny"
tags: 
  - "andryeyev"
  - "brovary"
  - "vibir-redaktsiyi"
  - "vinogradova"
  - "golubovskyj"
  - "deputati"
  - "konkurs"
  - "novini"
---

**Учора, 23 листопада, на офіційному веб-сайті Броварської міської ради було [оприлюднене](https://mpz.brovary.org/ogolosheno-konkurs-na-zastupnykiv-miskogo-golovy-brovariv/) оголошення щодо відкритого прийому документів на посади заступників міського голови.**

Поділитися враженнями від умов та вимог неформального конкурсу ми попросили перших номерів списків партій, які увійшли до Броварської міської ради. Нашими співрозмовниками стали Андрій Василенко («Самопоміч»), Євген Гредунов (БПП «Солідарність»), Аліна Дяченко («Демократичний Альянс»), Володимир Оксютенко («Єдність»), Олександр Резнік («Батьківщина»), Олег Шевчук («Свобода»).

**Усім було задано три запитання:**

1. Що Ви думаєте стосовно відбору та умов його проведення?

2. Які кандидатури пропонуєте Ви і Ваша партійна ланка?

3. Чи повинні, на Ваш погляд, брати участь у цьому відборі діючі заступники — Василь Андрєєв, Григорій Голубовський та Лариса Виноградова?

**Андрій ВАСИЛЕНКО, перший номер у списку «Самопомочі»:**

1\. Відкритий прийом документів на посади — це та вимога, на якій наполягали окремі фракції новообраних депутатів. Радує те, що, як і домовлялися, про подію в обумовлені терміни оголошено, хоча неформально відбір розпочався раніше.

Ті умови, які запропонували — більш-менш логічні. Єдине: цікавить — як будуть трактуватися деякі вимоги. Наприклад, «управлінський досвід». У розмові з міським головою прозвучало, що не йдеться про роботу на державній службі. Це може бути досвід управління навіть тренером чи бізнесменом.

Головне, що є рух назустріч депутатам зі сторони самого міського голови. А далі буде велике запитання до партій та до громади — чи виявлять вони бажання запропонувати свої кандидатури на будь-яку з цих посад.

\[caption id="attachment\_48548" align="aligncenter" width="600"\][![1 сесія (10)](https://mpz.brovary.org/wp-content/uploads/2015/11/1-sesiya-10.jpg)](https://mpz.brovary.org/wp-content/uploads/2015/11/1-sesiya-10.jpg) Андрій Василенко — "Самопоміч"\[/caption\]

2\. Кандидатури ми ще не розглядали, і, думаю, нікого не будемо пропонувати. В моєму розумінні — це не повинні бути якісь партійні лідери чи люди, які пов’язані з партією. В першу чергу, це повинні бути фахівці, які готові працювати. Але, якщо будуть призначені нові люди, то завдання нас усіх — їх підтримувати і в усьому допомагати. А з іншого боку — контролювати, щоб нове не виявилося старим.

Я чув імена **Олександра Короленка** та **Людмили Кулініч** в контексті можливих кандидатів, однак, зауважу, що інформація йшла не від «Самопомочі». Питання, швидше, до них — наскільки вони розглядають чи не розглядають себе на ці посади. Це особистий вибір людини: чи хоче вона і чи може пропонувати себе і брати участь у конкурсі.

3\. Якщо у діючих заступників є бажання, то вони мають право, так само як і інші, брати участь у відкритому відборі. З точки зору компетентності, вони багато чого знають. Я не бачу проблем у тому, щоб вони теж брали участь у цьому процесі.

**Євген ГРЕДУНОВ, перший номер у списку БПП «Солідарність»:**

1\. Проведення такого відбору — це крок вперед. Ми показуємо багатьом іншим містам України про те, як можна діяти. Головне, щоб це не перетворилося на фарс і не стало ширмою для протягування якихось рішень — кулуарних та непрозорих. Щоб це не стало відволікаючим маневром, причому не важливо, з якої сторони це буде.

\[caption id="attachment\_48593" align="aligncenter" width="600"\][![гредунов](https://mpz.brovary.org/wp-content/uploads/2015/11/gredunov.jpg)](https://mpz.brovary.org/wp-content/uploads/2015/11/gredunov.jpg) Євген Гредунов — БПП "Солідарність"\[/caption\]

Сам відбір — це дуже добре, але я не прихильник прискорювати цей процес. Звучали ідеї, щоб провести за тиждень, за два. Будь-яка людина, яка працювала з персоналом, розуміє, що це таке — набирати кадри. Якщо ми хочемо мати якісних управлінців, якісних менеджерів, то маємо розуміти — вони не ростуть за кутком. Їх потрібно знайти, мотивувати. Умови такі, що людина повинна сама надати інформацію про себе, сама повинна захотіти це зробити. Тому такий відбір не можна зробити за тиждень-два, як звучали і пропозиції. Процес може тривати місяць-два, нічого у цьому страшного немає. Важливим є якість тих керівників, які є заступниками.

Чому дали мало днів на збір резюме та документів? Тому що деякі сили, так звані демократичні, дуже швидко хочуть це зробити. Але 9 жінок за один місяць дитину не виносять. Потрібно 9 місяців, щоб дитина народилася. Та є деякі люди, які хочуть наскоком ці питання вирішити. Є чудові люди, які прагнуть, не сумніваюся, хороших змін, але вони поспішають там, де не можна поспішати. Саме за їхньої ініціативи були дані такі стислі терміни. Фактично це було зроблено за пропозиціями «з зали».

2\. Я особисто не пропоную жодних кандидатур, але я знаю декількох людей, яких би я міг пропонувати. Але я буду говорити про них уголос лише тоді, коли вони будуть готові самі висуватися. До того часу не озвучуватиму свої припущення.

3\. Сказати можу однозначно за **Григорія Павловича Голубовського**. Моя думка, що він — фахівець своєї справи. Комунальне господарство — дуже тонка справа, де треба діяти медичним способом по принципу — «не нашкодь». Якраз у цій сфері революції ні до чого доброго не призведуть. З точки зору комунального забезпечення, Бровари — одне з найкращих міст в Україні.

По інших заступниках — питання. Наприклад, **Андрєєв** — справжній чоловік, з таким я би пішов у розвідку. Але, на жаль, багато питань були політизовані, непрозорі, пов’язані з економікою, обігом земель. Тому або потрібно знайти цю прозорість, або змінювати людину. Щодо гуманітарного напряму, то **Ларису Виноградову** потрібно однозначно змінювати. Тут якраз у мене вагань жодних немає.

**Аліна ДЯЧЕНКО, перший номер у списку «Демократичного Альянсу»:**

1\. Наша команда разом з іншими партіями виступала за проведення відкритого підбору нових заступників мера, тому ми дуже позитивно ставимося до того, що нарешті проходить прийом документів на ці посади.

Ми наполягали, щоб цей процес не затягувався на місяці і відбувався максимально оперативно — бо маємо вже у грудні затвердити новий склад виконкому, куди за посадою входять і заступники.

\[caption id="attachment\_48554" align="aligncenter" width="600"\][![1 сесія (21)](https://mpz.brovary.org/wp-content/uploads/2015/11/1-sesiya-21.jpg)](https://mpz.brovary.org/wp-content/uploads/2015/11/1-sesiya-21.jpg) Аліна Дяченко — "Демократичний Альянс"\[/caption\]

Щоб добитись відкритого пошуку нових заступників, демократичним депутатам довелось кілька тижнів аргументувати свою позицію на «консультаціях» з мером, який дуже опирався. Сапожко хоче зберегти на посадах чинних заступників, натомість депутатський корпус зайняв рішучу позицію — оновити усіх трьох заступників.

2\. Ми не маємо кандидатур на ці три посади. За відкриту процедуру підбору заступників ми боролись з єдиною метою — створити можливість і знайти у 100-тисячному місті чесних та фахових людей, які зможуть взятися за важливі напрямки розвитку міста. Сподіваємось, що 4 грудня будуть гідні кандидатури, які ми зможемо підтримати на посади заступників мера.

3\. На думку нашої команди, жоден з попередніх заступників не повинен брати участь у цьому неформальному конкурсі. Ми вже добре бачили їх роботу: нинішній стан ЖКГ, освіти, медицини, земельні питання та архітектура — це їх відповідальність, і ми оцінюємо їх вкрай негативно.

**Володимир ОКСЮТЕНКО, перший номер у списку «Єдність»:**

1\. Кожен керівник, для того, щоб його підприємство працювало продуктивно, повинен собі у будь-якому випадку сформувати команду. А відкритий прийом документів на посади — це хороша ідея, оскільки у будь-якому випадку, потрібно ростити нові кадри.

Для того, щоб люди були кваліфіковані, вони повинні працювати, вчитися і потім йти на посади, які будуть звільнюватися з часом.

\[caption id="attachment\_12962" align="aligncenter" width="600"\][![Оксютенко_04](https://mpz.brovary.org/wp-content/uploads/2013/01/Oksyutenko_04.jpg)](https://mpz.brovary.org/wp-content/uploads/2013/01/Oksyutenko_04.jpg) Володимир Оксютенко — "Єдність"\[/caption\]

Я за конкурсну основу, оскільки це справді єдиний варіант добору кадрів, але на посади, які вже звільняться. Якщо на Вашу посаду, поки ще Ви працюєте, уже назначити нову людину, то продуктивність Вашої роботи впаде зразу. Тож чи правильний такий підхід? Я, наприклад, стою на позиції, що тому, хто займається на посаді своєю роботою, дати працювати. Підтримувати чи не підтримувати людину в подальшому — буде видно по тому, як вона буде працювати.

**Олександр РЕЗНІК, перший номер у списку «Батьківщина»:**

1\. Сам факт проведення такого конкурсу — це, безумовно, позитивний момент. Я, як депутат, і наша партія виступаємо за прозорість роботи міської влади, зокрема, щодо кадрових призначень. Ми зацікавлені в тому, аби у керівництво міста прийшли нові фахові люди, і пошук їх шляхом відкритого конкурсу — один з найкращих способів оновлення влади.

Головне, щоб цей конкурс відбувся справді чесно і прозоро, аби про нього дізналося якомога більше людей і всі бажаючі змогли долучитися. Тоді ми матимемо шанс обрати на ці посади справді якісних фахівців.

\[caption id="attachment\_48549" align="aligncenter" width="600"\][![1 сесія (13)](https://mpz.brovary.org/wp-content/uploads/2015/11/1-sesiya-13.jpg)](https://mpz.brovary.org/wp-content/uploads/2015/11/1-sesiya-13.jpg) Олександр Резнік — "Батьківщина"\[/caption\]

2\. Як ми вже зазначали раніше, наша партія не підтримує квотний принцип формування влади. Це пережитки попереднього режиму, коли влада формувалася за принципом «свій»-«чужий». Такий підхід — це вже закладання підвалин корупції. Тому ми проти того, щоб саме партії виставляли свої кандидатури. Якщо це відкритий конкурс, то він має таким бути не на словах, а насправді. Щоб кожен мав змогу взяти в ньому участь на рівних умовах. Тому ми не будемо лобіювати якісь конкретні кандидатури, нехай переможе той, хто справді є найбільш фаховим кандидатом.

3\. Ще раз повторюю — конкурс має бути відкритим, без виключень. Якщо нинішні заступники міського голови вважають, що вони якісно справляються зі своїми обов'язками, — нехай спробують свої сили в змаганні з іншими претендентами на загальних засадах.

Якщо в місті не знайдеться фахівців кращих, ніж вони — все залишиться по-старому. Однак мені здається, що серед броварчан достатньо професіоналів, які могли би допомогти місту.

Головне, щоб сам конкурс відбувся чесно і справедливо. Якщо ніхто не намагатиметься вплинути на процес відбору і спотворити його результати — місто однозначно від цього виграє.

**Олег Шевчук, перший номер у списку «Свобода»:**

1\. Вважаю, що умови заходу нормальні. Скажімо так, демократичні. Для нас головне, щоб люди, які прийдуть на посади заступників міського голови, відповідали принципам «трьох П» — **п**орядність, **п**атріотизм, **п**рофесіоналізм.

\[caption id="attachment\_48544" align="aligncenter" width="600"\][![1 сесія (11)](https://mpz.brovary.org/wp-content/uploads/2015/11/1-sesiya-11.jpg)](https://mpz.brovary.org/wp-content/uploads/2015/11/1-sesiya-11.jpg) Олег Шевчук — "Свобода"\[/caption\]

2\. Ми розглядали одну кандидатуру — **Дмитро Паробок**. Рекомендуємо, але не по партійному напрямку — він позапартійна людина. Знаємо його як порядну людину, професіонала і патріота.

3\. Нинішніх заступників потрібно змінювати, але якщо вже йти по демократичній процедурі, то вони теж мають брати участь у цьому неформальному конкурсі. Але якщо їх буде висувати поза конкурсом міський голова Ігор Сапожко, то ми їх не підтримуватимемо.

Та навіть попри цей відкритий відбір, усі заступники міського голови обов’язково повинні відзвітувати про свою роботу перед депутатами та громадою.

**Фото – Микола Кожемяко та з інтернету**
