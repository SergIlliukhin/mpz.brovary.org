---
title: "Мешканці Пекарні та Геологорозвідки хочуть нову каналізацію, асфальт на дорогах та маршрутку на Київ"
date: 2013-01-22
author: 
  username: "Aleechka"
  display_name: "Аліна Дяченко"
tags: 
  - "brovary"
  - "vibir-redaktsiyi"
  - "geologorozvidka"
  - "zvituvannya"
  - "novini"
  - "oksyutenko"
  - "pekarnya"
---

[![Оксютенко_07](https://mpz.brovary.org/wp-content/uploads/2013/01/Oksyutenko_07.jpg)](https://mpz.brovary.org/wp-content/uploads/2013/01/Oksyutenko_07.jpg)**Минулої п’ятниці, 18 січня, в актовій залі ЗОШ № 3 відбулось [звітування](https://mpz.brovary.org/sogodni-deputat-oksyutenko-zvituvatime-pered-vibortsyami-svogo-okrugu/) депутата Броварської міської ради Володимира Оксютенка. Поспілкуватись з депутатом свого округу прийшло кілька десятків місцевих мешканців.**

На початку зустрічі депутат зазначив, що прийшов не розповісти про свою депутатську роботу, як насамперед почути людей. І мешканці, схоже, тільки цього й чекали, адже одразу почали активно ставити запитання та вказувати на найбільш болючі проблеми свого округу, а дехто взагалі прийшов на зустріч з цілим переліком зауважень та пропозицій до свого обранця.

![Оксютенко_09](https://mpz.brovary.org/wp-content/uploads/2013/01/Oksyutenko_09.jpg)

![Оксютенко_04](https://mpz.brovary.org/wp-content/uploads/2013/01/Oksyutenko_04.jpg)

![Оксютенко_14](https://mpz.brovary.org/wp-content/uploads/2013/01/Oksyutenko_14.jpg)

Головними темами, про які найбільше говорилось під час зустрічі, стали проведення каналізації, асфальтування доріг, транспортне сполучення та парк «Приозерний».

Як розповів депутат, проблема водовідведення у районі Пекарні та Геолорозвідки стоїть гостро вже дуже давно, а в окремих будинках вона стала просто критичною, тому нині він разом з мешканцями шукає способи її вирішення.

Стосовно твердого покриття окремих вулиць та ремонту вже заасфальтованих доріг, Володимир Оксютенко заявив, що цього року обов’язково буде проведений ямковий ремонт основних вулиць, зокрема вул. Чапаєва. При цьому мешканці зауважили, що їм не вистачає не лише асфальтного покриття на дорогах, а й тротуарів для пішоходів, через що їм доводиться ходити по дорогах та наражатись на небезпеку.

![Оксютенко_05](https://mpz.brovary.org/wp-content/uploads/2013/01/Oksyutenko_05.jpg)

![Оксютенко_19](https://mpz.brovary.org/wp-content/uploads/2013/01/Oksyutenko_19.jpg)

![Оксютенко_10](https://mpz.brovary.org/wp-content/uploads/2013/01/Oksyutenko_10.jpg)

Один з мешканців поскаржився, що жителі Пекарні не мають змоги без пересадок дістатись ані до Києва, ані до інших мікрорайонів м. Бровари через вкрай погане транспортне сполучення. «Чому нам не зроблять окрему маршрутку на Київ або хоча б знизять вартість проїзду?», – запропонував він. На що депутат розповів, що вже звертався до автоперевізників з подібною пропозицією, однак ті кажуть, що такий маршрут є економічно невигідним.

Молоді мами, присутні на звітуванні, висловили стурбованість поганим освітленням вулиць, зокрема тої, яка веде до дитячого садочка. Також їм бракує патрулювання вулиць правоохоронцями, оскільки біля дитячих майданчиків частенько збирається не дуже твереза публіка, яка п’є алкогольні напої прямо на очах у дітей. А ще мами нарікали на те, що у їхньому мікрорайоні не вистачає дитячих та спортивних майданчиків.

![Оксютенко_17](https://mpz.brovary.org/wp-content/uploads/2013/01/Oksyutenko_17.jpg)

![Оксютенко_16](https://mpz.brovary.org/wp-content/uploads/2013/01/Oksyutenko_16.jpg)

![Оксютенко_18](https://mpz.brovary.org/wp-content/uploads/2013/01/Oksyutenko_18.jpg)

Також були окремі запитання та зауваження у присутніх до роботи місцевого бювету, туалету у парку «Приозерний», пейнтбольних споруджень у парку, стихійних сміттєзвалищ на болотах та непрацюючого підземного переходу на Розвилці.

![Оксютенко_15](https://mpz.brovary.org/wp-content/uploads/2013/01/Oksyutenko_15.jpg)

Почули мешканці й приємну звістку від депутата, який сказав, що веде нині перемовини про можливе виділення 5 млн. грн. на облаштування парку «Приозерний». «Вже за два тижні я буду точно знати, чи дадуть нам ці кошти, чи ні», – заявив він. Наприкінці зустрічі депутат ще раз продиктував свій номер мобільного телефону: (050) 331-71-91 та закликав мешканців частіше звертатись до нього.

 [![Оксютенко_02](https://mpz.brovary.org/wp-content/uploads/2013/01/Oksyutenko_02.jpg)](https://mpz.brovary.org/wp-content/uploads/2013/01/Oksyutenko_02.jpg)

> Слід сказати, що даний захід більше нагадував зустріч депутата з виборцями, ніж звітування, адже відповідно до закону звіт депутата місцевої ради повинен містити «відомості  про його  діяльність  у раді та в її органах,  до яких його обрано,  а також про його роботу у виборчому окрузі, про прийняті радою та її органами  рішення,  про  хід  їх виконання,  про особисту участь в обговоренні,  прийнятті та в організації виконання рішень ради, її органів, а також доручень виборців свого виборчого округу». Однак, зважаючи на те, що більшість депутатів Броварської міської ради [взагалі не повідомили ні час, ні місце свого звітування](https://mpz.brovary.org/zvituvati-pered-vibortsyami-za-drugiy-rik-roboti-planuye-lishe-3-deputati-miskradi/) і невідомо, чи вони взагалі звітуватимуть перед своїми виборцями, такий формат «запитань-відповідей» все ж краще, ніж нічого чи сухий звіт у газеті.
