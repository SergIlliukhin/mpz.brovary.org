---
title: "Про політичний цинізм, Прозорро та корупцію, як вона є"
date: 2017-04-09
categories: 
  - "kolonka-avtora"
---

Під час проведення депутатського прийому довелось познайомитись з великою кількістю цікавих людей і ситуацій. Але одна історія запам’яталась особливо, і ви зрозумієте чому. Банальна життєва історія, яка яскраво нагадує про наше зовсім нещодавнє минуле та його зв'язок з сьогоденням. Але я би не виносив на загал цю історію, якби не отримав на неї «геніальну» відповідь від чиновників БМР.

Хочу окремо зауважити усім доброзичливцям: виношу цю історію не для того, щоб «облити брудом» цих «святих» чиновників, а з конкретною, надважливою метою, а саме.

Шановні батьки малечі та школярів! Якщо в навчальному закладі, який відвідує ваша дитина, нещодавно проводився ремонт і вам вдалося виявити щось підозріле в якості цього ремонту (неякісні матеріали, невідповідність ДБН, погане виконання), не чекайте, поки пройде тривалий час, тому що відповідно до інструкції, документи по ремонту зберігаються лише 3 роки! А далі вам не нададуть жодної інформації. По «документам» в вашому закладі ремонт проведений, а як там насправді – неважливо. Тому, у ваших інтересах уважно придивитися до результатів будь-яких ремонтів в навчальних закладах міста. А зараз – історія про те, які бувають випадки з ремонтами в дитячих садках, занотована мною під час особистого прийому. Навожу пряму промову батьків:

«У вересні 2012 року в період виборчої кампанії було відкрито реконструйований дошкільний навчальний заклад (дитсадок) «Лісова казка», що в мікрорайоні Торгмаш м. Бровари. На відкриття з’їхалося керівництво міста та області (І.В.Сапожко та А.Й. Присяжнюк), а також провладний на той час кандидат в народні депутати С.М. Федоренко. Звичайно для Броварів, все відкриття було просякнуто передвиборчою агітацією, аби усі батьки втямили, як ВФЯ, ПР, Сапожко та Федоренко дбають про їхніх дітей. Щоб оцінити рівень цинізму, наводимо цитату:

«Сьогодні ми відкриваємо дитячий садочок, на який люди чекали вже понад 20 років, - зазначив Анатолій Присяжнюк. - Ця радісна подія - це ще одна цеглинка у великій будівлі нашої турботи про маленьких мешканців Київщини. Бо діти - наше майбутнє. Які умови ми для них створимо сьогодні, у такій країні житимемо завтра….»

Коротка довідка. З 90-х років і до вказаного часу в зазначеній споруді був дитячий будинок «Любисток», в якому перебували кільканадцять дітей-сиріт. Із відкриттям дитячого містечка СОС-Кіндердорф з’явилася можливість перемістити цих дітей туди. Тому природно, що на базі «Любистку» було вирішено знову відкрити традиційний дитячий садок, який дуже потрібний для району Торгмаш та Броварів в цілому. На реконструкцію з місцевого бюджету в 2012 році [було виділено](http://brovary-rada.gov.ua/documents/3338.html) понад 1,4 млн. грн., а загальний кошторис робіт склав понад 1,8 млн. грн. Згідно плану реконструкції, у дитячому закладі було проведено капітальний ремонт будівлі із переплануванням відповідно до проекту садочка на 180 місць. За проектом мали бути повністю замінені системи каналізації та водопостачання, відремонтовано міні-котельню, придбано нове технічне обладнання на харчоблок, нові меблі в групах, відремонтовано санвузли і встановлено металопластикові вікна.

Відкриттю довгоочікуваного садочка щиро раділи і батьки, і діти. І особливо не нарікали на брак обладнання, іграшок, постільної білизни, рушників, спортивного інвентарю, дрібні поломки сантехніки та інші недоліки, які відразу виплили на поверхню і оперативно усувалися **за кошти батьків**. Всі розуміли – бюджетних грошей на все не вистачало і добре, що хоч зроблено капітальний ремонт будівлі.

На жаль, практика виявила, що батьки раділи дещо передчасно. Цинізм броварських чиновників проявилася вже з початком першого опалювального сезону – як виявилось, їхнє сумління дозволяє наживатися на малих дітях і їх здоров’ї.

Зима показала, що **міні-котельня садочку була реконструйована лише на папері**. Нібито новий насос і супутнє обладнання відразу вийшли з ладу. Для того, щоб наші діти не замерзли, кожен із 180 батьків терміново додатково здав по **500 грн.** на ремонт «нової» котельні. Критичності ситуації додає ще той факт, що всі великі панорамні вікна, які займають більшу частину стін у ігрових кімнатах та спальнях, були однокамерними! Слід зазначити, що перед відкриттям садочку у серпні 2012 року деякі батьки займалися прибиранням приміщень (добровільно і з натхненням), в тому числі і відмиванням вікон та здиранням з них захисної плівки. Таким чином, одразу виникла підозра, що великі **ОДНОКАМЕРНІ** вікна (які, до речі не можна встановлювати згідно ДБН не лише у садочках, а навіть забудовникам в звичайних квартирах) ставились якраз в процесі реконструкції ДНЗ у 2012 році, а не залишилися ще з часів дитбудинку «Любисток». Тобто, **нинішньою новою-старою місцевою владою.**

Внаслідок такої реконструкції, узимку, навіть після справжнього (а не паперового) ремонту котельні, діти в садочку знаходяться в светрах, а спальні догріваються електрообігрівачами. Тобто разова **крадіжка або халатність** броварських чиновників при прийманні робіт призвела як до перманентного підвищеного ризику **захворювання** маленьких діток, так і до постійних **збитків** для місцевого бюджету. Від вікон віє холодом, а обігрів приміщення з такою високою теплопровідністю є дороговартісним і малоефективним.

Схема із виконавцями робіт і послуг на той час працювала традиційна і наступним чином: виділяються кошти депутатами БМР --> І.В. Сапожком до керівника відповідного управління доводиться свій виконавець робіт --> після освоєння коштів і «виконання робіт» керівник управління підписував відповідний акт. У начальника управління не могло бути власної думки, і акт підписувався в обов’язковому порядку незалежно від якості робіт, оскільки виконавець «спущений зверху». Крайнім у цій схемі завжди був керівник управління.

Це пояснює, чому І.В. Сапожко щосили намагався уникнути запровадження системи електронних торгів «Прозорро» для допорогових закупівель робіт і послуг. Закупівля товарів його цікавить менше, оскільки і "освоїти" бюджетні кошти важче і ефективність (корупційна маржа) цього процесу нижча.

Також, на нашу думку, колишній керівник Управління освіти В.І. Онищенко в даній схемі – лише цап-відбувайло. Завідувач «Лісової казки» Л.А. Савченко - гарний керівник, що вболіває за свій дитсадок, до махінацій з вікнами і котельнею вона не причетна. Але вона залежна від керівництва Управління (як, власне, всі директори шкіл і завідувачі ДНЗ) як формально (субординаційно + річні контракти, які можна і не продовжити у разі «надлишкової самодіяльності»), так і матеріально (через систему преміювання при низьких базових окладах). Через це ні про що негативне в бік свого керівництва вона свідчити не буде….

У підсумку прохання: перегляньте кошторис виконаних робіт по садочку «Лісова казка» під час реконструкції в 2012 році, тому що хтось має понести відповідальність за розбазарювання суспільних грошей, і – головне – замініть вікна!»

За підсумками цього звернення я подав запит в БМР, на що отримав вже звичну відповідь. Тобто, документів немає, вони не збереглися, які там були вікна – однокамерні чи інші, ніхто не пам’ятає, хто підрядник – також, хоча працюють ті ж самі особи на тих самих посадах. А на ремонт знову виділимо ще 400 тис.грн, нам не шкода."

Тому, шановні батьки, якість ремонту в навчальних закладах Броварів, також як і комфорт перебування в них ваших дітей, - у ваших руках. Не залишайтесь байдужими!
