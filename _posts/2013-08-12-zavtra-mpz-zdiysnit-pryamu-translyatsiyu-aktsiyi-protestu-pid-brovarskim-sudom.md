---
title: "Завтра «МПЗ» здійснить пряму відеотрансляцію акції протесту під броварським судом"
date: 2013-08-12
author: 
  username: "pravoznaty"
  display_name: "Маєш право знати"
tags: 
  - "mayesh-pravo-znati"
  - "novini"
  - "onlayn-translyatsiya"
  - "park-peremoga"
  - "sud"
  - "tviter-translyatsiya"
coverImage: "wp-content/uploads/2013/08/pryama-translyatsiya.jpg"
---

[![Youtube_afp](https://mpz.brovary.org/wp-content/uploads/2013/08/Youtube_afp.jpg)](https://mpz.brovary.org/wp-content/uploads/2013/08/Youtube_afp.jpg)**13 серпня, під час пікетування броварського суду, де [розглядатимуть справу](https://mpz.brovary.org/13-serpnya-vidbudetsya-sudilishhe-nad-rayonnimi-brovarskimi-svobodivtsyami/) проти захисників парку «Перемога», «МПЗ» здійснюватиме онлайн-відеотрансляцію. Всі події, що відбуватимуться під час процесу над активістами «Свободи», яких хочуть засудити до кількох років  ув’язнення за демонтаж незаконно встановленого паркану в парку «Перемога», транслюватимуться наживо [на каналі «Маєш право знати».](http://www.ustream.tv/channel/pravoznaty)**

У такий спосіб ми хочемо запровадити регулярні «живі» відеотрансляції суспільно-важливих подій нашого міста, щоб показувати те, що відбувається, у режимі «прямого ефіру». Ми сподіваємось, що така практика додасть нашим репортажам максимальної об’єктивності, адже прямий ефір виключає будь-які можливості для перекручування фактів як з боку журналістів, так і з боку недоброзичливців.

Крім того, наше видання переконане, що запровадження «живих» відеотрансляцій (особливо з акцій протесту) стане стримуючим фактором для представників влади та правоохороців, а також можливих провокаторів, і додатково «закликатиме» їх не вдаватись до насилля чи  порушувати закон в інший спосіб. Це, в свою чергу, убезпечить як громадських активістів, так і журналістів від застосування проти них насилля з боку міліції та агресивно налаштованих громадян. Проте головною метою в цьому випадку є досягнення найбільшого рівня журналістської неупередженості та якості наших інформаційних матеріалів.

Також, звісно, ми хочемо, щоб наші читачі найпершими та максимально оперативно дізнавались новини і могли стежити за суспільно важливими подіями у "реальному часі".

> **Підписуйтесь на наш [Ustream-канал](http://www.ustream.tv/channel/pravoznaty) та вмикайте його завтра о 10:00.**
