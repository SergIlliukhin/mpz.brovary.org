---
title: "Броварчани підтримали попереджувальний страйк"
date: 2014-01-23
author: 
  username: "kachor"
  display_name: "Андрій Качор"
categories: 
  - "aktsiyi-zahodi"
tags: 
  - "yevromaydan"
  - "brovary"
  - "brovari-vstavay"
  - "vibir-redaktsiyi"
  - "novini"
  - "strayk"
---

**[![image (1)](https://mpz.brovary.org/wp-content/uploads/2014/01/image-1.jpeg)](https://mpz.brovary.org/wp-content/uploads/2014/01/image-1.jpeg)Сьогодні о 12:00 близько сотні броварчан під стінами міської ради взяли участь в попереджувальному страйку, який оголосила опозиція на 23 січня. Люди вийшли з транспарантами та вимогами до влади припинити вбивства власних громадян.**   

Броварчани зібралися спочатку на Майдані Свободи, де розгорнули кілька плакатів та заявили, що нинішня акція є попереджувальним страйком у відповідь на насильницькі дії влади по відношенню до власного народу. Як пояснили мітингувальники, централізовано на акцію їх ніхто не скликав – люди вийшли на площу за власною ініціативою, почувши за день до цього зі сцени Майдану заклик виходити на попереджувальний страйк 23 січня.

[![image (4)](https://mpz.brovary.org/wp-content/uploads/2014/01/image-4.jpeg)](https://mpz.brovary.org/wp-content/uploads/2014/01/image-4.jpeg)

Через деякий час в центрі площі люди почали ставити свічки в пам'ять про вбитих «беркутівцями» протестувальників на вул. Грушевського в Києві. Спроб розігнати акції з боку броварської міліції не було – за деякою інформацією, більшість броварських правоохоронців відправили на Київ брати участь в сутичках з майданівцями.

[![IMG_2760[1]](https://mpz.brovary.org/wp-content/uploads/2014/01/IMG_27601.jpg)](https://mpz.brovary.org/wp-content/uploads/2014/01/IMG_27601.jpg)

[![image (5)](https://mpz.brovary.org/wp-content/uploads/2014/01/image-5.jpeg)](https://mpz.brovary.org/wp-content/uploads/2014/01/image-5.jpeg)

По тому троє жінок-мітингувальниць вирішили зайти до міської ради, аби поспілкуватись безпосередньо з міським головою Ігорем Сапожком. В приймальні мера броварчанам повідомили, що сьогодні у Сапожка – не прийомний день, а тому побачити міського голову їм не вдасться. Мітингувальників така відповідь працівниці приймальні не влаштувала: вони звернули увагу чиновниці на те, що наразі ситуація в країні занадто загострилась, на Майдані під вікнами міського голови стоїть сотня людей, яка вимагає від нього реакції на вчорашні події. Приблизно за 15 хвилин Сапожко вийшов зі свого кабінету, де його і «зловили» мітингувальниці.

Як повідомила одна з активісток **Ірина Бардакова**, на вимогу людей висловити свою позицію щодо ситуації в країні та дій силовиків по відношенню до мітингувальників на вул. Грушевського, міський голова Сапожко також послався на неприйомний день: «Приходьте завтра, запишіться до мене на прийом, тоді поговоримо» - сказав мер. Утім броварські активісти продовжували вимагати від міського голови висловлення його позиції щодо революційних подій в Києві. Зрештою, Ігор Сапожко заявив, що він перебуває поза політикою і єдине, що його хвилює – забезпечення життєдіяльності міста.

Прикметно, що під час позачергової сесії, котра відбулась за день до акції, 22 січня, міський голова Сапожко назвав мітингувальників на Грушевського екстремістами, звинуватив їх у пошкодженні пам’ятнику Лобановському та спаленні міліцейських автобусів, не звернувши увагу на зауваження депутата Сімутіна про кількох вбитих мітингувальників спецпідрозділом «Беркут».

<iframe src="//www.youtube.com/embed/kY_6rFftoQU" height="480" width="640" allowfullscreen frameborder="0"></iframe>

Як повідомляють в міському осередку партії УДАР, завтра, 24 січня, під стінами міської ради продовжиться попереджувальний страйк громадян проти насильницьких дій влади. Цього разу перед мітингувальниками мають виступити міські та районні депутати. Початок о 12:00

**_Фото Романа Сімутіна та Ірини Бардакової_**
