---
title: "При виникненні аварійних ситуацій у нічний час звертатись потрібно... у довідку виконкому?"
date: 2013-04-30
author: 
  username: "sergilliukhin"
  display_name: "Сергій Іллюхін"
tags: 
  - "vibir-redaktsiyi"
  - "zheki"
  - "logovchenko"
  - "novini"
  - "reforma-zhkg"
  - "sapozhko"
coverImage: "wp-content/uploads/2013/04/lampa-bez-svitla.jpg"
---

**[![лампа без світла](https://mpz.brovary.org/wp-content/uploads/2013/04/lampa-bez-svitla.jpg)](https://mpz.brovary.org/wp-content/uploads/2013/04/lampa-bez-svitla.jpg)Нещодавно до нас звернулися мешканці будинку по вул.Черняховського, 23-А, у яких 25 квітня о 20 годині вечора частково зникла електроенергія у будинку, більшість квартир залишились без світла. Люди були розгублені: куди телефонувати і що робити у такому випадку?**

Спробуємо розібратися - хто ж тепер, після реалізації житлово-комунальної реформи у Броварах, повинен забезпечувати послуги електриків для ліквідації аварійних ситуацій у нічний час?

**Залишені напризволяще**

Перш за все мешканці звернулися за телефоном аварійної служби **Київобленерго**: 5-44-41. Електриків у них вистачає, але виїжджати відмовились. Мовляв, відповідальність Київобленерго - забезпечети надходження електроенергії до будинку, а розподіл її всередині будинку - це відповідальність електриків ЖЕКу, куди і порадили звернутися.

Телефони ЖЕКів та їх керівників було опубліковано у [спецвипуску](https://docs.brovary.org/p7101/28.03.2013) "Броварської панорами", тому щасливі власники цієї газети спробували зв'язатися зі своїми рятівниками. Однак очікуваної допомоги так і не отримали: графік роботи - з 8:00 до 17:00, а о 20 годині вечора слухавку вже ніхто не бере. Спеціально для таких випадків завбачливі броварські реформатори розмістили мобільний телефон директора ЖЕКу, але знову на мешканців чекало глибоке розчарування: при спробі зателефонувати на мобільний телефон керівника ЖЕКу №3 Дяченко Івана Васильовича жіночий голос повідомляв: "_Цей номер не є дійсним!_"

[![jek](https://mpz.brovary.org/wp-content/uploads/2013/04/jek.png)](https://mpz.brovary.org/wp-content/uploads/2013/04/jek.png)

Але броварчани так просто не здаються: на сайті Броварської міської ради є сторінка "[Аварійні служби](https://www.brovary-rada.gov.ua/avariyni_slujby)", знаходимо "**Управління експлуатації та ремонту житлового фонду**", телефон 5-20-89. Однак на іншому кінці слухавки повідомляють, що дійсно, раніше (до реформи) у них були електрики, але зараз електриків більше немає, вони займаються виключно аваріями об'єктів Броваритепловодоенергії.

Останній шанс на порятунок - пряма телефонна лінія міського голови з питань проведення реформи ЖКГ у місті Бровари (067-744-54-83). Та й тут розчарування: у вечірній час слухавку ніхто не бере.

**Виконком Всемогутній**

Наступного ранку журналісти "Маєш право знати" зателефонували на пряму телефонну лінію міського голови, щоб розпитати, що ж робити броварчанам у разі виникнення нічних аварійний ситуацій. Слухавку взяла Юлія Логовченко, [скандально відома](https://mpz.brovary.org/hto-i-navishho-sabotuvav-robotu-okruzhnoyi-viborchoyi-komisiyi-u-brovarah/) своєю діяльністю на виборах 2012 року.

Юля пояснила, що у таких випадках необхідно телефонувати до ЖЕКу, а якщо не беруть слухавку - то до керівника ЖЕКу, телефон якого [було розміщено](https://docs.brovary.org/p7101/28.03.2013) у "Броварській панорамі". Зауваження про те, що цей номер не є дійсним, дуже її здивувало. Тому Юля порадила звертатися до цілодобової лінії виконавчого комітету: **5-55-50**.

Аби підтвердити або спростувати цю інформацію, ми зателефонували за вказаним номером і розповіли про проблеми мешканців. Диспетчер підтвердила, що дійсно, електрики в ЖЕКах працюють лише у робочій час, що дійсно, у аварійній службі немає електриків. На запитання, що ж робити вночі, вона запропонувала: телефонуйте до нас, а ми вже будемо оперативно шукати керівників ЖЕКів, які викликатимуть електриків. "**Цілодобової аварійної служби в ЖЕКах, на жаль, немає**" - визнала диспетчер.

> На щастя, світло у оселях мешканців будинку по вул.Черняховського, 23-А з'явилося вже за кілька годин того ж вечора. Ми сподіваємось, що аварійні ситуації у будинках броварчан траплятимуться рідко, але радимо запам'ятати телефони ЖЕКу, директора ЖЕКу та телефон виконкому: **5-55-50**, диспетчери якого будуть "віддуватися" за наслідки житлово-комунальної реформи броварської влади.
