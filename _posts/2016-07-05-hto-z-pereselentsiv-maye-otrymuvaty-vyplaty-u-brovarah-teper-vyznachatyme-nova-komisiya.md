---
title: "Хто з переселенців має отримувати виплати, у Броварах тепер визначатиме нова комісія"
date: 2016-07-05
author: 
  username: "pravoznaty"
  display_name: "Маєш право знати"
categories: 
  - "vlada"
  - "novyny"
tags: 
  - "ato"
  - "brovary"
  - "vyplaty"
  - "komisiya"
  - "krim"
  - "novini"
  - "pensiya"
  - "pereselentsi"
  - "robocha-grupa"
  - "shid"
coverImage: "wp-content/uploads/2014/07/bizhentsi0103.jpg"
---

**Днями виконавчий комітет Броварської міської ради створив комісію з питань призначення (відновлення) соціальних виплат** **внутрішньо переміщеним особам. При дорадчому органі також діятиме робоча група. В обидва формування увійшли переважно броварські чиновники та представники місцевих відділень соціальних, пенсійних та інших установ. Про це йдеться в оприлюдненому [рішенні](http://docs.brovary.org/p38337/01.07.2016/159) виконкому Броварської міської ради.**

Як зазначено  в документі, основним завданням комісії є визначення права на призначення чи відновлення соціальних виплат вимушеним переселенцям відповідно до законодавства. У документі також акцентують: якщо особа не мешкає за місцем проживання або перебування, дорадчий орган може надавати відмову отриманні пенсії.

До складу комісії та робочої групи увійшли, зокрема, заступниця міського голови **Лариса Виноградова**, начальник управління соцзахисту населення **Алла Петренко**, начальниця броварського об’єднаного управління Пенсійного фонду України **Лідія Сенько** та інші броварські чиновники.

Раніше, як повідомляли ЗМІ, 450 тис. переселенців в Україні були позбавлені виплат. Однак, на початку червня віце-прем’єр-міністр **Павло Розенко** повідомив про повернення пенсій для 90 тис. осіб. 8 червня, задля врегулювання питання виплат, Кабінет Міністрів України ухвалив відповідну [постанову](http://www.kmu.gov.ua/control/uk/cardnpd?docid=249110200). Документ, зокрема, визначив створення подібних комісій та робочих груп «на місцях».
