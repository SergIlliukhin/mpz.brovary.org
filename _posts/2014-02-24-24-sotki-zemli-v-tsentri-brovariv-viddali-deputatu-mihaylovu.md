---
title: "24 сотки землі в центрі Броварів віддали депутату Михайлову"
date: 2014-02-24
author: 
  username: "shako"
  display_name: "Тарас Шако"
categories: 
  - "rozsliduvannya"
tags: 
  - "brovary"
  - "vibir-redaktsiyi"
  - "gagarina-21"
  - "zemelna-dilyanka"
  - "zemlya"
  - "oleksandr-mihaylov"
  - "sapozhko"
  - "troshhenko"
---

**[![ділянка_альянсінвестбуд09](https://mpz.brovary.org/wp-content/uploads/2014/02/dilyanka_alyansinvestbud09.jpg)](https://mpz.brovary.org/wp-content/uploads/2014/02/dilyanka_alyansinvestbud09.jpg)Минулого року броварська міська рада перейшла в позачерговий режим. 7 сесій з 12 скликались позапланово. І якщо в першій половині 2013-го на позачергових засіданнях депутати розглядали максимум по 2-3 питання, то з осені їх кількість зросла до кількох десятків. Як правило, позачергові сесії скликалися за день «до», іноді інформація про засідання надходила безпосередньо в день його проведення. Тому, якщо в порядку денному понад 30 питань, вивчити їх до сесії просто немає часу. Схоже, «авральний» характер сесій броварської міськради стає зрозумілим. Після останньої, 41 сесії броварська громада втратила 24 сотки землі прямо в центрі міста. Дорогоцінна ділянка відійшла у власність ТОВ «Альянсінвестбуд», директором якого є депутат міськради Олександр Михайлов.**

В серпні минулого року Михайлов подав звернення до Сапожка, аби отримати в оренду 28 соток землі для обслуговування нежитлової будівлі по вул. Гагаріна, 21, неподалік 7 школи. Ця будівля належить «Альянсінвестбуду».

22 серпня на 37 сесії депутати надали компанії Михайлова дозвіл на розробку проекту землеустрою цієї ділянки з метою її подальшого відведення в оренду.

На 39 сесії, що відбулась 24 жовтня, депутати навіть визначили терміни оренди земельної ділянки на Гагаріна. Шматок землі планували здати «Альнсінвестбуду» на 5 років. Щоправда, розмір ділянки зменшили до 24 соток. З них 9 соток – землі обмеженого використання (інженерний коридор мереж комунікацій).

[![ділянка_альянсінвестбуд04](https://mpz.brovary.org/wp-content/uploads/2014/02/dilyanka_alyansinvestbud04.jpg)](https://mpz.brovary.org/wp-content/uploads/2014/02/dilyanka_alyansinvestbud04.jpg)

Проте вже через місяць про оренду забули. На листопадовій позачерговій 40 сесії Сапожко і Ко ухвалюють рішення про проведення експертної грошової оцінки згаданої земельної ділянки. Тепер шмат комунальної землі чиновники запланували продати у приватні руки.

І продали. Перед новорічними святами, 26 грудня на 41 позачерговій сесії, депутати зробили своєму колезі Михайлову подарунок – земельна ділянка розміром у 24 сотки таки відійшла у власність ТОВ «Альянсінвестбуд». Без конкурсу, без торгів.

[![ділянка_альянсінвестбуд10](https://mpz.brovary.org/wp-content/uploads/2014/02/dilyanka_alyansinvestbud10.jpg)](https://mpz.brovary.org/wp-content/uploads/2014/02/dilyanka_alyansinvestbud10.jpg)

Сума продажу складає майже 837 тисяч гривень. Після нотаріального посвідчення договору купівлі-продажу до міського бюджету спочатку має надійти половина суми. Іншу половину Михайлову дозволили виплатити в розстрочку – до 20 грудня 2018 року.

Така небувала лояльність з боку місцевих рукомахів тільки до одного Михайлова викликала подив. Проте потім стало зрозуміло, що шмат землі відкусив не лише він. ТОВ «Альянсінвестбуд», крім Михайлова, має серед засновників ще двох жінок: Коваль Світлану Василівну та Авраменко Віру Миколаївну. Перша – теща мера Ігоря Сапожка, друга – близька родичка депутата Ігоря Трощенка. Інформацію про засновників підприємства можна легко знайти на сайті державного підприємства «Інформацйно-ресурсний центр»

[![засновники альянсінвестбуду](https://mpz.brovary.org/wp-content/uploads/2014/02/zasnovniki-alyansinvestbudu.jpg)](https://mpz.brovary.org/wp-content/uploads/2014/02/zasnovniki-alyansinvestbudu.jpg)

Крім того, на зв’язок з будівельним магнатом Броварів Ігорем Трощенком свідчить ще один факт. На сайті будівельної компанії «ПДБП-2», яку він очолює, продають квартири ТОВ «Альянсінвестбуду».

![пдбп_альянсінвест](https://mpz.brovary.org/wp-content/uploads/2014/02/pdbp_alyansinvest1.jpg)

Отже, ТОВ «Альянсінвестбуд» купив земельну ділянку площею 0,2357 га у самісінькому центрі міста за ціною 4360$ за сотку, отримавши при цьому 5-річну розстрочку на виплату половини загальної вартості. Варто зазначити, що вартість сотки  землі в Броварах, за словами приватного ріелтора Олійник Л.О., нині складає як мінімум 6 000$ залежно від розташування.

Придбання земельної ділянки відбувалась блискавично як для такої процедури – в листопаді дали зелене світло на експертну грошову оцінку, а вже в грудні землю продали.

Зайве казати, що таких преференцій в отриманні будь-якої земельної ділянки прості смертні, не наближені до Трощенка і Сапожка, не мають.

[![ділянка_альянсінвестбуд06](https://mpz.brovary.org/wp-content/uploads/2014/02/dilyanka_alyansinvestbud06.jpg)](https://mpz.brovary.org/wp-content/uploads/2014/02/dilyanka_alyansinvestbud06.jpg)

Таким чином, броварські чиновники найвищого рангу в своїх кращих традиціях віддають землю для «своїх», нехтуючи інтересами громади міста.

Не виключено, що наступним кроком в цій історії може бути виготовлення документації для будівництва. Такий «комплект» (ділянка+документи) на ринку нерухомості вартуватиме значно більше, ніж 4360 доларів за сотку. Тільки в такому разі ці гроші підуть не до міського бюджету,  а в кишені організаторів та виконавців схеми, що призвела до втрати громадою чергової земельної ділянки.

**Фото Миколи Кожемяка**
