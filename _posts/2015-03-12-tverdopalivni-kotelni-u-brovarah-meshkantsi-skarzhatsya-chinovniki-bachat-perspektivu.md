---
title: "Твердопаливні котельні у Броварах: мешканці скаржаться, чиновники бачать перспективу"
date: 2015-03-12
author: 
  username: "tatuuum"
  display_name: "Тетяна Панкратьєва"
tags: 
  - "brovary"
  - "vibir-redaktsiyi"
  - "golubovskyj"
  - "ekologiya"
  - "zhk-kupava"
  - "kotelni"
  - "novini"
  - "tarifi"
  - "tverdopalivni-kotelni"
  - "feliks-enerdzhi-grup"
coverImage: "wp-content/uploads/2015/02/kotelni_6.jpg"
---

**[![котельні_6](https://mpz.brovary.org/wp-content/uploads/2015/02/kotelni_6.jpg)](https://mpz.brovary.org/wp-content/uploads/2015/02/kotelni_6.jpg)Нещодавно невдоволені мешканці житлового комплексу «Купава» [подали скаргу на котельню](https://mpz.brovary.org/brovarchani-napisali-skargu-na-smorid-vid-kotelni-shho-z-tsogo-viyshlo/), розташовану поряд з їх домівками -на розі вулиць Симоненка і Шевченка. Люди нарікали на неприємний запах у повітрі і побоювалися, чи не шкідливі викиди у повітря з тієї котельні. Журналісти «МПЗ» одразу звернулися до компанії «Фелікс Енерджі», що є власником котельні, а також до броварської СЕС, яка проводила забір повітря. На той момент всі вони відмовились від коментарів, пропонуючи почекати висновків експертизи.**

Нарешті висновок з’явився, хоча нічого несподіваного у ньому немає. Від Головного управління Держсанепідслужби у Київській області прийшла відповідь про те, що у відібраних пробах повітря вміст шкідливих речовин не перевищує граничні санітарні норми.

[![запит_купава](https://mpz.brovary.org/wp-content/uploads/2015/03/zapit_kupava.jpg)](https://mpz.brovary.org/wp-content/uploads/2015/03/zapit_kupava.jpg)

Ми знову звернулися до представника «Фелікс Енерджі» пана **Гайдая Андрія Андрійовича.** Він заявив, що результат експертизи його не здивував, він був упевнений у позитивному висновку. _«А щодо ситуації взагалі, так, ми обіцяли перейти на щепу і від своїх слів не відмовляємося. Це питання зараз розглядається нами. Ми плануємо цілий комплекс заходів, зокрема реконструкцію систем очищення. Розробляється документація, все прораховується. Маємо надію, що після усіх вжитих заходів неприємний запах зникне»._

Також ми отримали розлогий коментар і від броварської влади. Якщо коротко, то її позиція така: із задоволенням, але на жаль. Котельні «Фелікс Енерджі» працюють без порушень, місто планує розвивати альтернативну енергетику, а перевіряти, на чому конкретно працює та чи інша котельня, місцева влада не має змоги. Більш детально про ситуацію в енергетичному секторі Броварів розповідає **Голубовський Григорій Павлович**, заступник мера з питань ЖКГ.

**ЯК В МІСТІ З’ЯВИЛИСЯ ТВЕРДОПАЛИВНІ КОТЕЛЬНІ ВІД «ФЕЛІКС ЕНЕРДЖІ»**

_«Взагалі місто має **18 своїх котелень**, з них дві великі районні, є також малі дахові, всі котельні зараз працюють. Але також у місті в минулому році було встановлено ще **7 нових котелень** компанії «Фелікс Енерджі». Вони працюють на твердому паливі (вугілля, торф, щепа). Встановлені вони біля об’єктів комунальної власності (школи, садочки, лікарня, басейн) та призначені для їх опалення»._

> Адреси котелень «Фелікс Енерджі»: 1. Воз’єднання, 13 2. Гагаріна, 23а 3. Кірова, 47 4. Київська, 306а 5. Кутузова, 14 6. Незалежності, 26а (промзона) 7. Шевченка, 10

Виникли ці котельні не раптово, - розповідає пан Голубовський.

_«З огляду на складну ситуацію з природним газом Україна взяла курс на економію цього ресурсу і перехід на альтернативні джерела енергії. 1 серпня 2014 вийшло розпорядження Київської облдержадміністрації про створення антикризового енергетичного штабу Київської області. Також є [постанова](https://zakon4.rada.gov.ua/laws/show/453-2014-%D0%BF) КМУ від 10.09.14 «Про стимулювання заміщення природного газу під час виробництва теплової енергії для установ та організацій, що фінансуються з державного і місцевих бюджетів». Керівництво зверху довело показник зменшення споживання природного газу на 30%, це так зване газозаміщення. І ми повинні були шукати альтернативні джерела енергоресурсів. У випадку Броварів – це лише тверде паливо, бо у нас немає електростанцій, немає річок, аби побудувати ГЕС._

_З’явився інвестор, компанія «Фелікс Енерджі», яка ще під час реконструкції басейну «Купава» прийшла до нас з пропозицією опалення басейну. Вони взяли в оренду нашу котельню на «Купаві» і побудували свою поряд. Нам на той час не вистачало потужностей (потужність наявних котелень «Фелікс Енерджі» – 20 МВт, а всіх інших броварських котелень разом – 150-160 МВт – авт.), а інвестор запропонував гарні умови, у тому числі обіцяв палити деревною щепою, тож ми погодилися. Почалася співпраця, яка виявилася вдалою, і коли «Фелікс Енерджі» запропонували розвиватися, ми погодилися. Компанія також узяла на себе інвестиційне навантаження: на розі Шевченка і Симоненка з’явився тенісний корт»._

**ЦІНИ**

_«Щодо цін, то вони теж нас влаштовували. На той час існувала ціна у 1404,95 грн за Гкал (з ПДВ) для бюджетних установ (2-а група споживачів), а «Фелікс Енерджі» запропонували 1256 грн, зрештою ми [зійшлися](https://www.brovary.kiev.ua/r%D1%96shennya-vikonkomu-v%D1%96d-14102014-%E2%84%96592-pro-vstanovlennya-tarifu-na-teplovu-energ%D1%96yu-dlya-tov-fel%D1%96ks-t) на 1123,35 грн/Гкал (потім [збільшили](https://www.brovary.kiev.ua/r%D1%96shennya-vikonavchogo-kom%D1%96tetu-v%D1%96d-06012015-%E2%84%96-04-pro-vstanovlennya-tarifu-na-teplovu-energ%D1%96yu-dlya) до 1_265,62 грн/Гкал), - продовжує Григорій Павлович. - _Таким чином ми ще й зекономили бюджетні кошти»_.

> 1 група - населення 2 група - бюджет 3 група – інші групи споживачів

_«Нещодавно виникло питання, немовби «Фелікс Енерджі» знов піднімає ціни. (_Про це [писав](https://mpz.brovary.org/skilki-vovka-ne-goduy-vse-rivno-v-lis-divitsya/) зокрема депутат Сімутін у своєму блозі на «МПЗ», а також подав запит щодо цього до органів місцевої влади – авт_.). Але офіційно компанія до нас не зверталася, про що ми й відповіли пану Сімутіну»._

[![запит_симутин](https://mpz.brovary.org/wp-content/uploads/2015/03/zapit_simutin.jpg)](https://mpz.brovary.org/wp-content/uploads/2015/03/zapit_simutin.jpg)

**ПЕРСПЕКТИВИ**

Пан Голубовський оцінює появу твердопаливних котелень в Броварах як ефективне вирішення питання, каже, що Бровари мають економію природного газу вже майже 31%. _«Майже всю бюджетну сферу перевели на опалення цими котельнями, підприємства також переключилися на тверде паливо. Якщо й населенню будуть продавати це тепло дешевше, ніж природний газ, то і населення буде готово його купувати. Тим більше, що постанова КМУ "Про стимулювання заміщення природного газу" зобов’язує та змушує нас розвивати та підтримувати альтернативне теплопостачання - місто не повинно стримувати процес входження альтернативних джерел на ринок тепла»._

Тож місто налаштовано продовжувати співпрацю з твердопаливними котельнями та нарощувати їх кількість, але розглядає варіанти появи інших інвесторів на місцевому ринку, щоби компанія «Фелікс Енерджі» не була монополістом та не диктувала свої умови та ціни.

Треба розвивати альтернативну енергетику, вважає пан Голубовський. _«Ми розглядаємо усі варіанти диверсифікації, зокрема, за рахунок впровадження технології водовугільного палива. Маємо пропозиції від компаній [«Українське тепло»](https://ukrheat.com/), [«Укртепло»](https://ukrteplo.kiev.ua/ru/) тощо»._

**А ЩО Ж ІЗ СКАРГАМИ НАСЕЛЕННЯ?**

_«Ну, а що дешевше – не завжди буває якісним. На жаль. До 69-го року опалювали в Броварах дровами, вугіллям, торфом. Повертаємося у старі часи»_, - розводить руками Григорій Павлович.

_«Так, є поодинокі випадки скарг. Якщо скарг буде більшати, можливо, будемо замовляти більш повну перевірку у приватній лабораторії. Але ж це все гроші, –_ каже задумливо. _- Та й чиї висновки офіційно признають: державної чи приватної лабораторії? Отож»._

> Основні складові викидів твердопаливних котелень у повітря: попіл, пил, оксид та діоксид вуглецю, оксид та діоксид сірки, оксид та діоксид азоту

_«Повертаючись до звернення мешканців ЖК «Купава», можу сказати, що були проведені додаткові дослідження: і біля «Купави», і біля шкіл, і в зоні житлової забудови, де розташовані котельні. Висновки вже відомі: все в нормі, перевищення вмісту шкідливих речовин у повітрі не виявлено._

_Проектна документація на димовідведення у них в порядку. Котельні сертифіковані та пройшли експертизу: і екологічну, і Держгірпромнагляду. Обладнання відповідає паспортним даним, фільтри встановлено. Але все залежить від палива, яке використовується, та від його якості. А це перевірити ми не можемо._

_Виводити з експлуатації ці котельні в опалювальний сезон недоцільно, та й ми не маємо підстав. Так, багато нарікань, але відчувати неприємний запах - це одна справа, а перевищення норм – зовсім інша. Один відчуває, другий – ні, це дуже суб’єктивно. Але все одно ми проводили бесіди з представником «Фелікс Енерджі» щодо додаткового очищення, і я вважаю їх дуже відповідальними, вони реагують на скарги: зокрема, обіцяють встановити додаткові фільтри та перейти на деревну щепу (на наступний рік повністю). Більше того, котельні зараз забирають деревні відходи: різане гілля, новорічні ялинки. Всі, мабуть, бачили машину, яка по вулицях та подвір’ях їздила та дробила деревину. Це для них безкоштовне паливо, а для нас – вирішення проблем з утилізацією»._

[![твердопаливна котельня](https://mpz.brovary.org/wp-content/uploads/2015/03/slide_3_a.png)](https://mpz.brovary.org/wp-content/uploads/2015/03/slide_3_a.png)

> [Види палива, що використовують твердопаливні котельні:](https://f-g.com.ua/fuel_types.html)
> 
> - Деревна група
> - Рослинна група
> - Торф’яна група
> - Вугільна група
> 
> Різні види палива мають різні показники вологості, температури згоряння, зольності (кількість попелу після згоряння палива, %). Всі ці показники взаємозалежні з якістю палива. Так, наприклад: **чим нижча зольність, тим краще паливо**. Зольність деревини складає 0.5-3%, торфу - 7-20%, вугілля - 9-20%.

**ІНШІ КОТЕЛЬНІ У МІСТІ ТА ХТО ЩО КОНТРОЛЮЄ**

Треба сказати, що в місті існує й безліч інших котелень, окрім комунальних та тих, що у власності «Фелікс Енерджі».

_«Ми виявили ще декілька котелень в районі «Купави», які працюють не на газу,_ - каже пан Голубовський. – _Наприклад, у «Київтеплокомунерго». Але ми не можемо їх контролювати. Підприємства, які будують котельні на своїй території, не беруть дозволів на їх встановлення. З боку міської влади це ніяк не регламентовано. Ми можемо контролювати тільки об’єкти комунальної сфери._

_І взагалі зараз сильно обмежений контроль з боку влади. У 2014 році прийнятий мораторій на проведення перевірок підприємств, установ, організацій та фізичних осіб-підприємців_ (а у 2015 продовжений ще на півроку - авт.)_._

_А виконком взагалі не має прав перевірки. Єдине що: раніше він міг проводити перевірку при прийомі об’єкта в експлуатацію, але потім з’явилася Державна архітектурно-будівельна інспекція, і ця функція була в нас забрана на державний рівень. В наших руках зараз є лише контроль за станом благоустрою. А по природоохоронним та екологічним питанням на міському рівні нікого немає, ми звертаємося до державних органів влади. Зокрема, до **Державної санітарно-епідеміологічної служби** (наприклад, щодо загазованості повітря) та **Державної екологічної інспекції** (щодо забруднення навколишнього середовища)»_.

\*\*\*

До речі, до [Держекоінспекції](https://dei.gov.ua/) громадяни можуть звертатися і самостійно. Як особисто, через прийом громадян, так і письмово, через написання скарг, звернень, запитів на інформацію. Існує також і «гаряча лінія»:

> Ви можете звернутися за тел.: **(044) 521-20-38** понеділок-четвер: **9:00 - 18:00** п'ятниця: **9:00 - 16:45**
