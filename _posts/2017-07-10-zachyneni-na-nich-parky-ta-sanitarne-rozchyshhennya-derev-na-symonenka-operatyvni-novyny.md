---
title: "Зачинені на ніч парки та «санітарне розчищення дерев» на Симоненка - оперативні новини"
date: 2017-07-10
author: 
  username: "trydence"
  display_name: "Дмитро Карпій"
categories: 
  - "brovary"
  - "novyny"
tags: 
  - "bmr"
  - "brovary"
  - "vibir-redaktsiyi"
  - "zvituvannya"
  - "novini"
  - "ogoloshennya"
  - "operatyvna-narada"
  - "park"
  - "planuvannya"
  - "remont"
  - "hvorobi"
coverImage: "wp-content/uploads/2017/07/Operpatyvna-narada-BMR-2017.07.10_00005.jpg"
---

**Традиційні щопонеділкові оперативні наради у Броварській міській раді стають усе коротшими, цього разу засідання тривало 15 хвилин. За цей час чиновники порадували гарними новинами – епідеміологічна ситуація благополучна, хвороб виявляють мало, усе йде в робочому порядку. Втім, трапилися й негативні новини. Так, через крадіжки і вандалізм, запропонували вночі закривати для відвідувачів міські парки. Санітарна служба виявила окремі захворювання на кишкові інфекції, паразитарні захворювання, туберкульоз і кліщову хворобу Лайма, а також оголосила погані результати аналізів у декількох колонках. У лікарні знову великі потоки хворих і травмованих. Окрім того, приступили до «санітарного розчищення дерев» у парку «Сосновому», де раніше запланували і почали втілювати забудову. Про це розповіли відповідні представники установ і служб міста.**

Представниця райвідділу лабораторних досліджень ДУ «Київський обласний лабораторний центр Держсанепідслужби України» навела докладну статистику щодо захворювань і інших досліджень відомства. Охарактеризувавши ситуацію в цілому як благополучну, чиновниця все ж зазначила: реєструвались поодинокі випадки гострих кишкових інфекцій, крапельних інфекцій і паразитарних захворювань.

**Поодинокі захворювання, але з «гучними» назвами**

Минулого тижня зареєстрували **34** таких випадки. Шпиталізували **17** осіб, з-поміж яких **8** – це діти. На гострі кишкові інфекції захворіли **14** осіб, в тому числі з діагнозом «сальмонельоз» - **1** випадок, дитина 8 місяців. Гастроентероколітів було **13** випадків, які між собою епідемічно не пов’язані: **10** дітей і **3** дорослих. Шпиталізували **9** осіб.

[![](https://mpz.brovary.org/wp-content/uploads/2017/07/Operpatyvna-narada-BMR-2017.07.10_02.jpg)](https://mpz.brovary.org/wp-content/uploads/2017/07/Operpatyvna-narada-BMR-2017.07.10_02.jpg)

Протягом тижня зареєстрували **5** випадків туберкульозу. Усі хворі є безробітними дорослими – від 27 до 56 років. На кліщову хворобу Лайма захворіла одна дитина, яка відвідує садочок «Калинка». Паразитарних захворювань зафіксували **2** випадки – ентеробіоз і лямбліоз – у школярів, які зараз перебувають на канікулах. Окрім іншого, також зареєстрували **2** випадки скарлатини (зокрема – **1** випадок із дитиною, що ходить до садочку «Ялинка»), **2** вітряні віспи, **1** інфекційний мононуклеоз.

**Воду з 4-х колонок краще не пити**

Відповідно до моніторингу міського водогону, в службі дослідили 7 проб води із міського водогону, розповіла представниця санітарної служби. Усі вони відповідали епідеміологічному стандарту. Водночас, відібрали проби із 10 громадських колонок. У 4-х випадках проби не відповідали нормативам: виявили перевищення вмісту нітратів, заліза та фосфатів. Це – трубчаті колодязі по вулицях Короленка, 67,  Героїв Небесної Сотні, 9, Ярослава Мудрого, 8 і Симона Петлюри, 15.

Проби води також відібрали із броварських озер. Наразі санітарна служба очікує на результати досліджень: не лише щодо санітарно-хімічних показників, а і на так звану «форму № 30» - на холеру.

**«Санітарне розчищення дерев» і закриття парків уночі**

Очільник КП «Бровари-Благоустрій» **Андрій Василенко** прозвітував про поточні роботи підприємства. З його слів, минулого тижня працівники здійснили очищення озера в парку «Приозерному» - повитягали жабуриння не берег, лишили підсохнути, сьогодні планують його вивезти.

Окрім того, начальник відомства анонсував скошування трави по вулицях Запорізькій і Київській, прополювання у парку «Перемога»; ремонт дитячих майданчиків – у парку «Перемога» та по вул. Олімпійській, 6-а; ямковий ремонт по бульв. Незалежності, 8 (якщо буде асфальт). Андрій Василенко також розповів, що в парку «Сосновому» по вулиці Симоненка вже приступили до «санітарного [розчищення дерев](https://mpz.brovary.org/pid-nizh-63-sosny-ubyly-te-shho-davalo-zhyttya-foto/)» - там зрізатимуть зайві гілки та сучки.

> Нагадаємо, ділянку поряд, колишню частину соснового лісу, планують забудувати - там з'явиться ЖК "Крона парк" від ТОВ "Альянс Новобуд". Раніше проти вирубки лісу та появи багатоповерхівок виходили [протестувати люди](https://mpz.brovary.org/brovarchany-protestuyut-proty-budivnytstva-na-symonenka-chornovola-znesly-ogorozhu-foto/). Однак згодом були проведені [громадські слухання](https://mpz.brovary.org/u-brovarah-vidbulysya-gromadski-sluhannya-adminresurs-peremig-foto/), де більшість – переважно спортивні молодики, бюджетники та пенсіонери – проголосували за забудову.

Окремо Андрій Василенко зауважив на вандалізмі у міських парках: переламані, перевернені, пошкоджені лавки. Також відвідувачі лишають величезну кількість сміття. У зв’язку із цим керівник комунального підприємства запропонував закривати парки в нічний час. Так, на думку доповідача, парк «Перемога» потрібно «брати на ключ» із **0:00** до **5:00**.

З-поміж іншого, представниця броварського відділу міграційної служби зазначила, що число звернень до їхнього відомства лише зростає, сформувалась «дуже велика черга». [Нагадаємо](https://mpz.brovary.org/ditej-kusayut-bezprytulni-tvaryny-cherga-na-bezviz-rozpysana-grudnya-operatyvni-novyny/), місяць тому черга за паспортами була розписана до грудня 2017 року. Керівник відділу молоді та спорту **Дмитро Рожков** анонсував ремонт [шахових столів](https://www.facebook.com/groups/brovary/permalink/1716702861693006/) у парку «Перемога». А секретар міськради **Петро Бабич**, який очолив сьогоднішню оперативну нараду, нагадав про чергову сесію Броварської міської ради, яка відбудеться **17 серпня**.

**Фото - Дмитро Карпій**
