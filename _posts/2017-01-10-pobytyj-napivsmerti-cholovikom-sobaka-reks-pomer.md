---
title: "Побитий до напівсмерті чоловіком собака Рекс - помер"
date: 2017-01-10
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "bezdomni-sobaki"
  - "brovary"
  - "zhk-kupava"
  - "znushhannya-nad-tvarynamy"
  - "novini"
  - "chotyrylapi-druzi"
---

**Близько місяця тому Бровари сколихнула [історія](https://mpz.brovary.org/zabyv-bezdomnogo-psa-napivsmerti-lyudy-vymagayut-kryvdnyku-pokarannya/) побиття чоловіком дворового собаки Рекса - майже до смерті, на очах людей. Про цю історію [розказали](https://www.youtube.com/watch?v=LeBSs0TAG6s&index=8&list=PL8r7jBSECRoCnVF3g62xtma338w9K4env) навіть центральні українські канали. На той час на захист собаки об'єдналося чимало небайдужих броварчан - збирали кошти для обстеження, лікування та піклування.**

Останні три роки Рекс жив в підсобному приміщенні у будинку по **вул. Симоненка, 2** (ЖК «Купава»), де його приютили консьєржки. Саме мешканці цього будинку разом з небайдужими броварчанами опікувались та боролись за життя Рекса до останнього. Але наслідки отриманих травм після побиття далися взнаки. Після перших обстежень у собаки виявили пролапс серцевого клапану та накопичення у черевній порожнині рідини з кров'ю. Згодом, почались проблеми з селезінкою та стрімко почала розвиватися анемія. В перший день нового року Рекс помер. Про це [написав](https://www.facebook.com/serhii.korniienko.1/posts/1864234723860001?comment_id=1864238127192994&notif_t=mentions_comment&notif_id=1483900037767485&__mref=message_bubble) один з опікунів тварини **Сергій Корнієнко.**

Зі слів мешканців ЖК «Купава», кривдником тварини був їхній сусід - броварчанин Максим Савєльєв, працівник міжнародної авіакомпанії Wizzair, який свою причетність до побиття собаки заперечував. Людей обурила поведінка та занепокоїв психічний стан чоловіка, який щодня ризикує життям сотні людей, перевозячи їх у повітрі. Броварчани написали скаргу до керівництва авіакомпанії та звернулись з заявою до поліції. Як зазначив у своєму дописі пан Корнієнко, авіакомпанія пообіцяла провести службове розслідування й оголосити результати, але досі ніяких відповідей він не отримав. Також невідомо: чи здійснює наразі польоти пан Савєльєв.

_«Можливо, ця історія допоможе змінити ставлення суспільства до проявів жорстокості до тварин»,_ - зазначає Сергій Корнієнко.
