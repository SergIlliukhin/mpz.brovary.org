---
title: "Слідчі вважають, що вибух у кіоску стався через \"порушення вимог законодавства про охорону праці\""
date: 2015-07-08
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "brovary"
  - "vibuh"
  - "zagybla"
  - "kiosk"
  - "novini"
  - "torgivelniy-kiosk"
  - "tragediya"
---

**За фактом загибелі 59-річної броварчанки через вибух у кіоску** **слідчі броварського МВ міліції відкрили кримінальне провадження за статтею "порушення вимог законодавства про охорону праці" (ч.2 ст.271 Кримінального кодексу України). Про це [повідомляється](http://www.mvs.gov.ua/mvs/control/kyivska/uk/publish/article/165225) на офіційному сайті ГУ МВС України в Київській області.**

Нагадаємо, [вчора ввечері у Броварах стався вибух у кіоску](https://mpz.brovary.org/cherez-vybuh-u-kiosku-na-rozvyltsi-zagynula-zhinka-shho-pratsyuvala-u-nomu-prodavtsem/), що розташований по вулиці Київській поблизу парку імені Т. Г. Шевченка. "На момент вибуху на автобусній зупинці, що знаходиться поряд з кіоском, на маршрутне таксі чекали двоє працівників Броварського міськвідділу міліції. Правоохоронці одразу кинулися допомогти продавцю магазину. Вони витягли з кіоску постраждалу 59-річну жінку та викликали карету швидкої допомоги. Однак, врятувати потерпілу медикам не вдалося, через численні отримані травми жінка померла", - сказано у повідомленні.

[![Вибух кіоск Розвилка IMG_7280](https://mpz.brovary.org/wp-content/uploads/2015/07/Vybuh-kiosk-Rozvylka-IMG_7280.jpg)](https://mpz.brovary.org/wp-content/uploads/2015/07/Vybuh-kiosk-Rozvylka-IMG_7280.jpg)

На місці події прибула слідчо-оперативна група міліції та експерти. За попередньою версією, причиною вибуху став вогнегасник, якого, ймовірно, розірвало через перегрів.  Міліція з’ясовує всі обставини події.

Правоохоронці повідомляють, що за даним фактом слідчим відділом Броварського міськвідділу міліції відкрито кримінальне провадження за ч.2 ст.271  (порушення вимог законодавства про охорону праці) Кримінального кодексу України. Санкція статті передбачає покарання у вигляді виправних робіт на строк до **двох** років або обмеження волі на строк до **п’яти** років, або позбавлення волі на строк до **семи** років, з позбавленням права обіймати певні посади чи займатися певною діяльністю на строк до двох років або без такого. Досудове розслідування триває.
