---
title: "Опозиціонери Київщини шукають спосіб визначити найкращого поміж себе?"
date: 2012-09-03
author: 
  username: "Aleechka"
  display_name: "Аліна Дяченко"
categories: 
  - "kolonka-avtora"
tags: 
  - "yediniy-kandidat"
  - "batkivshhina"
  - "vibori-2012"
  - "kandidat-u-narodni-deputati"
  - "kandidati"
  - "kravets"
  - "opozitsiya"
  - "praymeriz"
  - "rizanenko"
  - "ratnikov"
  - "udar"
coverImage: "wp-content/uploads/2012/08/Kupa-dumok.jpg"
---

[![](https://mpz.brovary.org/wp-content/uploads/2012/08/Kupa-dumok.jpg "Купа думок")](https://mpz.brovary.org/wp-content/uploads/2012/08/Kupa-dumok.jpg)В останній день літа об’єднана опозиція здивувала [своєю несподіваною заявою](http://ua.korrespondent.net/ukraine/politics/1389808-batkivshchina-gotova-znyati-svoyih-kandidativ-u-kievi-ta-oblasti-na-korist-partiyi-klichka) про готовність «_погодити з партією УДАР Віталія Кличка кандидатів у депутати, висунутих у Києві та області_». Невже дійсно схаменулись? Думаю, лише час покаже.

У Київський області дійсно суттєво «зашкалює» кількість претендентів на парламентське крісло: якщо в середньому по країні в мажоритарних округах змагається між собою по **14** кандидатів, то, наприклад, у 95-му окрузі (центр в Ірпені) – зареєстровано **48** кандидатів, у 90-му окрузі (центр у Білій Церкві) – **47** кандидатів, у 92-му окрузі (центр в м. Узин) – **39** кандидатів, у 212-му окрузі (частина Дарницького району) – **39** кандидатів. Броварський округ – № 97 – замикає п’ятірку найчисельніших по кількості кандидатів мажоритарних округів, маючи **34** учасника виборчих перегонів-2012.

При цьому у нашому виборчому окрузі за голоси опозиційного електорату змагаються між собою не лише кандидат від Об’єднаної опозиції **Олег Кищук** та висуванець від «УДАРу» **Павло Різаненко**, а й самовисуванці, які належать до політичних сил, що входять до Об’єднаної опозиції: член «Батьківщини» **Юрій Рибачук**, члени Народного Руху України **Олександра Ярошенко** та **Микола Діденко**, а також член «Європейської партії України» **Дмитро Ратніков**. То ж визначення «єдиного та найкращого» більш ніж актуальний для опозиційно налаштованих виборців.

У повідомленні Об’єднаної опозиції зокрема сказано, що до партії «Батьківщина» та партії «УДАР» звернулися громадські активісти Вахтанг Кіпіані, Вікторія Сюмар та Ігор Жданов з пропозицією провести соцдослідження в округах Києва та Київської області, щоб визначитися з єдиним кандидатом за цими округами.

І Об'єднана опозиція публічно висловила підтримку даної громадської ініціативи, заявивши: «_Ми готові до проведення праймеріз в кожному з округів Києва та Київської області, за результатами яких буде визначено найбільш рейтингового кандидата, на користь якого повинні зняти свої кандидатури інші претенденти від демократичних сил_». Також політична сила висловила сподівання, що партія УДАР і Віталій Кличко, який до цього неодноразово заявляв про необхідність проведення таких праймеріз, підтримають дану ініціативу громадських активістів

Що ж, побачимо, чи погодиться на цю ініціативу партія Кличка та чи врешті-решт виконають свої обіцянки обидві політичні сили у разі досягнення згоди.

А тим часом у виборчому окрузі № 97 уже розпочато «[масштабне соціологічне опитування](http://kravec.org/%d1%80%d0%be%d0%b7%d0%bf%d0%be%d1%87%d0%b0%d0%bb%d0%be%d1%81%d1%8f-%d0%bd%d0%b0%d0%b9%d0%b1%d1%96%d0%bb%d1%8c%d1%88%d0%b5-%d1%81%d0%be%d1%86%d1%96%d0%be%d0%bb%d0%be%d0%b3%d1%96%d1%87%d0%bd%d0%b5/)». Як зазначив у своєму повідомленні на своєму сайті кандидат-самовисуванець Юрій Кравець, проводить дане опитування правозахисна ініціатива «Вартовий». Згідно з повідомленням, заплановано провести опитування у двох площинах: перша – в соціальних мережах, що дасть картину симпатій у віковій категорії 18-35 років, друга – телефонне опитування (заплановано опитати 15 000 жителів Броварів, Броварського району, Баришівського району і Березані), що покаже симпатії виборців у віковій категорії від 30 до 75 років.

При цьому опитування у соцмережах відбувається… на [сторінці кандидата](http://vk.com/id86473155) в мережі «ВКонтакті». Результати телефонного опитування «оперативно» розміщуються [у блозі Кравця](http://kravec.org/). Не важко здогадатись, хто лідирує, при чому з величезним відривом від інших конкурентів, [в Інтернет-голосуванні](http://vk.com/wall86473155_1255) :-)

Це вже друга спроба кандидата Кравця визначити найкращого серед броварських опозиціонерів. На початку серпня [він уже звертався до інших опозиціонерів](https://mpz.brovary.org/proti-vladnogo-kandidata-maye-borotis-1-a-ne-15-opozitsioneriv/) з пропозицією провести «праймеріз» між собою та запропонувати виборцю лише найдостойніших кандидатів, однак, вочевидь, не знайшовши підтримки у конкурентів, взявся проводити це «масштабне соціологічне опитування» самотужки. Сподіватись, що воно буде репрезентативним та відобразить справжні симпатії виборців, коли опитування проводить один з кандидатів та його прихильники, просто наївно, проте у будь-якому разі Кравець діє послідовно: він про своє бажання визначити найкращого публічно заявив і тепер робить бодай якісь кроки, щоб втілити у життя задеклароване.

Дивує, звісно, що інші кандидати-опозиціонери ніяк не відреагували на його заклик, що може свідчити або про те, що вони взагалі не сприймають всерйоз Кравця як кандидата, або не готові об’єднувати зусилля та шукати компроміси, або настільки впевнені у власній перемозі, що не бачать та не чують більше нікого, окрім своїх агітаторів.

Зрештою, до виборів ще майже два місяці, то ж у кандидатів ще є час і на те, щоб рейтингами помірятись, і щоб власні дослідження провести, і щоб сісти нарешті за стіл переговорів та перестати інформаційно та агітаційно боротись між собою, граючи тим самим на користь кандидата від партії влади, і запропонувати дезорієнтованому виборцю менший, але кращий вибір 28 жовтня 2012 року.
