---
title: "Броварчани мають відновити меморіал Небесній сотні!"
date: 2014-08-27
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "vibir-redaktsiyi"
  - "gromadske-obgovorennya"
  - "maydan-svobodi"
  - "memorial"
  - "nebesna-sotnya"
coverImage: "wp-content/uploads/2014/08/ns1.jpg"
---

**[![ns2](https://mpz.brovary.org/wp-content/uploads/2014/08/ns2.jpg)](https://mpz.brovary.org/wp-content/uploads/2014/08/ns2.jpg)П'ять місяців тому, через 40 днів  після того як на Інститутській найманці Януковича розстріляли героїв Небесної сотні, броварчани [встановили](https://mpz.brovary.org/na-maydani-svobodi-vshanuvali-pam-yat-geroyiv-nebesnoyi-sotni/) на своєму Майдані Свободи скромний меморіал на честь полеглих майданівців.**

Ми розуміли тоді, що це потрібно, в той час як міська влада не планувала робити нічого подібного, та й зрештою не мала на це морального права.  Активісти власноруч виготовили дерев’яні конструкції, дизайнери розробили макет зображення, місцеві підприємці його надрукували та наклеїли. Незабаром мешканці почали приносити туди квіти, свічки, поминати героїв під час молебнів. Це місце стало справді народним меморіалом, за ним доглядали небайдужі, біля нього збиралися на мітинги, марші вишиванок, організовували пункти збору допомоги фронту.

[![nebesna-sotnya25](https://mpz.brovary.org/wp-content/uploads/2014/08/nebesna-sotnya25.jpg)](https://mpz.brovary.org/wp-content/uploads/2014/08/nebesna-sotnya25.jpg)

[17 серпня стенд було знищено.](https://mpz.brovary.org/chorna-nedilya-spaplyuzhena-pam-yat-geroyiv-maydanu-onovlennya-pam-yatniku-berkutu-ta-vidnovlennya-mazhorskogo-pritonu/) Меморіал Небесній сотні й раніше [паплюжили невідомі вандали](https://mpz.brovary.org/brovarchani-ponovili-stend-nebesnoyi-sotni-na-maydani-svobodi/), але цього разу його було зламано вщент, фотографії померлих – розірвані, поминальні лампадки та квіти розкидані по бруківці навколо. Все це сталось рівно за тиждень до Дня Незалежності. Неподалік на майдані висів плакат: на ньому патріотична молодь закликала броварчан на День Прапора завершити Марш єдності у вишиванках саме біля меморіалу героям…

[![foto-1-3](https://mpz.brovary.org/wp-content/uploads/2014/08/foto-1-31.jpg)](https://mpz.brovary.org/wp-content/uploads/2014/08/foto-1-31.jpg)

Напередодні річниці незалежності, коли сотні красивих молодих броварчан у вишиванках та з національними прапорами співали на Майдані Свободи гімн України, було дуже приємно, але водночас й сумно. Сумно не лише за те, що місцева міліція знову вигадала [дурнувату відмовку](http://glavcom.ua/news/227638.html), замість того, аби реально шукати справжніх вандалів, котрі вочевидь зробили це навмисно. І не тільки через те, що на вулиці Кірова досі виблискує хромом стела на честь убивць Небесної сотні – бійців СС «Беркут». І навіть не тому, що на центральній площі міста влада не спромоглася встановити жодної (!) камери відеоспостереження, аби запобігти сотням, тисячам інших злочинів. А тому, що в той час коли українці на фронті сотнями кладуть життя за жовтоблакитний прапор,  коли в країні триває війна за свободу, можливістю здобуття якої ми завдячуємо хлопцям, що полягли на Інститутській, пам’ятники цим героям у революційному місті під Києвом досі нищать вандали.

[![foto-1](https://mpz.brovary.org/wp-content/uploads/2014/08/foto-11.jpg)](https://mpz.brovary.org/wp-content/uploads/2014/08/foto-11.jpg)

Ми зобов’язані його відновити. Зробити кращим, красивішим та змістовнішим. Перетворити «Стенд Небесної сотні» на справжній Меморіал Небесній сотні: повноцінну скульптуру, художню інсталяцію, в тому вигляді, який підтримає громада і на тому місці, де громада вирішить.

<iframe src="//www.youtube.com/embed/4KtFdqmFHLc" width="640" height="480" frameborder="0" allowfullscreen="allowfullscreen"></iframe>

Зрозуміло, що сьогодні пріоритет кожного активного українця, котрий не перебуває на передовій – постійна і регулярна [допомога фронту](https://www.facebook.com/koordcentr.brovary), аж до самої перемоги. Однак справа відновлення\\створення Меморіалу героям Небесної сотні – це справа нашої гідності: національної та броварської. Героїв, що повернуться додому з перемогою, Місто має зустріти гідно, а не з потрощеними пам’ятниками їхнім побратимам.

Закликаю усіх броварчан, котрі підтримували Майдан, об’єднатись в громадянську ініціативу «Меморіал Небесній Сотні». Ми маємо залучити до свого гурту художників, які запропонують ідею, дизайнерів та фахівців з урбаністики, які допоможуть обрати найбільш вдале місце та формат, підприємців, які підтримають фінансово, волонтерів та активістів, які допоможуть з ресурсами, контактами, збором коштів, організацією громадських обговорень, взаємодією з органами влади і т.п. **Запрошуємо всіх, хто бажає долучитися до цієї доброї справи, на зустріч, що відбудеться 3 вересня о 20:00 в приміщенні офісного центру "Ліза", третій поверх, кабінет 39.**  Бровари повинні достойно увіковічнити пам'ять героїв, які померли за нашу свободу і незалежність!
