---
title: "Через халатність броварських лікарів, які не помітили двох переломів, жінка три місяці терпіла біль"
date: 2012-08-20
author: 
  username: "trydence"
  display_name: "Дмитро Карпій"
tags: 
  - "btsrl"
  - "vibir-redaktsiyi"
  - "krugova-poruka"
  - "likari"
  - "likarnya"
  - "novini"
  - "halatnist"
coverImage: "wp-content/uploads/2012/08/halatnist.jpg"
---

[![](https://mpz.brovary.org/wp-content/uploads/2012/08/halatnist.jpg)](https://mpz.brovary.org/wp-content/uploads/2012/08/halatnist.jpg)До «побічних ефектів» безкоштовної медицини  - різного роду поборів, грубощів медперсоналу та порушень прав пацієнтів - більшість українців уже звикли та, мабуть, змирились з їхнім існуванням. Проте непрофесійність лікарів та їхнє халатне ставлення до виконання своїх обов'язків - це вже не просто «недолік», адже неправильне та неефективне лікування може призвести не лише до дискомфорту, додаткових старждань чи тривалішого одужання, а й до завдання непоправної шкоди здоров’ю, каліцтва чи навіть смерті. Тож, стикнувшись із халатністю лікарів, яка призвела до страждань та шкоди здоров'ю, обурені люди готові боротись за своє право на якісне медичне обслуговування та притягнення винних до відповідальності. Саме така історія сталась у броварчанки **Ліани Байдюкової.**

Почалося все 25 лютого 2012 року. Цього дня, за словами жінки, вона вирушила з подругою до театру. Була зима, надворі панувала ожеледиця. Біля пішохідного переходу на розі вулиць Київської та Шевченка (зупинка Школа-Інтернат) пані Ліана послизнулася на заледенілому бордюрі, внаслідок чого впала просто на руку, травмувавши її.

> _Варто окремо звернути увагу на незадовільну роботу комунальних служб, які у зимовий час не прибирають сніг та не ліквідовують заледеніння, внаслідок чого і трапляються такі падіння, а на цьому переході завжди великий потік людей. Чому? Вочевидь, через тотальну безкарність._

Цього ж дня Ліана Байдюкова звернулася до відділення травматології Броварської центральної районної лікарні, де їй зробили рентгенівське обстеження та поставили діагноз – «забій кисті правої руки».

Через два дні, 27 лютого (у перший будній день після отриманої травми), громадянка звернулася до лікуючого лікаря **Новика В. М.**, який відкрив лікарняний до 7 березня. Під час закриття лікарняного Байдюкова поскаржилася іншому лікуючому лікарю **Бугарю О. О.** на біль у руці, що не проходив і не стихав. Однак він не направив Ліану Георгіївну на дообстеження, зокрема на повторну рентгенографію, натомість запевнив, що так і має бути.

> _«Описані перелами мають властивість проявлятись на рентгенівських знімках через декілька днів після травми. Лікарі мали передбачити це і зробити повторний рентген у встановлені строки», - **Бабенко О. М.**, лікар Інституту травматології та ортопедії._

Сподіваючись на знання своєї справи лікарями, потерпіла після цього терпіла біль протягом трьох місяців. Лише під час відпустки пані Ліана вирішила звернутися на обстеження до приватного кабінету ультразвукового дослідження «Довіра», де їй зробили УЗД зв’язок. Як запевнила пані Ліана, вона хотіла зробити УЗД у поліклініці, але там її попередили, що апарат неякісний і не показує зв’язок. Лікар приватного кабінету **Євген Лимар** зробив висновок, що проблема з травмою руки полягає не у зв’язках, та направив на рентгенографію, результати якої показали два перелами.

У Байдюкової виникли сумніви щодо діагнозу, тож вона вирішила перевірити або спростувати останній висновок в іншого лікаря у БЦРЛ, який підтвердив наявність одного з переламів, а другий лишив під питанням. Щоб поставити остаточний діагноз, пацієнтку направили на магнітно-резонансну томографію (_доволі дорога послуга - авт._). Після цього Ліана Георгіївна звернулася до Броварської районної полікліники. Лікар виписав направлення до Київської обласної лікарні, де їй, підтвердивши діагноз «перелами», запропонували операцію. Однак там також порадили спочатку вислухати заключення експертів Інституту травматології та ортопедії, куди і направили.

У Інституті питання з операцією зняли, але провели два повторних обстеження (з перервою у три тижні), які знову-таки підтвердили перелами. Пацієнтці призначили болючі процедури. Оскільки потерпіла стала відчувати оніміння пальців кисті, їй довелось пройти додаткове обстеження та лікування у невропатолога.

> _Безсумнівно, подібна ситуація, де вина лікарів очевидна, де-небудь у Європі наслідком мала би у кращому випадку звільнення лікарів та значні збитки лікарні на користь потерпілого. Але у нас, у країні, де панує корупція та кругова порука, виходить все зовсім інакше. Винними виявляються не лікарі, що допустили халатність у своїх діях, а пацієнти, які звернулися до іншого медичного закладу для отримання альтернативної медичної точки зору та ефективного лікування._

Потерпіла вирішила не миритися із завданою шкодою здоров’ю та фінансовими збитками від дій лікарів **Новика В. М.** та **Бугаря О. О.** та подала на них скаргу до БЦРЛ з проханням притягти їх до відповідальності за халатність та компенсувати витрати на лікування. Відповідь громадянку шокувала. Винною виявилася сама Ліана Георгіївна за те, що не звернулася до тих самих лікарів, а пішла до інших. За логікою листа головного лікаря потерпіла мала лікуватися у межах БЦРЛ. Виникає логічне питання: а чи не для того, щоб винні лишились непокараними? Але це встановленню правильного діагнозу та одужанню навряд допомогло би.

[![](https://mpz.brovary.org/wp-content/uploads/2012/08/2012.06.01-Skarga_1.jpg)](https://mpz.brovary.org/wp-content/uploads/2012/08/2012.06.01-Skarga_1.jpg)

[![](https://mpz.brovary.org/wp-content/uploads/2012/08/2012.06.15-Vidpovid-BTSRL_1.jpg)](https://mpz.brovary.org/wp-content/uploads/2012/08/2012.06.15-Vidpovid-BTSRL_1.jpg)

Отримавши таку відповідь, Ліана Байдюкова 25 червня пише звернення до Міністерства охорони здоров’я, де викладає суть проблеми та просить розібратися у ситуації та притягти до відповідальності винних лікарів.

[![](https://mpz.brovary.org/wp-content/uploads/2012/08/2012.06.25-Zvernennya-do-MOZ_1.jpg)](https://mpz.brovary.org/wp-content/uploads/2012/08/2012.06.25-Zvernennya-do-MOZ_1.jpg)

У відповіді МОЗу було повідомлено про те, що Міністерство просить БЦРЛ відповідно до наказу №163 «Про управління якістю медичної допомоги» провести у присутності Байдюкової клініко-експертну оцінку якості надання медичними працівниками медичної допомоги заявниці. Про результати просить поінформувати МОЗ у термін до 18 липня.

[![](https://mpz.brovary.org/wp-content/uploads/2012/08/2012.07.09-Vidpovid-MOZ_1.jpg)](https://mpz.brovary.org/wp-content/uploads/2012/08/2012.07.09-Vidpovid-MOZ_1.jpg)

Станом на сьогодні оцінку так і не проведено. За словами потерпілої у БЦРЛ причиною цього називають відсутність на роботі необхідних експертів через відпустки.

Ситуація кричуща, але, на жаль, типова для України. У нашій медицині можна виправдовувати багато чого, посилаючись на відсутність коштів на ліки, неякісне обладнання, низьку оплату праці медпрацівників, але для чого тоді вони складають клятву лікаря України? Допоки не буде налагоджено необхідні механізми контролю, зокрема у медичній сфері, випадки подібної халатності та кругової поруки повторюватимуться постійно.

На сьогодні на лікування Ліана Байдюкова вже витратила близько 5000 грн., і воно триває. Потерпіла не бажає миритися з несправедливістю, тож команда «Маєш право знати» слідкуватиме за розвитком подій та повідомлятиме про це читачів у наступних публікаціях.
