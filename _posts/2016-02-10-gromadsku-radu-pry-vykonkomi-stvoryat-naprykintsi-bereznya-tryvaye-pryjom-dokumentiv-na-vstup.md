---
title: "Громадську раду при виконкомі створять наприкінці березня, почався прийом документів на вступ"
date: 2016-02-10
categories: 
  - "hromada"
  - "novyny"
tags: 
  - "brovary"
  - "gromadska-rada"
  - "novini"
---

**Установчі збори нового складу громадської ради при виконкомі Броварської міськради відбудуться 28 березня о 16:00 в приміщенні малої зали виконкому за адресою вул. Гагаріна, 15. Таке рішення було прийнято сьогодні, 10 лютого під час першого засідання Ініціативної групи зі створення Громадської ради.**

Окрім цього члени ініціативної групи вирішили, що прийом заяв на участь в установчих зборах та входження до складу Громадської ради прийматимуть до 28 лютого.  Учасники засідання зауважили, що згідно з постановою Кабінету міністрів України та відповідним положенням, така заява може бути подана в довільній формі, однак члени ініціативної групи також розробили її типовий зразок. Відповідальною за прийом заяв та інших документів, пов’язаних організацією Установчих зборів було визначено члена ініціативної групи  **Тетяну Гончарову** - виконуючу обов’язки головного спеціаліста відділу інформаційного забезпечення та господарської діяльності Броварської міськради.

Також сьогодні було визначено дату наступного засідання ініціативної групи: воно відбудеться 22 лютого о 14:00 в малій залі виконкому. На ньому планують розглянути усі подані заяви на вступ до громадської ради та участь в установчих зборах.

Нагадаємо, що 15 січня в.о. міського голови **Василь Андрєв** видав [розпорядження](https://mpz.brovary.org/gromadsku-radu-pry-vykonkomi-stvoryat-chynovnyky-i-veterany/) про утворення ініціативної групи по створенню нової Громадської ради при виконкомі БМР. До неї увійшли самі працівники виконкому та чотири представники місцевих громадських організацій.
