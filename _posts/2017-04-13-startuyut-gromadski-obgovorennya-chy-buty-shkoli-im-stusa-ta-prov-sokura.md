---
title: "Стартують громадські обговорення. Чи бути школі ім. Стуса та пров. Сокура?"
date: 2017-04-13
categories: 
  - "hromada"
  - "novyny"
tags: 
  - "5-shkola"
  - "brovary"
  - "vulitsya"
  - "gromadski-obgovorennya"
  - "gromadske-obgovorennya"
  - "muzey"
  - "najmenuvannya"
  - "novini"
  - "perejmenuvannya"
  - "provulok"
  - "sokur"
  - "stus"
  - "shkola"
---

**До 30 червня 2017 року у Броварах триватимуть два громадські обговорення. В одному мешканцям запропонують висловитися щодо присвоєння поки що безіменному та непобудованому провулку назви на честь броварського лікаря Івана Сокура. В іншому - чи варто 5-й школі присвоїти ім’я українського поета-шістдесятника Василя Стуса. Рішення про початок громадських обговорень [ухвалили](https://www.youtube.com/watch?v=DdXfWrVHPG0) цієї середи під час засідання комісії з питань найменувань та пам’ятних знаків.**

Чергове засідання комісії з найменувань ледве зібрало кворум. Попри це, усі рішення ухвалювали одноголосно. Як зазначив головуючий **Дмитро Карпій**, для вулиці на честь Івана Сокура управління містобудування та архітектури запропонувало три варіанти: перейменувати частину вул. Вокзальної, найменувати безіменний проїзд на Торгмаші або новий провулок у центрі - від вул. Київської до вул. В’ячеслава Чорновола.

_Відео засідання комісії, 11 квітня 2017 року_

<iframe src="https://www.youtube.com/embed/DdXfWrVHPG0" width="560" height="315" frameborder="0" allowfullscreen="allowfullscreen"></iframe>

Нагадаємо, під час останнього засідання чергової сесії Броварської міської ради депутати [не погодились](https://mpz.brovary.org/brovarski-deputaty-vyrishyly-vulytsyu-turgeneva-ne-perejmenovuvaty/) перейменувати вул. Тургенєва на честь Івана Сокура. Серед причин тоді назвали незгоду мешканців вулиці з такими трансформаціями. Водночас, ніхто з присутніх не висловився проти постаті колишнього головного лікаря броварської лікарні.

За результатами голосування міський голова **Ігор Сапожко** рекомендував тоді комісії з найменувань і управлінню містобудування та архітектури все-таки знайти вулицю для вшанування Івана Сокура. Під час засідання колегіального органу **11 квітня** одноголосно підтримали пропозицію запропонувати громаді найменувати ще незбудований провулок, який пролягатиме від вул. Київської до вул. В’ячеслава Чорновола.

\[caption id="attachment\_69056" align="aligncenter" width="600"\][![](https://mpz.brovary.org/wp-content/uploads/2017/04/provulok-Sokura-karta-shema.jpg)](https://mpz.brovary.org/wp-content/uploads/2017/04/provulok-Sokura-karta-shema.jpg) Провулок, який пропонують назвати на честь Івана Сокура\[/caption\]

Іще одним рішенням комісії винесли на громадське обговорення питання про присвоєння 5-й школі імені Василя Стуса. У навчальному закладі вже 12 років діє відповідний [музей](http://www.brovary-school5.edukit.kiev.ua/zhittya_shkoli/muzej/). Як розповіли присутні на засіданні директор школи **Павло Федоренко** та вчителька **Світлана Селіцька**, музей живий, у ньому регулярно проводять екскурсії. Колектив добивався присвоєння назви вже не перший рік, однак попередні спроби не призводили до позитивного результату.

Обидва громадські обговорення вирішили проводити **до 30 червня 2017 року**. Як розповів Дмитро Карпій, після завершення обговорень комісія знову збереться та вирішить, чи рекомендувати міській раді здійснити відповідні перейменування чи найменування. Однак, рішенню сесії також передуватиме розгляд питання гуманітарною та земельною депутатськими комісіями. Окрім того, щоби присвоїти нове ім’я школі, необхідна також згода трудового колективу навчального закладу.

Нагадаємо, раніше колегіальний орган визначив такі способи участі у громадських обговорення:

- надіслати/подати письмово у вигляді звернення до Броварської міської ради (відповідно до закону “Про звернення громадян”); занести його можна у [відділ звернень громадян](http://brovary.kiev.ua/viddil_zvernennya_gromadyan) по **бульв. Незалежності, 2** у робочі години робочих днів;
- надіслати на електронну скриньку міськради **info@brovary-rada.gov.ua**, бажано такі листи оформлювати також із дотриманням вимог закону “Про звернення громадян”; анонімні звернення не розглядаються;
- подання звернень телефоном: номери [контакт-центру](http://brovary.kiev.ua/poryadok_zvernennya_gromadyan) Броварської міської ради: **6-62-01** та **6-62-02.**

> **Василь Стус** - український письменник, літературознавець, перекладач і правозахисник. Один із найактивніших представників руху шістдесятників. Лауреат Державної премії ім. Т. Шевченка (1990 р.), Герой України (2005 р.). Був репресований каральними органами СРСР, загинув за загадкових обставин у таборі для ув'язнених.
> 
> **Іван Сокур** – головний лікар Броварської центральної районної лікарні в період 1982-2010 років, який має звання Заслуженого лікаря України, почесного громадянина міста Бровари (2001 р.), удостоєний орденів «Знак пошани», «За заслуги» ІІ та ІІІ ступенів, княгині Ольги ІІ ступеню.
