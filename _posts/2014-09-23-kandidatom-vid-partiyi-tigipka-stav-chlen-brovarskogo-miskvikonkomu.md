---
title: "Кандидатом від партії Тігіпка став член броварського міськвиконкому"
date: 2014-09-23
tags: 
  - "brovary"
  - "vibir-redaktsiyi"
  - "vibori"
  - "vibori-2014"
  - "kandidat-u-narodni-deputati"
  - "novini"
  - "okrug-97"
  - "parlamentski-vibori-2014"
  - "reyestratsiya-kandidativ"
  - "sergiy-krizhanivskiy"
  - "tsvk"
  - "tsentralna-viborcha-komisiya"
---

**[![140912140337_tihipko_party_624x351_unian](https://mpz.brovary.org/wp-content/uploads/2014/09/140912140337_tihipko_party_624x351_unian.jpg)](https://mpz.brovary.org/wp-content/uploads/2014/09/140912140337_tihipko_party_624x351_unian.jpg)22 вересня черговим зареєстрованим мажоритарним кандидатом по виборчому округу №97 з центром в Броварах став Михайло Трохимович Алєксєєнко – висуванець від політичної партії «Сильна Україна».**

Михайло Трохимович є [діючим членом виконавчого комітету](http://www.brovary.kiev.ua/chleny_vykonkomu) Броварської міської ради, а паралельно працює начальником служби безпеки ТОВ «Броварський завод будівельних конструкцій». У Броварах Алєксєєнко більш відомий як колишній начальник місцевої пожежної частини.

На сайті Центральної виборчої комісії [зазначається](http://www.cvk.gov.ua/pls/vnd2014/WP033?PT001F01=910&pf7331=97), що Михайло Алєксєєнко народився 20 листопада 1952 року, безпартійний, має вищу освіту та не має судимостей. За інформацією «Маєш право знати» донедавна Алєксєєнко був членом Партії регіонів.

У своїй програмі Алєксєєнко жодним словом не згадує про Бровари, Баришівку, Березань чи інший населений пункт округу, де балотується. Виглядає так, що програма, написана для Михайла Трохимовича – стандартизований варіант, що використовується мажоритарниками «Сильної України». Так, начальник служби безпеки будівельного заводу обіцяє своїм виборцям реформувати агропромисловий комплекс, вирішити соціальні питання та підняти рівень життя, встановити мир в державі. Алєксєєнко також не вказує якихось автобіографічних даних про власну персону та не пояснює, чому вирішив піти в народні депутати від «Сильної України».

Як відомо, за оцінками експертів, партія Сергія Тігіпка на цих виборах є однією з кількох політичних платформ, за допомогою якої мандати депутатів українського парламенту намагаються здобути екс-регіонали. Зокрема за списками "Сильної України" до Верховної Ради балотуватимуться такі одіозні екс-члени Партії регіонів як Володимир Макєєнко, Валерій Хорошковський, Антон Кіссе, Микола Джига, Святослав Піскун, Таріел Васадзе та ін.

Нагадаємо, що Михайло Алєксєєнко став третім мажоритарним кандидатом, зареєстрованим по 97-му виборчому округу на цих парламентських виборах. Раніше ЦВК зареєструвала двох самовисуванців: [**Сергія Крижанівського**](https://mpz.brovary.org/tsvk-zareyestruvala-u-viborchomu-okruzi-97-samovisuvantsya-sergiya-krizhanivskogo/) та [**Валерія Деркача.**](https://mpz.brovary.org/v-okruzi-97-zareyestruvali-shhe-odnogo-samovisuvantsya-valeriya-derkacha/)
