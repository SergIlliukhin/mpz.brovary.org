---
title: "Сьогодні спливає термін відключення гарячої води в Броварах"
date: 2013-08-07
author: 
  username: "serzhov"
  display_name: "Сергій Севрук"
tags: 
  - "borgi-mista"
  - "brovary"
  - "brovariteplovodoenergiya"
  - "vibir-redaktsiyi"
  - "garyacha-vodi"
  - "garyache-vodopostachannya"
  - "kp-brovariteplovodoenergiya"
  - "novini"
  - "pat-kiyivoblgaz"
coverImage: "wp-content/uploads/2013/08/Ogoloshennya-teplomerezhi-pro-garyachu-vodu-z-logotipom1.jpg"
---

[![Ogoloshennya-teplomerezhi-pro-garyachu-vodu-z-logotipom](https://mpz.brovary.org/wp-content/uploads/2013/08/Ogoloshennya-teplomerezhi-pro-garyachu-vodu-z-logotipom1.jpg)](https://mpz.brovary.org/wp-content/uploads/2013/08/Ogoloshennya-teplomerezhi-pro-garyachu-vodu-z-logotipom1.jpg)**Сьогодні, 07 серпня 2013 року, спливає термін припинення гарячого водопостачання в місті Бровари.** Згідно з [розпорядженням міського голови](http://docs.pravo-znaty.org.ua/p7810/11.06.2013/94) Ігоря Сапожка, в період з 11 червня по 07 серпня 2013 року було припинено надання послуг з підігріву води і проводились випробування на щільність та ремонт магістральних і розподільчих теплових мереж.

На початку літа працівники КП "Броваритеполоводоенергія" [стверджували](https://mpz.brovary.org/garyachoyi-vodi-v-kranah-brovarchan-ne-bude-shhonaymenshe-dva-misyatsi/), що обсяг робіт по ремонту теплових мереж та теплотехнічного обладнання настільки масштабний, що неможливо спрогнозувати дату закінчення ремонтних робіт. Протягом останніх місяців на [сайті комунального підприємства "Броваритепловодоенергія"](http://brovteplo.com.ua/) кілька разів з'являлись повідомлення про початок чи завершення певного виду ремонтних робіт теплової мережі на вулицях міста.

[![Сайт БТВЕ](https://mpz.brovary.org/wp-content/uploads/2013/08/Sayt-BTVE1.jpg)](https://mpz.brovary.org/wp-content/uploads/2013/08/Sayt-BTVE1.jpg)

Журналісти "Маєш право знати" вирішили з'ясувати, чи з'явиться сьогодні в кранах броварчан гаряча вода та зателефонували в КП "Броваритепловодоенергія". Як повідомив головний інженер комунального підприємства, наразі ремонт теплових мереж завершений, персонал, що обслуговує теплотехнічне обладнання, викликаний та знаходиться на робочих місцях, тобто КП "Броваритепловодоенергія" готове підігрівати воду та надавати броварчанам. За словами співробітника комунального підприємства, на початку серпня місто розрахувалось з [боргами](https://mpz.brovary.org/garyacha-voda-znikla-cherez-te-shho-kp-brovariteplovodoenergiya-zaborguvala-za-gaz-26-5-mln-grn/) перед ПАТ "Київоблгаз" та провело звірку показників, тобто єдиним відкритим питанням постачання гарячої води населенню, на сьогоднішній день залишається відновлення "облгазом" газопостачання до броварських котелень. Крім того, головний інженер запевнив, що “_керівництво займається цим питанням_”.

На жаль, коментар з цього приводу в ПАТ "Київоблгаз" отримати не вдалося.

> _Відтак стає очевидним, що відключення гарячого водопостачання в Броварах відбулося не лише по причині ремонту тепломережі та теплотехнічного обладнання, а й по причині заборгованості перед ПАТ "Київоблгаз". Тож чи відновиться постачання гарячої води в домівки броварчан, покаже лише час._
