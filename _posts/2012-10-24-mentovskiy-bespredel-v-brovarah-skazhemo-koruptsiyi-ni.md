---
title: "«Ментовский беспредел» в Броварах. Скажемо корупції «ні»"
date: 2012-10-24
categories: 
  - "kolonka-avtora"
tags: 
  - "budivelna-afera"
  - "kashirina"
  - "militsiya"
  - "prokuratura"
---

Відповідно до ст.30 Конституції України кожному гарантується недоторканність житла. Не допускається проникнення до житла чи до іншого володіння особи, проведення в них огляду чи обшуку інакше як за вмотивованим рішенням суду. Один дуже підприємливий броварський «забудовник» на це не зважає. Він винайшов новий вид будівельної афери, сутність якого полягає в наступному:

1. забудовник розміщує в засобах масової інформації повідомлення за продаж квартири за досить привабливими цінами (650-800 дол. США);
2. будівництво будинку ведеться за відсутності необхідних дозвільних документів (навіщо витрачатись);
3. при підписанні договору потенційній жертві пояснюється що, незважаючи на умови договору, розрахунки можна здійснювати в готівковій формі з видачею розписок (можливо, щоб ухилятись від сплати податків або уникати конвертації грошових коштів через відповідні центри);
4. коли жертва розуміє, що її ошукали і подає до суду, в її квартиру проникають шляхом взлому замків , щоб позбавити доступу до житла.
5. квартира жертви повторно продається третій особі. Договори купівлі-продажу були засвідчуються приватним нотаріусом київського міського нотаріального округу О. Шкодою (прізвище те, що треба – Бог шельму мітить), що знаходиться за адресою: м. Київ, вул. Княжий Затон, 2/30.

Про [злочинні дії «забудовника»](https://mpz.brovary.org/komu-vigidni-zhitlovi-aferi-v-brovarah-video/) неодноразово повідомлялось в  Броварське МВ ГУ МВС України в Київській області. Так, потерпілі інвестори телефонували за номером №102, щоб повідомити міліцію  про проникнення в їхні помешкання, вчинене забудовником. Прибувші за викликом працівники ДСО просто зникли, побачивши обєктиви телекамер (це бачила вся країна в новинах).

На місце події до будинку по вул. Каширіна, 15 в м. Бровари виїхала слідчо–оперативна група Броварського МВ ГУМВС.

І тут почались дива. З невідомих причин правоохоронці не доприйняли заяву в людини, яку забудовник незаконно утримав в будинку протягом 3 годин. Натомість відповідно до ст.146 Кримінального кодексу України «Незаконне позбавлення волі або викрадення людини» **незаконне позбавлення волі або викрадення людини - караються обмеженням волі на строк до трьох років або позбавленням волі на той же строк. Ті самі діяння, вчинені щодо малолітнього або з корисливих мотивів, щодо двох або більше осіб або за попередньою змовою групою осіб, або способом, небезпечним для життя чи здоров'я потерпілого, або таке, що супроводжувалося заподіянням йому фізичних страждань, або із застосуванням зброї, або здійснюване протягом тривалого часу,- караються обмеженням волі на строк до п'яти років або позбавленням волі на той самий строк.**

_Обставини справи  вказують на вчинення злочину, передбаченого ст.146 КК України злочину, а саме незаконне позбавлення волі._

За результатами звернень інвесторів Броварське МВ ГУМВС України в Київській області повідомило_,_ що за результатами проведення перевірки на підставі _п.1 ст.6 КПК_ України прийнято рішення про відмову в порушенні кримінальної справи за відсутністю складу злочину передбаченого ст. 185 (крадіжка), 356 КК України. Підписаний цей лист начальником Броварського МВ ГУМВС України в Київській області С. Семікопом.

Абсолютно логічно виникає цілий ряд питань.

_По-перше, чому у відповідях міліції замовчується про реагування правоохоронців на заяву людини щодо її незаконного утримання в будинку подружжям Серпокрилових?_

_По –друге,  в п. 1. ст. 6 КПК України йдеться про те, що кримінальну справу  не може бути порушено,  а порушена справа підлягає закриттю за відсутністю події злочину, а не складу злочину. Що це? Описка чи застосування невірних підстав для відмови у порушенні кримінальної справи?_

_По-третє, цілком логічно виникають питання щодо кваліфікації злочину. В  ст. 185 КК України йдеться про крадіжку, тобто таємне викрадення чужого майна_. Разом з тим, обставини вказують саме на вчинення шахрайства. То про яку таку ст. 185 КК України і яку крадіжку повідомляє начальник Броварського МВ ГУМВС України в Київській області пан С. Семікоп?

Певно, пан С. Семікоп має на увазі порушення кримінальної справи проти І.М. Серпокрилова, в 2000 році,  дата реєстрації злочину 15.12.2000., кваліфікація – крадіжка, вчинена групою осіб (інформація була надана знайомими правоохоронцями). Фактично броварська влада кришує людину з кримінальним минулим.

Згідно із ст.25 Закону України «Про міліцію» працівник міліції у межах повноважень, наданих цим Законом та іншими законодавчими актами, самостійно приймає рішення і несе за свої протиправні дії або бездіяльність дисциплінарну чи кримінальну відповідальність. При порушенні працівником міліції прав і законних інтересів громадянина міліція зобов'язана вжити заходів до поновлення цих прав, відшкодування завданих матеріальних збитків, на вимогу громадянина публічно вибачитися. Службова особа міліції, яка порушила вимоги закону або неналежно виконує свої обов'язки, несе відповідальність у встановленому порядку.

Є два розумних пояснень дій працівників броварської міліції:

1. Вони просто недолугі мєнти (і це сумно).
2. Влада свідомо кришує будівельні афери (що більше схоже на правду).

Прояснити ситуацію щодо «бєспределу» в броварській міліції допомогло Головне управління МВС України в Київській області, яке у відповідь на  моє звернення повідомило, що в ході проведення службового розслідування факти, викладені у зверненні знайшли совє часткове підтвердження, винних працівників Броварского МВ (з обслуговування м. Бровари та Броварського району) ГУ МВС України в Київській області притягнуто до дисциплінарної відповідальності

_Більш переконливою видалась відповідь Департаменту внутрішньої безпеки Міністерства внутрішніх справ, яке, провівши перевірку, підтвердило неналежне виконання Броварською міліцією своїх обовязків і направило матеріали перевірки до Броварської міжрайонної прокуратури._ Так склалось історично, що броварська міжрайонна прокуратру покриває міліцію. Отже, коло замкнулось.

[![](https://mpz.brovary.org/wp-content/uploads/2012/10/lyst.jpg)](https://mpz.brovary.org/wp-content/uploads/2012/10/lyst.jpg)

Будівельні афери – це лише незначна частина броварського «беспредєду». За кілька років влада умудрилась перетворити м.Бровари на епіцентр всіх можливих афер (будівельних, земельних, паркових, басейнових, тролейбусних і т.д.).

Як юрист, що близько року займався юридичними справами в Броварах, запевняю Вас, це місто поглинула тотальна корупція (прокуратура, суд, міліція, мерія).  Список можна продовжувати до безкінечності.

Спасіння утопаючих справа рук самих утопаючих. Адже корупція – це система, яку міняють лише системою (закон розвитку систем).
