---
title: "Апеляційний суд: броварський виконком порушує права громадян"
date: 2013-04-08
author: 
  username: "trydence"
  display_name: "Дмитро Карпій"
tags: 
  - "394"
  - "illyuhin"
  - "administrativniy"
  - "apelyatsiya"
  - "bmr"
  - "vikonavchiy-komitet"
  - "mirni-zibrannya"
  - "novini"
  - "peremoga"
  - "skasuvannya"
  - "sud"
coverImage: "wp-content/uploads/2013/04/IMAG1789.jpg"
---

[![IMAG1789](https://mpz.brovary.org/wp-content/uploads/2013/04/IMAG1789.jpg)](https://mpz.brovary.org/wp-content/uploads/2013/04/IMAG1789.jpg)Минулого четверга, 4 квітня, Київський апеляційний адміністративний суд визнав [скандальне](https://mpz.brovary.org/rishennyam-vikonkomu-obmezheno-pravo-brovarchan-na-mirni-zbori/ "Виконком усупереч Конституції визначив «єдине місце» для проведення мирних зібрань у Броварах") рішення виконавчого комітету Броварської міської ради «[Про визначення місця у місті Бровари для проведення зборів, мітингів, демонстрацій](https://docs.brovary.org/p3930/21.08.2012/394)» № 394 таким, що порушує права броварчан. Колегія суддів скасувала постанову першої інстанції (Броварського міськрайонного суду) та визнала дії виконкому протиправними, задовольнивши таким чином скаргу апелянта **Сергія Іллюхіна** у повному обсязі.

> Нагадаємо, що у розпал парламентських передвиборчих перегонів 2012 року броварський міськвиконком прийняв кілька рішень, якими прямо чи опосередковано обмежувались права громадян на мирні зібрання, висловлення своїх поглядів, політичну агітацію тощо. Місцевий активіст Сергій Іллюхін, заручившись юридичною та громадською підтримкою, подав до Броварського міськрайонного суду позовну заяву із проханням визнати одне з цих рішень (№ 394) протиправним і скасувати його. Після численних засідань суддя **Ганна Білик** ухвалила постанову, якою [відмовила](https://mpz.brovary.org/sud-viznav-zakonnim-obmezhennya-svobodi-mirnih-zibran-u-brovarah/ "Броварський суд потурає обмеженню права на мирні зібрання?") у задоволенні позову в частині визнання рішення протиправним. Водночас, за день до першого засідання суду, виконком [скасував](https://mpz.brovary.org/vikonkom-skasuvav-tri-rishennya-uhvalenih-dlya-borotbi-z-opozitsiyeyu-pid-chas-viboriv/ "Виконком скасував три рішення, ухвалених для боротьби з опозицією під час виборів") рішення, яке стало предметом розгляду феміди.

Підставою для оскарження постанови суду позивач назвав неправильне застосування судом першої інстанції норм матеріального права та хибні висновки, що призвели до неправильного вирішення суперечки по суті.

Як пояснив представник апелянта **Олексій Скочко**, броварський суд розглядав позивача Сергія Іллюхіна виключно як організатора акцій, мітингів, демонстрацій. Оскільки останній повідомлень про проведення подібних заходів під час дії рішення № 394 не подавав, перша інстанція феміди [вирішила](https://mpz.brovary.org/sud-viznav-zakonnim-obmezhennya-svobodi-mirnih-zibran-u-brovarah/), що його права не порушені. Це і стало причиною відмови у задоволенні позову.

Однак, Скочко зауважив, що під дію рішення № 394 підпадають всі мешканці Броварів, особливо ті, що вирішили задовільнити своє право на висловлення думок та поглядів через мирні зібрання. Таким чином, прийшовши на акцію, будь-хто підпадає під дію документа. За словами Іллюхіна, він був учасником багатьох зібрань у Броварах за чинності рішення. Правник також зазначає, що позивач не зобов’язаний жодним чинним нормативно-правовим актом України попередньо звертатись до органів місцевого самоврядування з заявою про проведення масових заходів, перш ніж прийти на мітинг та висловити свою громадську позицію з приводу тих чи інших дій та подій.

[![Апеляція мирні зібрання 1](https://mpz.brovary.org/wp-content/uploads/2013/04/Apelyatsiya-mirni-zibrannya-1.jpg)](https://mpz.brovary.org/wp-content/uploads/2013/04/Apelyatsiya-mirni-zibrannya-1.jpg) [![Апеляція мирні зібрання 2](https://mpz.brovary.org/wp-content/uploads/2013/04/Apelyatsiya-mirni-zibrannya-2.jpg)](https://mpz.brovary.org/wp-content/uploads/2013/04/Apelyatsiya-mirni-zibrannya-2.jpg) [![Апеляція мирні зібрання 33](https://mpz.brovary.org/wp-content/uploads/2013/04/Apelyatsiya-mirni-zibrannya-33.jpg)](https://mpz.brovary.org/wp-content/uploads/2013/04/Apelyatsiya-mirni-zibrannya-33.jpg)

Окрім того, позивач зазначив, що приймаючи рішення № 394, виконком Броварської міської ради вийшов за межі своїх повноважень. Згідно із Конституцією України, винятково судом відповідно до закону може бути обмежене право на мирні зібрання, та й то лише в інтересах національної безпеки та громадського порядку – з метою запобігання заворушенням чи злочинам, для охорони здоров’я населення або захисту прав і свобод інших людей.

Водночас представниця Броварської міської ради **Олемська О. Я.** зазначила, що Іллюхін, за її словами, не надавав суду першої інстанції доказів того, що він збирався проводити заходи чи брати участь у них під час дії рішення. Окрім того, юристка зауважила, що на органи місцевого самоврядування відповідно до законодавства покладене вирішення питань про проведення зборів, мітингів та демонстрацій.

Колегія суддів, розглянувши справу, прийняла рішення **задовольнити апеляційну скаргу Сергія Іллюхіна у повному обсязі**.

Коментуючи постанову суду, Сергій Іллюхін відзначив стратегічну важливість цього рішення: _«Очевидно, під час наступного виборчого періоду виконавчий комітет знову спробує обмежити право громадян на мирні збори. Цей прецедент має стати пересторогою для влади міста і вагомим аргументом для того, аби утриматись від порушення конституційних прав броварчан»_.

> **Досвід у інших містах.** Коментуючи рішення апеляційної інстанції, активісти всеукраїнської кампанії «За мирний протест», що займається захистом мирних зібрань, зазначили, що останнім часом щодо більшості подібних рішень місцевих рад, які обмежують свободу зібрань, вдається «досягти перемоги». Так, наприклад, у Сімферополі, Житомирі, Ужгороді, Дніпропетровську та ще кількох містах були винесені схожі судові рішення. В інших населених пунктах, як частково й у Броварах,  рішення про скасування своїх же «суперечливих» документів приймали місцеві влади після позовів до судів чи звернень громадських рад – у Сваляві, Чернівцях, Донецьку. А у Черкасах, повідомляють активісти, таке рішення місцеве самоврядування ухвалило після штурму громадянами міської ради.
