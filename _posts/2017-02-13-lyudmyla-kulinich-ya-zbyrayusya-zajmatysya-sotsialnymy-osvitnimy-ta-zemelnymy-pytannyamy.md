---
title: "Людмила Кулініч: \"Я збираюся займатися соціальними, освітніми та земельними питаннями\""
date: 2017-02-13
categories: 
  - "interview"
  - "vlada"
tags: 
  - "brovary"
  - "brovarska-miska-rada"
  - "vibir-redaktsiyi"
  - "deputati"
  - "lyudmyla-kulinich"
  - "novini"
  - "samopomich"
---

**У Броварську міську раду [зайшли](https://mpz.brovary.org/sergij-illyuhin-ta-lyudmyla-kulinich-staly-deputatamy-brovarskoyi-miskrady-foto/) нові депутати: замість Аліни Дяченко до складу фракції "ДемАльянс" долучився Сергій Іллюхін, а [місце Андрія Василенка](https://mpz.brovary.org/andrij-vasylenko-alina-dyachenko-bilshe-ne-deputaty/) ("Самопоміч") в сесійній залі зайняла Людмила Кулініч. Обидва депутати не виникли з нізвідки, обидва мають довгу історію активізму та досвід роботи в громадських та політичних організаціях, виконання обов'язків помічника депутата. Вже дві сесії - позачергову і чергову - вони виконують свої обов'язки депутата та є повноправними учасниками політичного процесу в місті. Про свою діяльність в новій ролі нам розповіла Людмила Кулініч.**

_**\- Людмило, до цього Ви були активісткою та помічником депутата облради, а як вам робота власне депутатом? Зараз** **Ви суміщаєте ці дві посади: помічник та депутат?**_

\- На даний момент я так і залишилася помічником Олексія Дорошенка, депутата Київської обласної ради, фракція "Самопоміч". Щодо іншого, то я не відчула особливої різниці між своєю діяльністю активістки та депутатством. На першій сесії найбільше хвилюючими були, мабуть, думки, що я випадково натисну не ту кнопку на пульті голосування _(посміхається)_. А сам формат сесії мені, звичайно, знайомий, я була присутня на різних засіданях як активістка.

[![](https://mpz.brovary.org/wp-content/uploads/2017/02/lyudmyla-kulinich-5.jpg)](https://mpz.brovary.org/wp-content/uploads/2017/02/lyudmyla-kulinich-5.jpg)

У будь-якому випадку коло питань, з якими я мала справу раніше і зараз, не особливо відрізняються. У складі депутатського корпусу міськради я збираюся продовжувати займатися соціальними та освітніми питаннями: контролювати виконання програми по впровадженню інклюзивної освіти, якою займався Андрій Василенко. Також - контролювати проектування та будівництво шкіл, виділення земельних ділянок для них.

У мене, наприклад, були питання до очільниці відділу капбудівництва Людмили Павлик: чому проектантів вибирають вони? Де конкурсна основа? Де робота системи Прозорро? Також хочу подивитися деталізацію поточного Генплану і з'ясувати: чи всі ділянки, що мають цільове призначення під будівництво шкіл або садків мають відповідну розроблену документацію від землеустрою. Щоб не вийшло, як у випадку з Альянс Новобуд - побудували дві висотки на тій території, що планувалася під будівництво садка. Вільної території в нашому місті обмаль, вона повинна контролюватися щодо використання за призначенням, в тому числі це повинні робити депутати.

У той же час я член земельної комісії і, чесно кажучи, мені дуже сподобалося в ній працювати. Так, складно, багато питань - 2/3 питань та проектів рішень, що виносяться на сесію, - це земельні. Але мені цікаво відкривати нові напрямки. І я не можу сказати, що невпевнено себе почуваю в земельних питаннях. У мене є консультанти, які мені допомагають. Щоправда, помічників офіційно поки що немає. Взагалі відчувається дефіцит активістів у місті, вони розчаровуються і втрачають бажання щось робити. Після року цієї каденції депутатів багато залишилося охочих нам допомагати?

[![](https://mpz.brovary.org/wp-content/uploads/2017/02/lyudmyla-kulinich-1.jpg)](https://mpz.brovary.org/wp-content/uploads/2017/02/lyudmyla-kulinich-1.jpg)

_**\- Ви готуєте вже якісь проекти рішень?**_

\- Пройшло лише півтора місяці як я вирішила стати депутатом. Я - перфекціоніст, і любу справу виконую «або добре, або ніяк». Тому проекти рішень, які я буду подавати, повинні бути виконані не халатно, а для цього мені ще потрібно підготуватися чисто технічно і юридично, щоб не допускати помилок, як деякі депутати.

_**\- Чи хочете щось відзначити на останній сесії? За що голосували?**_

\- Серед іншого, голосувала за зняття деяких додаткових питань на початку сесії. Це взагалі обдумана позиція нашої фракції - питання, які виносять додатково, якщо вони не мають аварійного характеру, треба вносити відповідно до регламенту. Пояснення, що ми виносимо проект вже півроку, скільки можна, давайте голосувати, - не проходять. Це не виправдовує того, що депутат так халатно ставиться до своїх обов'язків.

[![](https://mpz.brovary.org/wp-content/uploads/2017/02/lyudmyla-kulinich-6.jpg)](https://mpz.brovary.org/wp-content/uploads/2017/02/lyudmyla-kulinich-6.jpg)

_**\- Як взагалі оцінюєте роботу Броварської міськради?**_

\- На даний момент поведінка депутатів непасивна, вони вивчають проекти рішень, приходять не тільки на засідання своїх профільних комісій, а й на засідання інших. Після початкового "кризисного" періоду депутати нарешті обрали кожен "свою справу", перестали хапатися за все підряд, сконцентрувалися на якихось напрямках - і пішов конструктив.

[![](https://mpz.brovary.org/wp-content/uploads/2017/02/lyudmyla-kulinich-7.jpg)](https://mpz.brovary.org/wp-content/uploads/2017/02/lyudmyla-kulinich-7.jpg)

_**\- Ви вже проводили прийом громадян? З якими питаннями звертаються люди?**_

\- Так, звісно. В основному люди приходять з актами обстеження, з питань субсидій. Також були звернення з приводу конфліктів в сім'ї, але тут як депутат я не можу одноосібно щось вирішувати, тут потрібно підключати соцслужби.

_**\- А як щодо Вашої діяльності в освітянській сфері? Ви ж очолюєте Опікунську раду в школі №5, брали участь в роботі [Громадської ради](https://mpz.brovary.org/brovarsku-osvitu-vzyato-pid-gromadskiy-kontrol-aktivisti-ta-batki-stvorili-gromadsku-radu/) при управлінні освіти?**_

\- З цього навчального року я вже не очолюю Опікунську раду, але, напевно, ніколи не залишу школу №5, я завжди готова допомагати. Те ж стосується і Громради: як депутату мені напевно немає сенсу бути офіційно її членом, але бути присутньою на зборах, брати участь в міру своїх можливостей - це я збираюся робити.

[![](https://mpz.brovary.org/wp-content/uploads/2017/02/lyudmyla-kulinich-2.jpg)](https://mpz.brovary.org/wp-content/uploads/2017/02/lyudmyla-kulinich-2.jpg)

_**\- Хто зараз є головою фракції "Самопоміч" після уходу Андрія Василенка? Чи Вас влаштовує ця фракція, не збираєтеся її полишати?**_

\- Коли мене вітають з депутатством, мені це ріже слух. Хочеться запитати: з чим ви мене вітаєте, з тим, що Василенко пішов з міськради? Я вважаю, що місто сильно втратило з його уходом, краще б інший пішов.

Наразі горизонт мого депутатства - як мінімум рік. Потім можуть бути перевибори в зв'язку з об'єднанням територіальних громад. Щоправда, поки що з Броварами ніхто не хоче об'єднуватися, але рішення можуть бути прийняті на рівні Верховної Ради. Так чи інакше, але це питання постане. Поки я на початку свого шляху, а там подивимося.

Щодо голови фракції, то це питання досі не вирішено, у нас немає навіть виконуючого обов'язки. Але робота всередині команди на даний момент цілком конструктивна і мікроклімат відмінний, поки не піднімається це питання кардинально. На даний момент рішення немає.

_**\- А Ви маєте амбіції зайняти це місце?**_

\- Я не відмовлюсь.

**Фото - Світлана Яцив**
