---
title: "Броварчан дезінформували про вибори депутатів міськради"
date: 2014-05-14
author: 
  username: "shako"
  display_name: "Тарас Шако"
tags: 
  - "viddil-vedennya-derzhreyestru-vibortsiv"
  - "vibir-redaktsiyi"
  - "vibori"
  - "vibori-prezidenta-2014"
  - "zaproshennya-na-vibori"
  - "novini"
  - "pozachergovi-vibori"
coverImage: "wp-content/uploads/2014/05/top-photo.jpg"
---

**[![top-photo](https://mpz.brovary.org/wp-content/uploads/2014/05/top-photo.jpg)](https://mpz.brovary.org/wp-content/uploads/2014/05/top-photo.jpg)У іменних запрошеннях на позачергові президентські вибори, які вручили броварчанам члени дільничних виборчкомів, помилково зазначено, що 25 травня відбудуться також і дострокові вибори депутатів до міської ради. Як повідомили у броварському відділі ведення державного реєстру виборців, помилка сталась з вини ЦВК. Наново передруковувати запрошення не будуть, бо визначені законом терміни їх вручення спливли 9 травня.**

[![10365739_627104200715525_9058760994966069183_n](https://mpz.brovary.org/wp-content/uploads/2014/05/10365739_627104200715525_9058760994966069183_n.jpg)](https://mpz.brovary.org/wp-content/uploads/2014/05/10365739_627104200715525_9058760994966069183_n.jpg)

Тим часом дезінформовані броварчани вже почали [цікавитись в соцмережах про претендентів в депутатські крісла міськради та їх програми](https://www.facebook.com/groups/brovary/permalink/825481950815106/). Однак мешканцям міста, які 25 травня хотіли б оновити склад міської ради, доведеться розчаруватись: виборів депутатів БМР цього дня не буде.

<iframe src="//www.youtube.com/embed/Ei_gphbSRko" width="600" height="315" frameborder="0" allowfullscreen="allowfullscreen"></iframe>

Про помилку в іменних запрошеннях вже повідомили [на офіційному сайті Броварської міськради](https://www.brovary.kiev.ua/shanovn%D1%96-viborts%D1%96-m%D1%96sta-brovari-v%D1%96dd%D1%96l-vedennya-derzhavnogo-re%D1%94stru-viborts%D1%96v-%D1%96nformu%D1%94). Як зазначає начальник відділу ведення держреєстру виборців **Людмила Ржевська**, про неточність в запрошеннях броварчан інформуватимуть також в муніципальній газеті «Броварська панорама» та на місцевому радіо.

[![держреєстр](https://mpz.brovary.org/wp-content/uploads/2014/05/derzhreyestr.jpg)](https://mpz.brovary.org/wp-content/uploads/2014/05/derzhreyestr.jpg)

Прикру помилку Ржевська пояснила недбалістю в ЦВК – саме звідти в держреєстр надсилають файли іменних запрошень для друку. Водночас вона відкидає провину відділу ведення держреєстру виборців. За словами Ржевської, під час затвердження тексту запрошень на вибори у ЦВК керувались [проектом Постанови про призначення дострокових виборів депутатів Броварської міської ради на 25 травня](https://w1.c1.rada.gov.ua/pls/zweb2/webproc4_1?pf3511=50290#kom_processing_tab). Однак проект не дійшов до голосування в парламенті. Тобто у центрвиборчкомі не догледіли, що юридичних підстав для проведення позачергових виборів до міської ради Броварів в одну дату з президентськими нема.

Тож 25 травня броварчани йтимуть на виборчі дільниці обирати тільки майбутнього Президента України.
