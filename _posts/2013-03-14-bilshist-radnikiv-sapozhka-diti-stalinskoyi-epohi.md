---
title: "Більшість з 14 радників Сапожка – діти сталінської епохи"
date: 2013-03-14
author: 
  username: "Aleechka"
  display_name: "Аліна Дяченко"
tags: 
  - "vibir-redaktsiyi"
  - "mer-brovariv"
  - "novini"
  - "radnik-miskogo-golovi"
  - "sapozhko"
coverImage: "wp-content/uploads/2013/03/radniki.jpg"
---

[![радники](https://mpz.brovary.org/wp-content/uploads/2013/03/radniki.jpg)](https://mpz.brovary.org/wp-content/uploads/2013/03/radniki.jpg)Відповідно до «[Положення про радника міського голови…](http://docs.brovary.org/f?u=https%3A%2F%2Fskydrive.live.com%2Fredir%3Fresid%3D72571393D4771099!159%26amp%3Bauthkey%3D!ANdBhI-qYmx7qYc)» мер Броварів має право призначати собі радників з числа осіб, які «_своєю професійною або громадською діяльністю заслужили авторитет та суспільне визнання, досягли професійних успіхів у відповідній сфері діяльності_». Як вдалось з’ясувати «Маєш право знати», Ігор Сапожко має 14 радників, які сприяють йому у здійсненні його повноважень, а один з них виконує ці функції на платній основі.

У відповідь на наш запит виконавчий комітет Броварської міської ради повідомив, що за інформацією відділу організаційної та кадрової роботи в структурі апарату міської ради та виконкому числиться 1 штатна одиниця радника міського голови на постійній основі – Ірина Анатоліївна Попіка. Вона є посадовою особою місцевого самоврядування, їй присвоєно 13 ранг. Посадовий оклад радника становить 1134 грн.

Також у виконкомі числяться радники на громадських засадах, які не отримують заробітну плату:

1. Сдобнякова Клавдія Борисівна
2. Нілова Ірина Дмитрівна
3. Янковець Інна Володимирівна
4. Шокун Марина Анатоліївна
5. Холодов Євгеній Антонович
6. Кузьмук Микола Романович
7. Лисенко Микола Григорович
8. Пархоменко Олексій Олексійович
9. Говорушко Микола Адамович
10. Дюков Петро Якович
11. Лемпіцький Анатолій Григорович
12. Єрошенко Олександр Іванович
13. Кузовкін Володимир Андрійович

Прикметно, що своїх перших радників Сапожко призначив майже одразу після набуття повноважень міського голови. Розпорядженням від 30 листопада 2010 року Ігор Васильович «найняв» для надання цінних порад нинішню директорку КП «Бровариінвестбуд» **Клавдію Сдобнякову** та голову броварської громадської організації «Громадські активісти» **Ірину Нілову**.

Трохи згодом, 13 березня 2011 року, на посаду радника мера була призначена **Інна Янковець** , яка у 2007 році балотувалась до Верховної Ради України за списком Партії регіонів під № 278, тоді вона працювала юрисконсультом у ТОВ "Абсолют ЛТД", нині ж у бізнес-довідниках вона значиться як керівник споживчого гаражного кооперативу «Авіатор» на Чкалова, 4а.

16 травня 2013 року до кола радників мера доєдналась і нинішня директорка КП «Бровариземлеустрій» **Марина Шокун**, яка, до речі, [балотувалась](https://mpz.brovary.org/tsvk-zareyestruvala-8-novih-kandidativ-u-narodni-deputati-u-brovarskomu-viborchomu-okruzi/) на минулих парламентських виборах від партії «Справедлива Україна», щоправда, за два тижні до дня виборів [зняла](https://mpz.brovary.org/tsvk-skasuvala-reyestratsiyu-7-kandidativ-po-mazhoritarnomu-okrugu-97/) свою кандидатуру.

Найбільше поповнення «громадських помічників» мера відбулось 13 липня 2011 року, коли Сапожко призначив своїми радниками 10 майбутніх [членів Ради старійшин](http://rada.mpz.brovary.org/index.php%5Eoption=com_content&view=article&id=5367_-14122011-343-q-q-&catid=16&Itemid=69.htm): **Холодова Є. А., Кузьмука М. Р., Лисенка М. Г., Пархоменка О. О.,  Говорушка М. А., Дюкова П. Я., Лемпіцького А. Г., Єрошенка О. І, Кузовкіна В. А.** та **Федоренка М. К.** (помер у 2012 р.)

Останньою до числа радиків долучилась **Ірина Попіка**, яка була прийнята на цю посаду 01.11.2012 з окладом 1118 грн та надбавкою за високі досягнення у праці або виконання особливо важливої роботи у розмірі 50 % посадового окладу з урахуванням доплати за ранг та вислугу років.

> Які права та повноваження має радник міського голови, якими є його основні завдання та порядок прийняття на службу, читайте у [нашій попередній статті](https://mpz.brovary.org/sapozhko-priymatime-svoyih-radnikiv-na-postiynu-sluzhbu-bez-konkursu/).
