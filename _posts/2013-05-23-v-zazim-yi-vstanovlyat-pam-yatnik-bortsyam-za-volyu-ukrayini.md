---
title: "В Зазим'ї встановлять пам'ятник \"Борцям за волю України\""
date: 2013-05-23
author: 
  username: "svoboda"
  display_name: "Прес-служба ВО Свобода"
categories: 
  - "kolonka-avtora"
---

[![634](https://mpz.brovary.org/wp-content/uploads/2013/05/634.gif)](https://mpz.brovary.org/wp-content/uploads/2013/05/634.gif)Свободівці Броварського району Київської области ініціюють встановлення в селі Зазим'я пам'ятного знаку "Борцям за волю України". Таким чином, націоналісти, попри абсолютну байдужість чинної влади до українських героїв, вшановують повстанців, вояків УНР, які загинули від рук окупантів-карателів у Зазимському повстанні 1920 року. Про це повідомляють у Броварській районній організації ВО "Свобода".

За словами очільника організації Олега Шевчука, місцеві націоналісти неодноразово зверталася до чиновників з ініціятивою встановлення пам'ятного знаку в Зазим'ях. Проте можновладці продовжують ідолізувати усе совєцьке. Так, не в захваті від свободівської ідеї й голова сільської ради села Зазим'я Людмила Спичак, яка під час зустрічі з Олегом Шевчуком заявила: "У нас тут взагалі закрите комуністичне село… й цього всього нам не потрібно…".

Нині свободівець Олег Шевчук розповідає, що: "Нині в центрі села навпроти церкви стоїть пам'ятник окупантам-чекістам. На ньому викарбовано напис: "Тут поховані 99 борців за радянську владу". Себто пам'ятний знак саме тим озвірілим карателям ЧК, які прийшли на нашу землю. Старий напис був російською мовою з більш виразним окупантським погрожуючим змістом. Тому раніше пам'ятник постійно обливали фарбою. І зараз тут йому не місце, адже для села він є символом поневолення".

Націоналіст також інформує, що встановити пам'ятний знак "Борцям за волю України" заплановано після проведення низки патріотичних заходів у селі Зазим'я. Зокрема, громадських обговорень, вечорів пам'яті тощо.

Нагадаємо, що навесні 1920 року в Зазим'ї було утворено Повстанчий комітет на чолі зі старостою села Євдокимом Приходьком, сотником війська УНР Григорієм Суботовським та Іваном Радченком. Для придушення повстання було вислано загін зі 100 чоловік Чернігівського губернського ЧК, який селяни знищили майже повністю. Повстання, до якого приєдналися сусідні села та містечко Бориспіль, тривало майже місяць, поки його не придушли регулярні частини червоної армії – 7-ої дивізії, загоном арсенальців та матросів Дніпровської флотилії. Після повстання совєти почали грабунки та підпали, Зазим'я було майже повністю знищено.

_Прес-служба Броварської районної організації ВО "Свобода"_

 [](mailto:svitllana@mail.ru)
