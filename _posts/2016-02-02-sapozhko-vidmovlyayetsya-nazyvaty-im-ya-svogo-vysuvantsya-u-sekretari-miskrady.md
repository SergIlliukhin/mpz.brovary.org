---
title: "Сапожко відмовляється називати ім’я свого висуванця у секретарі міськради"
date: 2016-02-02
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "dyachenko"
  - "novini"
  - "pogodzhuvalna-rada"
  - "sapozhko"
  - "sekretar"
---

**Під час погоджувальної ради з депутатами міський голова Ігор Сапожко відхилив пропозицію оприлюднити прізвище власної кандидатури на посаду секретаря міської ради. Про це стало відомо з [відеозапису засідання](https://www.youtube.com/watch?v=Lj9OdOF8oTg&feature=youtu.be), здійсненого проектом "Відеопрозорість".**

Відповідаючи на запитання депутата **Аліни Дяченко**, **Ігор Сапожко** заявив, що досі не готовий назвати власну кандидатуру на секретаря міської ради, котру він має подати на розгляд депутатів вже найближчої сесії. Таку ж саму позицію мер зайняв і щодо оприлюднення кандидатів на посади своїх заступників та членів виконкому. Зі слів Сапожка, депутати та громадськість дізнаються прізвища його висуванців вже з проекту рішень сесії, коли мер вирішить її скликати та оприлюднить відповідне розпорядження на сайті Броварської міськради. Окрім того, як зазначив міський голова, він розглядає можливість "пакетного" голосування відразу по всім заступникам мера та керуючого справами виконкому включно. Як видно з відео, жоден інший присутній на погоджувальній раді депутат, окрім Дяченко, не висловився проти подібних пропозицій Ігоря Сапожка.

<iframe src="https://www.youtube.com/embed/Lj9OdOF8oTg" width="560" height="315" frameborder="0" allowfullscreen="allowfullscreen"></iframe>

Нагадаємо, що процес обрання секретаря міськради [лишається заблокованим](https://mpz.brovary.org/brovarska-sekretariada-koly-sytuatsiya-girsha-za-patovu/) з середини грудня минулого року. Після [провального голосування](https://mpz.brovary.org/brovarska-sekretariada-koly-sytuatsiya-girsha-za-patovu/) за першого висуванця мера (Петра Бабича) та кандидатури від депутатського корпусу (Вадима Мутила), право на подання наступного кандидата знову перейшло до міського голови. Проте вже п’ять сесій поспіль Ігор Сапожко не виносить на розгляд міської ради свого висуванця. [За висновками юристів](https://mpz.brovary.org/sapozhko-porushuye-zakon-blokuyuchy-obrannya-sekretarya-miskrady-yuryst/), такі дії міського є порушенням ст. 50 ЗУ «Про місцеве самоврядування» та можуть бути підставою для висловлення меру недовіри депутатським корпусом.

Зазначимо, що частина фракцій вже визначилися із кандидатами, яких вони би хотіли би бачити на посаді секретаря міської ради. Так, фракція «Солідарності» наполягає на кандидатурі **Ірини Веремчук** з власної фракції, депутати від «Самопомочі» також готові підтримати Веремчук, а у разі, якщо її кандидатура не набере необхідних голосів – висунути свого депутата **Максима Семенова**. Фракція «Єдності» неодноразово висловлювалася на підтримку свого депутата **Оксани Мельник**, а «Демократичний Альянс» пропонує в секретарі лідера своєї фракції **Аліну Дяченко.** Підтримати Дяченко також не проти депутати від «Батьківщини» та частини «Солідарності», фракція ВО «Свобода» наразі не може чітко сформулювати власної позиції щодо секретаря.

Станом на 15:30 2 лютого, обіцяного мером розпорядження про скликання позачергової сесії щодо обрання секретаря, заступників міського голови та членів виконкому на сайті Броварської міської ради [не оприлюднено.](http://brovary-rada.gov.ua/rozporjadzhennja_miskogo_golovy)
