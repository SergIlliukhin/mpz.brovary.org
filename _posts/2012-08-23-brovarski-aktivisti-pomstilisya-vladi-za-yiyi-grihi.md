---
title: "Броварські активісти «помстилися» владі за її «гріхи»"
date: 2012-08-23
categories: 
  - "kolonka-avtora"
  - "aktsiyi-zahodi"
tags: 
  - "vibir-redaktsiyi"
  - "vibori"
  - "partiya-regioniv"
  - "pomsta"
  - "pomsta-za-rozkol-krayini"
  - "pr"
  - "proti"
  - "fedorenko"
---

[![](https://mpz.brovary.org/wp-content/uploads/2012/08/Image00015.jpg)](https://mpz.brovary.org/wp-content/uploads/2012/08/Image00015.jpg)[Кампанія «Помста за розкол країни»](http://uk.wikipedia.org/wiki/%D0%9F%D0%BE%D0%BC%D1%81%D1%82%D0%B0_%D0%B7%D0%B0_%D1%80%D0%BE%D0%B7%D0%BA%D0%BE%D0%BB_%D0%BA%D1%80%D0%B0%D1%97%D0%BD%D0%B8) нарешті завітала у Бровари. Чому нарешті? – Вочевидь тому, що наше місто вже давно зажило лихої слави з-поміж інших в Україні, оскільки тут постійно виринають різноманітні земельні та майнові скандали – то [один басейн відтяпають на 49 років у громади, ще й 13 млн. грн. з бюджету на його реконструкцію виділять](http://lb.ua/news/2011/12/12/127585_imenem_azarova.html "Іменем Азарова"), то [керувати ішим призначать дружину місцевого регіонала та так само виділяють кошти міста на реконструкцію](https://mpz.brovary.org/na-rekonstruktsiyu-plavalnogo-baseynu-kupava-dali-23-milyoni-z-derzhbyudzhetu/ "На реконструкцію плавального басейну «Купава» дали 23 мільйони з держбюджету"), то [частину парку хочуть забрати](https://mpz.brovary.org/park-peremoga-u-nebezpeci/ "Парк “Перемога” у небезпеці!"), а то й просто роздають на сесіях Броварської міської ради землі своїм, в той час як звичайні люди чекають на це десятиліттями.

Одним з найодіозніших політиків, причетних до корупції та махінацій у Броварах, є Сергій Федоренко – депутат міської ради, відомий також як особистий масажист Миколи Азарова. Саме його і обрала цього разу «Помста», враховуючи, що на парламентських виборах, які вже не за горами, саме [він висувається від Партії регіонів по багатомандатному мажоритарному округу №97](https://mpz.brovary.org/partiya-regioniv-ofitsiyno-visunula-sergiya-fedorenka-kandidatom-u-narodni-deputati-po-mazhoritarnomu-okrugu-97/ "Партія регіонів офіційно висунула Сергія Федоренка кандидатом у народні депутати по мажоритарному округу № 97"), до якого входять і Бровари.

[![](https://mpz.brovary.org/wp-content/uploads/2012/08/Image00050.jpg)](https://mpz.brovary.org/wp-content/uploads/2012/08/Image00050.jpg)

Поширення листівок було призначене на 22 серпня. Як виявились, у ніч, що передувала, містом [були поширені афіші](http://vk.com/wall-42053231_1) невідомого раніше руху «Наступ». Тому активісти очікували, що броварська міліція буде розлюченою та поводитиме себе особливо нахабно та неадекватно, якщо дізнається про нове поширення проти влади, оскільки відомо, що [правоохоронці у нашому місті давно керуються швидше не Законом, а вказівками місцевих очільників](https://mpz.brovary.org/chiyi-vkazivki-vikonuye-brovarska-mili/ "Чиї вказівки виконує броварська міліція, допитуючи журналістів «Маєш Право Знати»?"). Однак, минулося. Та вже з другої половини дня ходили чутки, що влада в курсі розклейки та роздачі. Листівки, розклеєні на дошках оголошень, почали зникати, причому сусідні оголошення лишалися недоторканними.

Така реакція може означати лише одне - влада боїться. Звісно, витративши купу коштів на політичну агітацію, зокрема на червоно-білі листівки за Федоренка (так, саме такі кольори він вибрав, намагаючись не асоціювати себе з Партією регіонів), вони не хочуть будь-якого розголосу про те, ким насправді він є.

[![](https://mpz.brovary.org/wp-content/uploads/2012/08/Image000012.jpg)](https://mpz.brovary.org/wp-content/uploads/2012/08/Image000012.jpg)

Хоча місцеві часто і так знають про його діяльність, не жаліючи слів не лише на різку критику, а й на відверті кпини та жарти про «особистого масажиста Азарова».

Та якби комунальна преса Броварів була чесною та незаангажованою, про діяльність Федоренка знали би ще більше людей, адже багато переважно літніх броварчан зазвичай регулярно не дивляться новини на центральному телебаченні, де місто час від часу згадують перш за все через скандали. Вочевидь на цих людей і розрахована така агітація.

Розповсюдження інформаційних листівок активісти завершили на ринках «Нива» та «На Київській», після чого «делегат» заніс декілька афішок до Броварської міської ради, щоби пан Федоренко та представники Партії регіонів особисто ознайомились і знали, що громадськість їм не пробачить таке «покращення» та винесе свій вирок.

[![](https://mpz.brovary.org/wp-content/uploads/2012/08/Fedorenko-2-page-001.jpg)](https://mpz.brovary.org/wp-content/uploads/2012/08/Fedorenko-2-page-001.jpg)

Політичні провокатори, чекайте на нас і у інших куточках країни!

\[gallery\]
