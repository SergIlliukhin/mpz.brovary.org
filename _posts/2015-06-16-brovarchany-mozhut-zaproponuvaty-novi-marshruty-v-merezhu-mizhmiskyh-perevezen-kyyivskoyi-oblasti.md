---
title: "Броварчани можуть запропонувати нові маршрути в мережу міжміських перевезень Київської області"
date: 2015-06-16
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "brovary"
  - "koda"
  - "marshrutki"
  - "novini"
  - "perevezennya"
  - "rozrobka-marshrutiv"
---

**Мешканці Київщини можуть долучитися до розробки нових автобусних маршрутів - у рамках публічного обговорення мережі міжміських та приміських маршрутів загального користування Київської області. Про це [повідомив](https://www.facebook.com/lev.partskhaladze/photos/a.162260117261772.1073741833.160945070726610/456547364499711/?ENGINE=1&fref=nf) перший заступник голови Київської державної обласної адміністрації Лев Парцхаладзе на своїй сторінці у Фейсбуці. Також КОДА наполягає на поверненні контролю над ціноутворенням в сфері пасажирських перевезень, а також спрощенні процедури встановлення або зміни тарифів.**

"Друзі, ми проводимо публічне обговорення мережі автобусних маршрутів загального користування в Київській області", - сказано у повідомленні **Льва Парцхаладзе**. - "До останнього часу ми, на жаль, були однією з трьох областей України, в яких це питання не було офіційно врегульовано, що дозволяло недобросовісним чиновникам відкривати, закривати і міняти маршрути на свій розсуд, абсолютно безконтрольно і найчастіше тільки у власних інтересах. Прозоре ж формування повної мережі маршрутів дозволить нам вивести на якісно новий рівень перевезення по Київській області пасажирів і багажу автотранспортом.

Провівши повномасштабний моніторинг, ми побачили, що сьогодні на Київщині функціонують більше **600** маршрутів, які обслуговують близько сотні перевізників. Але оскільки розвиток житлової та промислової інфраструктури змінює так звану карту потреб у транспорті загального користування (одні маршрути стали неактуальні, а інших, навпаки, люди потребують, наприклад на нещодавно побудованих житлових масивах) ми готові розглянути всі пропозиції - не тільки від райдержадміністрацій, міськвиконкомів та автотранспортних підприємств, а й від кожного з вас особисто.

Пропонуємо вам для ознайомлення [мережу міжміських і приміських автобусних маршрутів загального користування](https://bit.ly/1IFgu6c). Пропозиції та зауваження до **10 липня 2015 року** приймаються Управлінням інфраструктури КОДА за адресою: Київ, пл. Лесі Українки, 1, або на електронну пошту: **uit.merezha@ukr.net**".

ПЕРЕЛІК МІЖМІСЬКИХ МАРШРУТІВ БРОВАРИ-КИЇВ

| № маршруту | Назва маршруту | Траса слідування | Довжина маршруту, км | Кількість оборотних рейсів, од. у режимі руху |
| --- | --- | --- | --- | --- |
| 701 (327) | Бровари – Київ АС «Дарниця» | Бровари (вул. Кутузова) – Київ АС «Дарниця» | 18.6 | 85 |
| 782 (403-А) | Бровари – Київ АС «Дарниця» | Бровари (вул. Грушевського) – Київ АС «Дарниця» | 15.2 | 50 |
| 783 (404) | Бровари – Київ АС «Дарниця» | Бровари (зал. вокзал) – Київ АС «Дарниця» | 17 | 80 |
| 810 | Бровари – Київ АС «Дарниця» | Бровари (ЦРЛ) – Київ АС «Дарниця» | 13.6 | 50 |
| 781 (403) | Бровари – Київ АС «Дарниця» | Бровари (вул. Желізнодорожня) – Київ АС «Дарниця» | 17.8 | 75 |
| 704 (332) | Бровари – Київ АС «Дарниця» | Бровари (зал. ст.) – Київ АС «Дарниця» | 15.9 | 50 |
| 702 (330) | Бровари – Київ АС «Дарниця» | Бровари (КЗПМ) – Київ АС «Дарниця» | 17.4 | 75 |
| 784 (411) | Бровари – Київ АС «Дарниця» | Бровари (вул. Чкалова) – Київ АС «Дарниця» | 19.4 | 75 |
| 780 (402) | Бровари – Київ АС «Дарниця» | Бровари (завод алюмінієвих конструкцій) – Київ АС «Дарниця» | 17.8 | 65 |

Також КОДА повідомляє, що вона наполягає на поверненні повноважень з регулювання ціноутворення пасажирських перевезень для контролю монополістів. "Лист з відповідною ініціативою направив у Кабінет міністрів України перший заступник голови Київської обласної державної адміністрації Лев Парцхаладзе", - сказано у повідомленні.

"Органи державної влади повинні мати повноваження встановлювати і регулювати тарифи на пасажирські перевезення. Тільки в такий спосіб можна уникнути негативних соціальних явищ. Тому Київська обласна державна адміністрація наполягає не лише на поверненні таких повноважень, але й на значному спрощенні та скороченні самої процедури встановлення або зміни тарифів, яка раніше займала щонайменше два-три місяці.

Перший заступник голови Київської обласної державної адміністрації Лев Парцхаладзе:

\[quote\]

«Вважаємо, що відміна державного регулювання тарифів на послуги пасажирського автомобільного транспорту, – говориться у зверненні, – призведе до нерегульованого зростання вартості проїзду. А це, в свою чергу, може створити ситуацію, коли малозабезпечені верстви населення не матимуть змоги вільно користуватися послугами пасажирського автомобільного транспорту, а також завадить органам державної влади ефективно контролювати якість роботи перевізників. Адже після укладання договорів про організацію перевезень пасажирів той чи інший перевізник фактично стає монополістом на певних автобусних маршрутах, і держадміністрація не може впливати на вартість проїзду».

\[/quote\]

Нагадаємо, що 5 травня набули чинності зміни до Постанови Кабінету міністрів України від 25.12.1996 № 1548 «Про встановлення повноважень органів виконавчої влади та виконавчих органів міських рад щодо регулювання цін (тарифів)» на перевезення пасажирів і багажу автобусами, які працюють у звичайному режимі руху в приміському та міжміському сполученні в масштабах адміністративних областей. Відтоді фактично було встановлено вільне ціноутворення, і наразі державні адміністрації не мають жодних повноважень ані встановлювати, ані регулювати такі тарифи".
