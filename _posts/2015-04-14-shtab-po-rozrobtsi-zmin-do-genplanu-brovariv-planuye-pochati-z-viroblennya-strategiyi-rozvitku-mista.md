---
title: "Штаб по розробці змін до Генплану Броварів планує почати з вироблення Стратегії розвитку міста"
date: 2015-04-14
author: 
  username: "shako"
  display_name: "Тарас Шако"
tags: 
  - "ivanenko"
  - "brovary"
  - "vibir-redaktsiyi"
  - "generalniy-plan-brovariv"
  - "genplan"
  - "gromadski-aktivisti"
  - "gromadski-organizatsiyi"
  - "dyachenko"
  - "nilova"
  - "nove-misto-brovari"
  - "novini"
  - "simutin"
  - "sapozhko"
  - "shtab-z-rozrobki-zmin-do-genplanu"
---

**[![штаб генплан 2](https://mpz.brovary.org/wp-content/uploads/2015/04/shtab-genplan-2.jpg)](https://mpz.brovary.org/wp-content/uploads/2015/04/shtab-genplan-2.jpg)Минулого тижня відбулось перше засідання [Штабу з підготовки та громадського обговорення змін до Генерального плану Броварів](https://mpz.brovary.org/sapozhko-pogodivsya-prodovzhiti-obgovorennya-genplanu-brovariv-ta-perenesti-gromadski-sluhannya/), створення якого ініціювала громада. Відповідно до [розпорядження міського голови](http://brovary.kiev.ua/rozporyadzhennya-m%D1%96skogo-golovi-v%D1%96d-03042015-%E2%84%9650-od-pro-stvorennya-shtabu-shchodo-rozrobki-ta-gromad) до складу штабу увійшло 46 осіб - представники громадських об’єднань та ініціатив, депутати міськради, чиновників із профільних відділів та управлінь. 6 квітня всі ці люди зібрались разом, щоб сформулювати мету роботи Штабу та визначити план діяльності. Попри гарячі перепалки між учасниками на початку, під кінець все ж вдалось виділити сухий залишок: аби проводити обговорення змін до Генплану Броварів, потрібно передусім визначити соціально-економічну стратегію Броварів, зрозуміти бачення теперішнього і майбутнього міста його мешканцями. За прогнозами активістів, така робота може тривати щонайменше 5 місяців.**

Активні броварчани, які об'єднались у громадську ініціативу «Нове місто Бровари», не дали нашвидкоруч затвердити на минулій сесії міськради проект нового Генплану.  Наприкінці березня активісти [прийшли до мера Ігоря Сапожка на прийом](https://mpz.brovary.org/sapozhko-pogodivsya-prodovzhiti-obgovorennya-genplanu-brovariv-ta-perenesti-gromadski-sluhannya/), аби той продовжив терміни обговорення змін до Генплану. Крім того, актив у своєму зверненні пропонував міському голові створити спеціальний Штаб, який би займався підготовкою та проведенням цього обговорення. Градоначальник не став заперечувати і своїм розпорядженням задовольнив вимоги громади.

На стартове засідання Штабу міський голова прийшов разом зі своїм заступником Василем Адрєєвим.

\[caption id="attachment\_35948" align="aligncenter" width="600"\][![штаб генплан 5](https://mpz.brovary.org/wp-content/uploads/2015/04/shtab-genplan-5.jpg)](https://mpz.brovary.org/wp-content/uploads/2015/04/shtab-genplan-5.jpg) Василь Андрєєв\[/caption\]

Ігор Сапожко спочатку зачитав весь перелік членів штабу і висловив сподівання, що робота вестиметься плідно і ефективно. Серед всього сказаного про важливість змін до Генплану, мер наголосив на майбутніх адміністративно-територіальних змінах в країні. За словами мера, в підготовці змін до містобудівного документу потрібно обов’язково враховувати можливості добровільного об’єднання громад, що так інакше вплине на 20-кілометрову зону довкола Броварів.

Ще не встиг Сапожко піти, як почались "флангові атаки" – кожен із активістів по-своєму бачив мету та подальший формат роботи створеного штабу. Активістка **Аліна Дяченко** заявила, що члени громадської ініціативи «Нове місто Бровари» вже підготували конкретний план заходів для діяльності штабу. Суть позиції активістів "Нового міста" – генплан не можна розробляти та обговорювати з громадськістю без попереднього вироблення Стратегії комплексного соціально-економічного розвитку міста. Першим та найважливішим вектором роботи штабу, на думку активістів, має стати робота із вивчення думки якомога більшої кількості мешканців та представників бізнесу про майбутнє Броварів. Це і має лягти в основу цієї стратегії, а значить - і майбутніх змін до Генерального плану міста.

\[caption id="attachment\_35947" align="aligncenter" width="600"\][![штаб генплан 4](https://mpz.brovary.org/wp-content/uploads/2015/04/shtab-genplan-4.jpg)](https://mpz.brovary.org/wp-content/uploads/2015/04/shtab-genplan-4.jpg) Аліна Дяченко\[/caption\]

Втім невдоволення у декого з присутніх членів Штабу викликала не так робота з визначення стратегії, а часовий проміжок для цієї роботи – мінімум 5 місяців. Член громадської організації «Громадські активісти» **Ірина Нілова** без оптимізму оцінила план роботи, запропонований іншої частиною штабістів. Мовляв, соціально-економічна стратегія – дуже важливий і складний документ, і його не так просто розробити. Крім того, пані Ірина переконана, що зі змінами до генплану можна впоратись і без цієї стратегії всього за два місяці. «_Це що, ми спочатку соціально-економічну стратегію будемо розробляти, а вже потім Генплан?!_» - обурювалась Нілова. «_Так_», - спокійно відповіли з іншої частини залу.

\[caption id="attachment\_35945" align="aligncenter" width="600"\][![штаб генплан 1](https://mpz.brovary.org/wp-content/uploads/2015/04/shtab-genplan-1.jpg)](https://mpz.brovary.org/wp-content/uploads/2015/04/shtab-genplan-1.jpg) Міський голова Сапожко та активістка Ірина Нілова\[/caption\]

Втім запал лідерки "Громадських активістів" поступово вщух, як тільки стало зрозуміло, що більшість присутніх переконані в необхідності вивчення думки броварчан про їх бачення майбутнього міста. Депутат міськради **Роман Сімутін,** яких також входить до складу штабу, підтримав цю ідею: «_Ми маємо розуміти, що люди хочуть, наприклад – промислову зону, спальний район, зелену зону_».

На думку ініціативи "Нове місто Бровари", одним з найважливіших інструментів вивчення громадської думки має стане професійне соціологічне опитування броварчан про те, чим є зараз місто Бровари та яким містяни хочуть бачити його у перспективі.

**Ключові виступи під час засідання Штабу**

<iframe src="https://www.youtube.com/embed/iPs8o8xTNZ8" width="600" height="315" frameborder="0" allowfullscreen="allowfullscreen"></iframe>

Зачепили на засіданні ще один гострий нюанс: як виявилось, не всі активісти мали змогу ознайомитись зі Генеральним планом міста Бровари, затвердженим 1999 року. Нагадаємо, головний архітектор Броварів та нині член штабу Лілія Рибакова ще тиждень тому [відмовлялась надати містобудівний документ для вивчення.](https://mpz.brovary.org/yak-za-6-hvilin-nagovoriti-na-sudoviy-pozov-blits-trening-vid-ribakovoyi/) Чиновниця й надалі посилається на гриф «Для службового користування».

Головуючий на засіданні заступник мера Василь Андрєєв попросив членів штабу надати йому перелік документів, з якими вони хочуть ознайомитись та вивчити для подальшої роботи. При цьому активісти наполягали на тому, щоб не лише їм надали документи, а щоб всю інформацію опублікували на сайті міськради, аби усі бажаючі мешканці отримали до неї вільний доступ. Головуючий пообіцяв, що це прохання буде виконане.

Далі Андрєєв окреслив орієнтовні рамки подальшої діяльності штабу. Зокрема, мова йшла про майбутню роботу «в полях» - зустрічі з мешканцями у різних мікрорайонах, про види заходів та терміни їх проведення.

Зійшлись на тому, що члени штабу _**до 15 квітня**_ мають подати пропозиції щодо етапів майбутньої роботи, в тому числі визначити географію проведення зустрічей по мікрорайонах. Вже на наступному засіданні із цих пропозицій мають сформувати конкретний план заходів роботи Штабу по розробці та обговоренню змін до Генерального плану міста Бровари.

Наприкінці засідання депутат міської ради Олег Іваненко про всяк випадок уточнив: то це мають бути пропозиції плану роботи з вироблення соціально-економічної стратегії розвитку міста, чи лише змін до Генплану? «_Не можна розривати ці поняття. Це русло однієї річки_», - запевнив Василь Андрєєв.

> Наступне засідання штабу заплановане **на четвер, 16 квітня 2015 року, на 17:00** у малій залі виконкому.
