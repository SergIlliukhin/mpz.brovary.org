---
title: "Нікіта Ломакін і проект «Все здорово» у Броварах: групове інтерв’ю, «живий звук» та майстер-клас на турніку"
date: 2015-09-16
author: 
  username: "komarovskyj"
  display_name: "Комаровський Олексій"
categories: 
  - "brovary"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "vse-zdorovo"
  - "zdoroviy-sposib-zhittya"
  - "lomakin"
  - "mandebura"
  - "nvk"
  - "novini"
coverImage: "wp-content/uploads/2015/09/lomakin-28.jpg"
---

**У п’ятницю, 11 вересня, вранці зал Броварського навчально-виховного комплексу був заповнений школярами вщент — у рамках соціального проекту «Все здорово», суть якого донести до дітей переваги здорового способу життя, приїхав учасник «Х-фактору» 17-річний співак Нікіта Ломакін.**

Проект, створений Благодійним Фондом «Форум соціальних ініціатив», має охопити близько 100 українських міст та понад 400 шкіл. Головним же задумом організаторів стало показати — якщо займаєшся спортом, дотримуєшся правильного харчування, уникаєш шкідливих звичок, то можеш стати успішною людиною, як молоді українські виконавці, котрі вже в юному віці співають пісні, знімають музичні кліпи та їздять по країні з концертами.

Для учнів навчальних закладів, де будуть проходити зустрічі з популярними співаками, ініціативна група проекту створила навіть посібник — «7 правил здорового життя». Поради базуються на тому, щоб вживати здорову їжу, займатися фізичними вправами, дотримуватися режиму дня, уникати шкідливих звичок, присвячувати вільний час друзям, проводити більше часу на свіжому повітрі та проходити медичні обстеження.

[![ломакін (34)](https://mpz.brovary.org/wp-content/uploads/2015/09/lomakin-34.jpg)](https://mpz.brovary.org/wp-content/uploads/2015/09/lomakin-34.jpg)

[![ломакін (41)](https://mpz.brovary.org/wp-content/uploads/2015/09/lomakin-41.jpg)](https://mpz.brovary.org/wp-content/uploads/2015/09/lomakin-41.jpg)

[![ломакін (51)](https://mpz.brovary.org/wp-content/uploads/2015/09/lomakin-51.jpg)](https://mpz.brovary.org/wp-content/uploads/2015/09/lomakin-51.jpg)

Турне по містах України на цей момент лише стартувало, тож Бровари виявилися другими у великому списку міст, куди завітав один із «послів» проекту «Все здорово» — [співак](https://www.youtube.com/watch?v=i2OrSfsvt2g) **Нікіта Ломакін**.

Школу, де мав би зустрітися з дітьми співак, [визначали голосуванням](https://vk.com/zdorovovse) на сторінці проекту. Як розповіли організатори, сам процес голосування вийшов не зовсім активним. _«Далося взнаки те, що проект лише розпочався і діти лише повернулися з канікул»,_ — зазначила один кураторів зустрічі у Броварах **Ірина Юркіна.**

Саме ж побачення співака зі школярами вийшло цікавим і оригінальним. Так, окрім самої лекції-розповіді Нікіти про переваги здорового способу життя, відбулося т. зв. групове інтерв’ю, коли представник школи задала кілька запитань співаку, які були зібрані від учнів усього навчального закладу. У ролі журналіста виступила учениця 11 класу **Діана Цирканюк**. _«Що ти порадиш тим хлопчакам та дівчатам, які хочуть попоїсти о другій годині ночі?»_ — весело запитувала школярка. Нікіта миттю відповів: _«Це погано»_, але тут же з посмішкою додав: _«Дивлячись, що їсти»_, чим викликав у залі позитивно-веселу реакцію.

[![ломакін (88)](https://mpz.brovary.org/wp-content/uploads/2015/09/lomakin-88.jpg)](https://mpz.brovary.org/wp-content/uploads/2015/09/lomakin-88.jpg)

[![ломакін (80)](https://mpz.brovary.org/wp-content/uploads/2015/09/lomakin-80.jpg)](https://mpz.brovary.org/wp-content/uploads/2015/09/lomakin-80.jpg)

Учасник «Х-фактору» запевнив, що не знає, що таке шкідливі звички — алкоголь, паління та дав кілька порад щодо харчового раціону. _«Правильне харчування — запорука того, що не будуть у вас боліти животи, не буде проблем зі шкірою, волоссям, нігтями»_, — розповідав Нікіта.

«Здорова нація — успішна нація» — таким гаслом підтримав юного таланта директор НВК **Андрій Холодний**, ідея проекту «Все здорово» йому дуже сподобалася. _«Хочу, щоб повернувшись до класів, ви, учні, розповіли про нашу зустріч. Пам’ятайте: не будете здоровими — про успіх можна забути»_, — сказав Андрій Вікторович.

[![ломакін (95)](https://mpz.brovary.org/wp-content/uploads/2015/09/lomakin-95.jpg)](https://mpz.brovary.org/wp-content/uploads/2015/09/lomakin-95.jpg)

Виступили від НВК і інші представники — учні старших класів **Максим Сидорко** та **Наталя Мандебура**. Перший — відповідає серед учнів школи за спортивний дистрикт "Січ", друга — веде [активний](https://mpz.brovary.org/nayaktivnishi-ta-nayinitsiativnishi-sered-brovarskih-shkolyariv-viznachili-lidera-roku/) спосіб життя і [бере участь](https://mpz.brovary.org/majster-klas-vid-aktrysy-bardakovoyi-u-parku-peremoga-vchyly-improvizuvaty-ta-rozvyvaty-uyavu/) у різних громадських та соціальних [проектах](https://mpz.brovary.org/garyachi-provody-spekotnogo-lita-u-brovarah-futbol-brejk-dans-formingo-ta-fajyer-shou/). Обоє школярів розповіли про шкільні заходи та напрями, спрямовані на здоровий спосіб життя — гуртки, секції, акції тощо.

[![ломакін (57)](https://mpz.brovary.org/wp-content/uploads/2015/09/lomakin-57.jpg)](https://mpz.brovary.org/wp-content/uploads/2015/09/lomakin-57.jpg)

[![ломакін (67)](https://mpz.brovary.org/wp-content/uploads/2015/09/lomakin-67.jpg)](https://mpz.brovary.org/wp-content/uploads/2015/09/lomakin-67.jpg)

[![ломакін (90)](https://mpz.brovary.org/wp-content/uploads/2015/09/lomakin-90.jpg)](https://mpz.brovary.org/wp-content/uploads/2015/09/lomakin-90.jpg)

Після офіційно-представницької частини, на дітей чекав своєрідний подарунок від співака — презентація нової пісні на власні музику та слова «Вночі та вдень».

[![ломакін (103)](https://mpz.brovary.org/wp-content/uploads/2015/09/lomakin-103.jpg)](https://mpz.brovary.org/wp-content/uploads/2015/09/lomakin-103.jpg)

[![ломакін (120)](https://mpz.brovary.org/wp-content/uploads/2015/09/lomakin-120.jpg)](https://mpz.brovary.org/wp-content/uploads/2015/09/lomakin-120.jpg)

Під час виступу сталася технічна випадковість: зламався мікрофон і одна деталь звукопідсилювача опинилася в руках співака. Музика при цьому продовжувала грати. _«Невже співає під «фанеру»?»_ — розчаровано зашепотіли у залі. Спів продовжився, артист артикулював точно в слова пісні і раптом у паузі між текстом сказав: _«Спасибі всім вам»_. Мікрофон працює! Співак співає «вживу»! У залі полегшено зітхнули, а по завершенню пісні подякували співаку гучними аплодисментами — і за пісню, і за те, що не «розміняв» «живий» виступ перед школярами на фонограму.

[![ломакін (121)](https://mpz.brovary.org/wp-content/uploads/2015/09/lomakin-121.jpg)](https://mpz.brovary.org/wp-content/uploads/2015/09/lomakin-121.jpg)

[![ломакін (131)](https://mpz.brovary.org/wp-content/uploads/2015/09/lomakin-131.jpg)](https://mpz.brovary.org/wp-content/uploads/2015/09/lomakin-131.jpg)

Спільні фотосесії школярів з Нікітою Ломакіним та майже 20-хвилинний процес із автографами співака для школярів та особливо школярок засвідчив — виконавця юне покоління знає і любить.

[![ломакін (149)](https://mpz.brovary.org/wp-content/uploads/2015/09/lomakin-149.jpg)](https://mpz.brovary.org/wp-content/uploads/2015/09/lomakin-149.jpg)

[![ломакін (138)](https://mpz.brovary.org/wp-content/uploads/2015/09/lomakin-138.jpg)](https://mpz.brovary.org/wp-content/uploads/2015/09/lomakin-138.jpg)

[![ломакін (139)](https://mpz.brovary.org/wp-content/uploads/2015/09/lomakin-139.jpg)](https://mpz.brovary.org/wp-content/uploads/2015/09/lomakin-139.jpg)

[![ломакін (143)](https://mpz.brovary.org/wp-content/uploads/2015/09/lomakin-143.jpg)](https://mpz.brovary.org/wp-content/uploads/2015/09/lomakin-143.jpg)

Після лекції на прохання журналістів «Маєш право знати» Нікіта Ломакін провів невеличкий показовий майстер-клас на турнікеті шкільного спортивного майданчика. _«Ого, яке красиве поле!_ (футбольного майданчика біля школи — прим. авт.) _У моїй школі в Сімферополі, де я навчався, такого не було»,_ — захоплено, не стримуючи емоцій, вигукнув юнак.

[![ломакін (18)](https://mpz.brovary.org/wp-content/uploads/2015/09/lomakin-18.jpg)](https://mpz.brovary.org/wp-content/uploads/2015/09/lomakin-18.jpg)

Усвідомлено до здорового способу життя, як розповів співак, він перейшов недавно — близько півтора роки, хоча й зізнався, що спорт — це не його «коник». _«Найперше для мене це спів. Але спорт — це моє хобі, і ми з організаторами проекту вирішили об’єднати зусилля, щоб через спів та популяризацію здорового способу життя показати, що без шкідливих звичок теж можна жити, і жити здорово»,_ — з посмішкою розповів Нікіта.

[![ломакін (1)](https://mpz.brovary.org/wp-content/uploads/2015/09/lomakin-1.jpg)](https://mpz.brovary.org/wp-content/uploads/2015/09/lomakin-1.jpg)

_«По закінченню школи багато дітей не знає, куди себе діти, чим займатися і дуже багато починає палити, вживати алкогольні напої та наркотики. Я ставлю за свою мету через проект «Все здорово» хоч трішки зменшити відсоток таких дітей. Буду радий, якщо нашим проектом ми допоможемо комусь і із броварських дітей»,_ — сказав Ломакін.

[![ломакін (28)](https://mpz.brovary.org/wp-content/uploads/2015/09/lomakin-28.jpg)](https://mpz.brovary.org/wp-content/uploads/2015/09/lomakin-28.jpg)

Візит до Броварів того дня завершився благодійним концертом в клубі «BIBLIOTEKA Party Bar», куди, до речі, Нікіта під час виступу в НВК запросив усіх школярів. Частину коштів, зібраних на таких виступах, виконавець передасть до будинку-інтернату для дітей хворих на ДЦП.

**Фото — Микола Кожемяко**
