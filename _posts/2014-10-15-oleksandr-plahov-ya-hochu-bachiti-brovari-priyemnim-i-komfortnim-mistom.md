---
title: "Олександр Плахов: \"Я хочу бачити Бровари приємним і комфортним містом\""
date: 2014-10-15
author: 
  username: "pecheritsia"
  display_name: "Анастасія Печериця"
categories: 
  - "interview"
tags: 
  - "brovary"
  - "brovarskiy-park"
  - "vibir-redaktsiyi"
  - "gromadski-aktivisti"
  - "novini"
  - "park-peremoga"
  - "plahov"
  - "rubrika-lyudi"
  - "rusalonka"
coverImage: "wp-content/uploads/2014/10/Plahov-IMG_0280.jpg"
---

[![Люди](https://mpz.brovary.org/wp-content/uploads/2014/10/Lyudi.png)](https://mpz.brovary.org/wp-content/uploads/2014/10/Lyudi.png)_За час своєї роботи команда "Маєш право знати" мала справу з багатьма ініціативними та активними броварчанами, у яких є свої захоплюючі та повчальні історії, незвичні ідеї та найголовніше - сформований світогляд і життєві цінності. Щоб розповідати про таких успішних та цікавих особистостей, ми вирішили започаткувати спецрубрику "**ЛЮДИ**"._

**За цей рік наш парк помітно змінився – дракончик і русалонька з похмурих скульптур перетворилися на яскравих героїв, що привертають увагу малюків та їхніх батьків, а паркани поруч з «чупа-чупсом» одягалися у національні кольори. Та й на вулиці Кірова є свої позитивні зрушення: у будинку №90 А в одному з під'їздів нове життя отримали ліфт, двері під'їзду і навіть стіни. Все це справи рук одного й того ж мешканця нашого міста Олександра Плахова.**

[![Плахов IMG_0193](https://mpz.brovary.org/wp-content/uploads/2014/10/Plahov-IMG_0193.jpg)](https://mpz.brovary.org/wp-content/uploads/2014/10/Plahov-IMG_0193.jpg)

\[quote\]**Досьє:** 36 років, має сім’ю, займає позицію Premise Responsible в Міжнародному Комітеті Червоного Хреста. Громадський активіст, ініціював благоустрій парку і власного під'їзду. Його діяльність можна охарактеризувати фразами: «не можу залишатися осторонь» і «якщо я бачу, що щось можна виправити своїми зусиллями і руками - я це роблю».\[/quote\]

«Якось навесні я проходив повз дракона в нашому парку. Дивлюсь – він такий зачуханий, облізлий. І розумію – це можна легко і швидко виправити. Я [написав на фейсбуці в групі Бровари](https://www.facebook.com/photo.php?fbid=655708561168715&set=o.332302140133092&ENGINE=3&theater): мовляв, давайте приведемо Гену (скульптуру) до ладу. Хто хоче, приєднуйтесь! Я просто така людина: помічаю деталі, на які інші часто не звертають уваги. Відразу бачу, що і як можна зробити краще. І роблю те, що в моїх силах. І, уявляєте, тоді ще незнайомі мені люди стали погоджуватись. Хтось був готовий приєднатися до фарбування «тварини», хтось – дати грошей. Так ми назбирали 400 або 500 гривень і разом з Анею Михайловою та Наталією Ретта всього лише за годину пофарбували дракона. Зібраних грошей виявилось набагато більше, ніж нам  було потрібно і ми подумали – а чому б нам ще й русалоньку не пофарбувати, і взялися до справи.

На цей проект, звичайно, пішло набагато більше часу - десь півтора місяця. Спочатку ми пофарбували нашу панянку просто в білий. Але якщо вже щось робити – то робити з душею, якісно. Нам дуже хотілося ще вдосконалити нашу русалку. Знаєте, я помітив, що варто захотіти щось зробити і неодмінно з'являються люди, які можуть у цьому допомогти. Як тільки ми вирішили, що потрібно з білої статуї зробити справжню панянку – з'явились чудові художники Юлія Бакуліна і Северин. Вони намалювали обличчя, вишиванку і взагалі зробили цю красу. Попутно ми ще почистили тут територію і пофарбували паркани. Коли ми фарбували паркан – нам допомагало багато дорослих і дітей. Напевно, в якийсь момент було чоловік 20! Сам у полі не воїн – є така народна мудрість. Я ніколи б не зробив русалоньку такою, якою вона є зараз сам, але разом ми втілили всі наші ідеї в реальність! І я від усього серця вдячний всім, хто брав участь в цьому проекті: хтось стояв поруч з пензликом в руках, хтось перерахував гроші, хтось просто сказав добре слово в якості підбадьорення, хтось приніс води!» - розповідає Саша.

[![Плахов IMG_0336](https://mpz.brovary.org/wp-content/uploads/2014/10/Plahov-IMG_0336.jpg)](https://mpz.brovary.org/wp-content/uploads/2014/10/Plahov-IMG_0336.jpg)

\[quote\]Я просто така людина: помічаю деталі, на які інші часто не звертають уваги. Відразу бачу, що і як можна зробити краще. І роблю те, що в моїх силах\[/quote\]

[![Плахов IMG_0277](https://mpz.brovary.org/wp-content/uploads/2014/10/Plahov-IMG_0277.jpg)](https://mpz.brovary.org/wp-content/uploads/2014/10/Plahov-IMG_0277.jpg)

Саша не корінний броварчанин. Більшу частину свого життя він прожив у Літках, і тільки 3 роки тому переїхав з родиною до Броварів. Під'їзд, в якому мешкає Олександр (в будинку на вулиці Кірова 90 А), поступово перетворюється зі стандартного під'їзду - на парадне, де приємно перебувати. Саша пофарбував ліфт, замінив в ньому підлогове покриття і навіть лампочки, чим, за його словами, дуже здивував працівників комунальної і ліфтової служби та сусідів «Я сам придбав фарбу, шматок лінолеуму, лампочки. Ліфтову службу просив допомогти в одному: вимкнути ліфт на момент ремонтних робіт. Вони були просто в шоці! Говорили, що не зустрічали ще нікого, хто захотів би сам зробити ремонт у ліфті. Допомагали мені вибрати правильні лампочки - радили що можна, а що - ні».

Далі настала черга дверей під'їзду, а за ними - стіни. Своєю діяльністю невгамовний Олександр розбурхав і сусідів: «Хтось хвалив і підбадьорював, а хтось дивувався і обурювався. Мовляв, у нас є ЖЕК, комунальні служби, нехай вони цим займаються, ми ж платимо квартплату. Одного разу я вийшов фарбувати стіни в під'їзді, і, уявляєте, до мене стали приєднуватися сусіди. Дехто навіть йшов до магазину, купував пензлики і ставав поруч фарбувати. А з приводу ЖЕКу, до речі, з ними дуже навіть можна домовлятись: коли людина щось ремонтує у будинку за свої гроші, вона може принести чек в ЖЕК і їй цю суму відшкодують, зарахувавши, наприклад, у рахунок квартплати» – ділиться активіст.

\[caption id="attachment\_30165" align="aligncenter" width="600"\][![page](https://mpz.brovary.org/wp-content/uploads/2014/10/page.jpg)](https://mpz.brovary.org/wp-content/uploads/2014/10/page.jpg) Фото Олександра Плахова\[/caption\]

**Ми попросили Сашу розповісти, що його мотивує і надихає на такі вчинки, де він знаходить час і наводимо цитати з нашої розмови:**

**МОТИВАЦІЯ**

> _«Мене мотивує результат. Мені не завжди легко щось починати робити, то часу немає, то можливостей, але коли я «заводжусь»_ – _мене не зупинити :)__. Я обов'язково досягну поставленої мети. Обираю для себе ті поля діяльності, де можу бути найбільш ефективним._ _Через якийсь час я обертаюсь і бачу, що ці дні прожиті недаремно.  _Це мене надихає._ Я проходжу повз русалоньку і бачу, як діти з мамами фотографуються на її фоні і мене це радує._ _Я хочу, щоб мені, моїй родині, моїм сусідам і друзям було приємно дивитись навколо себе. І якщо я можу щось змінити на краще і це в моїх силах – я це зроблю»._
> 
> _«Я не можу просто сидіти без дії. Мені подобається, є дуже вдале слово англійською, "action". "Action" для мене - це 3D: dreamer, driver, doer (мрій, ініціюй, роби)!»_
> 
> [![Плахов IMG_0280](https://mpz.brovary.org/wp-content/uploads/2014/10/Plahov-IMG_0280.jpg)](https://mpz.brovary.org/wp-content/uploads/2014/10/Plahov-IMG_0280.jpg)

**ОТОЧУЮЧІ:**

> _«Ільченко Петро Пилипович, мій шкільний учитель з трудового навчання, говорив: Дивись, Саша, ось цей механізм (річ або деталь) зроблені руками людини, правильно? Не інопланетянином же? Ось, у тебе такі ж руки, як і у того майстра, який зробив цю деталь, тому ти теж можеш зробити це своїми руками!»_
> 
> [![Плахов IMG_0207](https://mpz.brovary.org/wp-content/uploads/2014/10/Plahov-IMG_0207.jpg)](https://mpz.brovary.org/wp-content/uploads/2014/10/Plahov-IMG_0207.jpg)

**ВЗАЄМОДІЯ**

> _«Люди – дуже важливі. Дуже багатьох речей я б просто не зробив сам. Ту ж русалоньку. Я усвідомив, що люди готові відгукнутись на хороші речі. З ними просто треба розмовляти. В Броварах є такі люди - і це чудово»._
> 
> _«Майдан, звичайно, теж вплинув на людей. Раніше здавалось – ти сам, один. І нікому нічого особливо не потрібно. А Майдан допоміг нам об'єднатися, усвідомити, що разом ми можемо щось змінювати»._
> 
> [![Плахов IMG_0353](https://mpz.brovary.org/wp-content/uploads/2014/10/Plahov-IMG_0353.jpg)](https://mpz.brovary.org/wp-content/uploads/2014/10/Plahov-IMG_0353.jpg)

**РЕАКЦІЯ**

> _«Важливо спілкуватися по-людськи. Ділитись своїми ідеями з ближнім, пояснювати і люди йдуть на зустріч. Є чудовий приклад: один час ми ходили в рейди в парк (спасибі велике Андрію Сауку, Олексію та Яні Рябчун за чудесну компанію) - розмовляти з питущими та курцями тут. Вирішили, що будемо спокійно, нормально, ввічливо і шанобливо пояснювати, що не правильно такими речами в парку займатися, смітити. Затіваючи цю справу, ми були готові мало не до бійок. Але, на диво, більшість абсолютно нормально і з розумінням реагувала»._
> 
> _«Раніше «Чупа-чупс» був весь змальований. Після того, як ми його пофарбували, він практично більше не страждає від вандалізму. [Теорія розбитих вікон в дії](https://uk.wikipedia.org/wiki/%D0%A2%D0%B5%D0%BE%D1%80%D1%96%D1%8F_%D1%80%D0%BE%D0%B7%D0%B1%D0%B8%D1%82%D0%B8%D1%85_%D0%B2%D1%96%D0%BA%D0%BE%D0%BD)»._
> 
> _«Коли я чую скарги або ниття на щось, питаю людину - а що ти зробив для того, щоб це змінити? Якщо ми не можемо керувати своїм будинком, своєю парковкою – як ми можемо хотіти впливати на державу, керувати ним?»_

**МІСЬКА ВЛАДА**

> _«Я не розумію міську владу. Вона не ефективна. Ось, наприклад, у парку у нас біля танка шматок пошарпали асфальту. Його ж можна закатати хорошим асфальтом, поставити лавочки по периметру і готовий ролердром. Мінімальні зусилля потрібні. Навіть якщо припустити, що у них немає на це грошей - вони могли б йти на діалог з громадськістю, дати активним людям зелене світло на засіданні міської ради, приміром, допомогти знайти підрядників. Упевнений, люди самі знайшли б гроші на реалізацію. Наші активності та ідеї ми обговорюємо в фейсбуці в групі Бровари публічно. Ще жодного разу на це ніякої реакції влади, участі не було»._
> 
> _«Фраза «Краткость - сестра таланта» актуальна не тільки у письменництві. Багато проблем можна вирішити за допомогою декількох простих дій. Потрібні тільки час і трохи зусиль»._
> 
> [![Плахов IMG_0260](https://mpz.brovary.org/wp-content/uploads/2014/10/Plahov-IMG_0260.jpg)](https://mpz.brovary.org/wp-content/uploads/2014/10/Plahov-IMG_0260.jpg)

**ЧАС**

> _«Був період, коли я не працював і міг багато часу приділяти громадській активності. Після того, як вийшов на роботу, став займатись такими справами вечорами. Сім'я мене підтримує. Донька разом зі мною займалася фарбуванням русалоньки»._
> 
> _«Зараз часу не вистачає на все, що хотілося б зробити. Було б прекрасно, якби за подібні ініціативи бралася молодь. У них більше часу, а ті, хто заробляють гроші, змогли б їх підтримати фінансово»._

**ПЛАНИ**

> _«Для того, щоб впливати на те, що відбувається з твоїм будинком і парковкою - потрібно брати ситуацію у свої руки. Зараз в планах у мене і мешканців нашого будинку – створення ОСББ»._
> 
> _«Я б хотів бачити Бровари приємним і комфортним містом. Щоб тут подобалося жити: із задоволенням гуляти пішки, кататись на велосипеді і на роликах, їздити на машині. Це досягається за допомогою поступової кропіткої роботи»._

[![Плахов IMG_0360](https://mpz.brovary.org/wp-content/uploads/2014/10/Plahov-IMG_0360.jpg)](https://mpz.brovary.org/wp-content/uploads/2014/10/Plahov-IMG_0360.jpg)

_**У спецрубриці «Люди» ми розповідаємо історії активних броварчан, які досягли певних успіхів у сфері громадської, політичної, культурної чи соціальної діяльності. Якщо Ви маєте побажання щодо наступних героїв нашої рубрики або готові порекомендувати претендентів, пишіть нам на електронну скриньку редакції: info@mpz.brovary.org.**_

**Фото - Миколи Кожемяки**
