---
title: "У Броварах за один тиждень зафіксували 879 випадків ГРВІ на 10 тис. населення - міськрада"
date: 2015-10-27
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "infektsiya"
  - "grvi"
  - "zahvoryuvannya"
  - "novini"
  - "statistika"
coverImage: "wp-content/uploads/2015/10/Hmelnickiy_vpritul_nablizhuyetsya_do_epidemiologichnogo_porogu_zahvoryivanosti_na_GRVi_1_2015_02_04_11_05_11.jpg"
---

**За період із 15 по 21 жовтня у Броварах на 10 тисяч населення зареєстрували 879 випадків захворювань на гострі респіраторно-вірусні інфекції, з яких 550 випадків - серед дітей до 17-річного віку. Окрім того, зафіксували 36 екстренних повідомлень про небезпечні інфекційні захворювання. Серед іншого, виявили сальмонельоз, скарлатину, кашлюк, ентеробіоз і вітряну віспу. Про це [йдеться](http://docs.pravo-znaty.org.ua/p31274/26.10.2015) на сайті Броварської міської ради.**

У міськраді відзначають, що за тиждень шпиталізували всього **19** осіб, з яких діти до 17-ти років - **11-ро**. Чиновники вказують, що попереднього тижня було 14-ро шпиталізованих, серед яких до 17-річного віку - 3. Тоді само було і менше хворих на ГРВІ - 799 на 10 тисяч населення, з якиї діти до 17-ти років - 536.

На сайті міськради також зазначають, що за останній тиждень зафіксували **36** екстренних повідомлень із лікувально-профілактичних закладів про небезпечні інфекційні захворювання або підозри на них. Попереднього тижня таких повідомлень було 29.

Зареєстрували **16** випадків захворювання на гострі гастроентероколіти, за ними шпиталізували **14** осіб (попереднього тижня було 13 випадків і 12 госпіталізованих). Серед хворих - 7 дітей. Як зазначено на сайті міськради, усіх хворих дітей шпиталізували до інфекційного відділення дитячої лікарні. Чиновники також повідомляють, що відповідно до результатів епідеміологічного розслідування, зареєстровані випадки не пов'язані між собою та з харчуванням у навчальних закладах і закладах громадського харчування.

За даними Броварської міської ради, з-поміж інфекційних хвороб лікарі виявили по одному випадку захворювань на **сальмонельоз**, **скарлатину** та **кашлюк**. Три випадки - на **ентеробіоз**. І 10 захворювань - **вітряною віспою**. Причому в усіх випадках, крім сальмонельозу, занедужали діти. Усі вони відвідують броварські дошкільні або шкільні навчальні заклади.

Чиновники переконують, що вони своєчасно та у повному обсязі провели протиепідемічні заходи, які дали змогу локалізувати поширення кишкової інфекції.

> Водночас, журналістам "Маєш право знати" не вдалося отримати уточнення і коментарі щодо наведених даних від броварської Санітарно-епідеміологічної служби. Голова відомства **Олександра Вакарчук** відмовилась будь-що коментувати, вказавши, що надасть відповідь лише на письмовий запит. Нагадаємо, що минулого року та сама пані вже відмовляла нашим журналістам приймати письмові запити, зазначаючи, що надасть інформацію усно.
