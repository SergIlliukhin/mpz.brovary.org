---
title: "Створення комунального підприємства \"Броварипарксервіс\" - чиїсь бізнес-інтереси?"
date: 2017-03-16
author: 
  username: "tatuuum"
  display_name: "Тетяна Панкратьєва"
categories: 
  - "vlada"
  - "novyny"
tags: 
  - "brovary"
  - "brovaryparkservis"
  - "vibir-redaktsiyi"
  - "golubovskyj"
  - "kovalenko"
  - "komunalna-komisiya"
  - "lyudmyla-kulinich"
  - "novini"
  - "samopomich"
  - "skotnikov"
coverImage: "wp-content/uploads/2017/03/nezak.jpg"
---

**На чергову сесію міськради 23 березня виносять [проект рішення](http://brovary-rada.gov.ua/documents/26789.html) про створення комунального підприємства "Броварипарксервіс". Нагадаємо, утворення КП збиралися розглядати в листопаді минулого року на 20-й черговій сесії БМР, але тоді його [зняли з розгляду](https://mpz.brovary.org/na-sesiyi-ne-rozglyadayut-pytannya-zarplaty-mera-stvorennya-kp-brovaryparkservis-ta-znyattya-golovy-dekomunizatsijnoyi-komisiyi/). Зараз проект попередньо розглянули на комунальній комісії: він знову викликав бурхливе обговорення та розкол між членами комісії, проте вони все ж проголосували за те, аби винести його на розгляд сесії.** 

Комунальне підприємство планують створити з метою "збільшення пропускної спроможності проїзної частини міста Бровари" та "впорядкування робіт з паркування", - сказано в пояснювальній записці до проекту. Відповідно до [Статуту](https://onedrive.live.com/view.aspx?resid=76CC13A1B9E773BD!800&ithint=file%2cdocx&app=Word&authkey=!ACqJYw_5ssxtRdM), підприємство наділяється широким спектром повноважень.

Ініціатором проекту рішення став депутат Броварської міськради **Юрій Скотніков** ("Самопоміч"), заявив на засіданні комунальної комісії, що відбулося у понеділок, **13 березня,** заступник міського голови **Григорій Голубовський**. _"Інінціаторами проекту були депутати,_ - додав він**,** - _але питанням вже цікавиться поліція, їм потрібен штрафмайданчик. Також існує велика проблема по гаражним кооперативам: по статуту підприємство якраз буде займатися організацію гаражно-кооперативного господарства та паркуванням, щоб трохи розвантажити наші подвір'я та зелені зони"._

\[caption id="attachment\_67738" align="aligncenter" width="600"\][![](https://mpz.brovary.org/wp-content/uploads/2017/03/Grygorij-Golubovskyj.jpg)](https://mpz.brovary.org/wp-content/uploads/2017/03/Grygorij-Golubovskyj.jpg) Григорій Голубовський\[/caption\]

Проти створення КП активно виступила депутатка **Вікторія Коваленко** ("РПЛ"). _"Де це підприємство у фінансовому плані?_ - запитала вона. - _Ми його відкриємо, а через рік будемо знову закривати? Я пропоную зняти це питання"._

\[caption id="attachment\_67739" align="aligncenter" width="600"\][![](https://mpz.brovary.org/wp-content/uploads/2017/03/Viktoriya-Kovalenko.jpg)](https://mpz.brovary.org/wp-content/uploads/2017/03/Viktoriya-Kovalenko.jpg) Вікторія Коваленко\[/caption\]

_"У нас жодне комунальне підприємство в місті не прибуткове,_ - нагадала **Олена Слободяник** (помічниця депутатки Ірини Веремчук ("БПП"). - _І ще одне таке КП наш бюджет не витримає"._

Натомість підтримав проект рішення депутат **Микола Зінченко** ("Укроп") та навів у приклад місто Тернопіль: _"Там немає жодного збиткового комунального підприємства! А "Парксервіси" існують повсюди: у Львові, Харкові, Вінниці тощо - повсюди міська влада отримує гроші за паркування в бюджет, лише не в Броварах. І безперечно місту потрібен свій штрафмайданчик, а не той, що зараз існує, щоб нарешті закінчилися чиїсь бізнес-інтереси"._

\[caption id="attachment\_67740" align="aligncenter" width="600"\][![](https://mpz.brovary.org/wp-content/uploads/2017/03/Mykola-Zinchenko.jpg)](https://mpz.brovary.org/wp-content/uploads/2017/03/Mykola-Zinchenko.jpg) Микола Зінченко\[/caption\]

_"Закінчаться одні бізнес-інтереси, почнуться інші",_ - зауважила депутатка **Людмила Кулініч** ("Самопоміч") та запитала, чи не можна надати повноваження, якими пропонують наділити "Броварипарксервіс", вже існуючому КП "Бровари Благоустрій". Григорій Голубовський заперечив доцільність такого рішення.

\[caption id="attachment\_66367" align="aligncenter" width="600"\][![](https://mpz.brovary.org/wp-content/uploads/2017/02/lyudmyla-kulinich-7.jpg)](https://mpz.brovary.org/wp-content/uploads/2017/02/lyudmyla-kulinich-7.jpg) Людмила Кулініч\[/caption\]

По обговоренню депутати проголосували та вирішили - винести проект рішення на розгляд сесії. З членів комісії не підтримували проект депутати **Андрій Саук** ("ДемАльянс"), **Вікторія Коваленко** ("РПЛ") та **Валерій Іваненко** ("БПП").

Але цим справа не скінчилася. Депутатка Людмила Кулініч поставила під сумнів заявлене паном Зінченком та наступного дня зв'язалася з депутатом міської ради міста Тернополя **Андрієм Грицишиним** ("Самопоміч"). З його слів, у Тернополі далеко не всі комунальні підприємства прибуткові, а КП, яке б надавало послуги по штрафмайданчикам чи паркуванню, - не існує взагалі.

Пані Кулініч не підтримує проект рішення про створення КП "Броварипарксервіс", вбачаючи корупційну складову та надмірно роздуті повноваження КП. Вона заявила, що колективного обговорення цього проекту в команді "Самопоміч" під протокол в 2017 році не було, а тому дивно чути, що ініціатором подання цього проекту на чергову сесію є її колега Юрій Скотніков. Попереднє одноголосне рішення щодо зняття цього проекту з порядку денного чергової 20-ї сесії 3 листопада 2016 року було рішенням більшості команди на той час. _"Відсутність фінансового обгрунтування прибутковості проекту, [сумнівний приклад роботи](http://nikorupciji.org/2016/12/01/stolychnyj-parkservis-borotba-koruptsiji-z-zakonom/) аналогічного столичного підприємства «Київтранспарксервіс», наочний приклад закриття броварських КП-банкрутів із мільйонними боргами, є вагомими підставами не давати свій голос за цей проект, навіть всупереч рішенню колеги по фракції"_, - вважає пані Кулініч.
