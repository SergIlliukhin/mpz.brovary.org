---
title: "Броварський \"Народний контроль\" вирішив викорінити корупцію у медицині"
date: 2014-06-05
author: 
  username: "aleechka"
  display_name: "Аліна Дяченко"
tags: 
  - "brovary"
  - "brovarskiy-narodniy-kontrol"
  - "btsrl"
  - "vibir-redaktsiyi"
  - "koruptsiya"
  - "likarnya"
  - "meditsina"
  - "narodniy-kontrol"
  - "novini"
  - "habar"
  - "habarnitstvo"
coverImage: "wp-content/uploads/2014/06/LIkarnya.jpg"
---

**[![ЛІкарня](https://mpz.brovary.org/wp-content/uploads/2014/06/LIkarnya.jpg)](https://mpz.brovary.org/wp-content/uploads/2014/06/LIkarnya.jpg)Зважаючи на те, що наступну сесію міськради ще не призначено, а відтак немає проектів рішень для аналізу громадою, активісти ініціативи "[Броварський Народний Контроль](http://nk.mybrovary.com/about)" запланували взятись за сферу медицини у нашому місті. На зборах 3 червня вирішили  підійти до процесу викорінення корупції у медичних закладах нашого міста системно й комплексно, і для цього їм потрібна допомога жителів Броварів.**

Юрист громадської ініціативи запропонував ретельно вивчити питання тендерних закупівель у міських лікарнях та прояснити ситуацію з наданням платних послуг у комунальних медичних закладах. Він виявив, що у Броварській ЦРЛ існує прейскурант вартості різних медичних послуг, однак цей документ не розміщений у вільному доступі, а зберігається в бухгалтерії. Тож активісти планують звернутись до адміністрації лікарні з пропозицією не приховувати від громадськості цей прайс та популяризувати його. А тим часом "Народний контроль" має намір з'ясувати, скільки коштів за надання платних послуг офіційно отримує медичний заклад. Також громадськість хоче дізнатись, скільки коштів та на які саме потреби лікарні виділяються з міського бюджету.

Щоб отримати всі ці відомості, юрист планує підготувати та подати відповідні запити й звернення. Однак є інформація стосовно діяльності лікарні та її працівників, яку не можливо отримати з офіційних джерел, і для її збору "Народному контролю" потрібна підмога від громадян. Ідеться про корупцію у медичних закладах, зокрема про вимагання хабарів з пацієнтів. Відтак активісти закликають усіх небайдужих повідомляти їм на електронну скриньку **nk@mybrovary**.com про подібні факти та зазначати свої контакти, щоб спільними зусиллями викорінити це ганебне явище у сфері медицини.
