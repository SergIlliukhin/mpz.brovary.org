---
title: "У парку «Перемога» з’явиться пам’ятний знак померлим броварським євреям"
date: 2016-08-03
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "yevreyi"
  - "yevreyske"
  - "yevreyske-kladovishhe"
  - "brovary"
  - "vykonkom"
  - "kladovishhe"
  - "monument"
  - "novini"
  - "pamyatniy-znak"
  - "pamyatnik"
  - "park"
  - "peremoga"
  - "sporudzhennya"
  - "tsvintar"
  - "yudeyi"
coverImage: "wp-content/uploads/2013/01/YEvr_klad2.jpg"
---

**У центральному парку Броварів встановлять пам’ятний знак єврейським мешканцям міста. Монумент планують звести на місці колишнього [єврейського кладовища](https://mpz.brovary.org/brovarchani-u-parku-peremoga-hodyat-po-kistkah/). Рішення про це ухвалили вчора, 2 серпня, на засіданні виконавчого комітету Броварської міської ради, [повідомляє](https://www.facebook.com/permalink.php?story_fbid=266062117112513&id=100011261797360&comment_id=266088560443202&reply_comment_id=266090883776303&ref=notif&notif_t=mentions_comment&notif_id=1470208660346047) місцевий відділ культури.**

Як ідеться в оприлюдненому тексті рішення, виконком надав дозвіл організації «Добрі новини» звести пам’ятний знак за власний кошт. Окрім того, броварським комунальникам доручили привести до ладу навколишню територію. Готовий монумент передадуть на баланс КП «Бровари-Благоустрій».

\[caption id="attachment\_59016" align="aligncenter" width="600"\][![зменш_єврейське кладовище](https://mpz.brovary.org/wp-content/uploads/2016/08/zmensh_yevrejske-kladovyshhe.jpg)](https://mpz.brovary.org/wp-content/uploads/2016/08/zmensh_yevrejske-kladovyshhe.jpg) Ескіз майбутнього пам'ятного знака, наданий ініціаторами встановлення\[/caption\]

Слід зазначити, що раніше питання про встановлення пам’ятного знака померлим євреям розглядали на засіданні комісії з питань найменувань та пам’ятних знаків 24 червня. Колегіальний орган майже одноголосно схвалив побудову монумента із написом українською, англійською та івритом: «_Цей пам’ятний знак встановлений на місці колишнього єврейського кладовища, що діяло з ХІХ сторіччя до середини 40-х років ХХ сторіччя_».

Ініціаторами спорудження монумента виступили організації «Добрі новини» та «Броварська міська єврейська громада». Голова правління «Добрих новин» **Денис Кац** під час засідання комісії 24 червня зазначив, що роботи зі зведення монумента планують виконати самотужки, без залучення бюджетних коштів.
