---
title: "Тимчасовим очільником броварської поліції призначили голову макарівського райвідділку"
date: 2015-11-17
categories: 
  - "novyny"
tags: 
  - "brovary"
  - "vibir-redaktsiyi"
  - "novini"
  - "politsiya"
  - "priznachennya"
  - "yanchynskyj"
---

**Сьогодні керівництво Головного управління Національної поліції в Київській області представило нового тимчасового виконуючого обов'язки броварського райвідділку - Олега Янчинського. Про це на своїй сторінці у Фейсбуку [повідомив](https://www.facebook.com/bazhen.levkovets/posts/1645006322417443) громадський активіст Бажен Левковець.** **Раніше підполковник очолював відділення міліції в Макарові.**

Представляли нового голову в актовій залі броварського райвідділку. Як зазначають активісти, на зустріч із громадою приїхали два заступники начальника обласного главку - **Дмитро Головін** і **Олександр Осіпов**.

[![12250144_1645005589084183_3328474775434673999_n](https://mpz.brovary.org/wp-content/uploads/2015/11/12250144_1645005589084183_3328474775434673999_n.jpg)](https://mpz.brovary.org/wp-content/uploads/2015/11/12250144_1645005589084183_3328474775434673999_n.jpg)

[![12219457_1645005515750857_8840214552382351982_n](https://mpz.brovary.org/wp-content/uploads/2015/11/12219457_1645005515750857_8840214552382351982_n.jpg)](https://mpz.brovary.org/wp-content/uploads/2015/11/12219457_1645005515750857_8840214552382351982_n.jpg)

Зі слів Бажена Левковця, це призначення тимчасово призупинило конфлікт між активістами Броварів і обласним керівництвом поліції. Він виник після невмотивованого, на думку активіста, звільнення попереднього начальника - Миколи Клименка.

Нагадаємо, 7 листопада керівник обласної поліції Вадим Троян нібито призначив тимчасовим виконуючим обов'язки броварського відділку **Володимира Пастушенка** - екс-очільника кагарлицької міліції, - якого активісти звинувачують у корупційних і інших незаконних діяннях.

Непрозоре призначення головного поліцейського Броварів одразу викликало [збурення](https://mpz.brovary.org/zbory-gromady-i-shyny-pid-miskviddilom-protest-proty-neprozorogo-pryznachennya-kerivnyka-brovarskoyi-politsiyi/) громадськості. У подальшому обласний главк пішов на поступки, внаслідок яких тимчасовим виконуючим обов'язки призначили Олега Янчинського. Проти його кандидатури активісти [не заперечували](https://mpz.brovary.org/dva-mozhlyvi-ochilnyky-brovarskoyi-politsiyi-pospilkuvalys-iz-gromadoyu-u-miskviddili-foto/).

**Фото - Бажен Левковець**
