---
title: "Батальйони просять тепла і маскування"
date: 2015-11-09
categories: 
  - "kolonka-avtora"
---

Волонтерське об'єднання під загальною назвою "Координаційний центр допомоги броварським військовим" існує вже понад рік (із літа 2014 року). За цей час взаємодія з іншими волонтерами поширилася не лише на Бровари та Броварський район, а майже на всю країну. Матеріальну допомогу надавали не лише з України, а й із Латвії, Італії, Німеччини, Данії.

[![DSCF3347](https://mpz.brovary.org/wp-content/uploads/2015/11/DSCF3347.jpg)](https://mpz.brovary.org/wp-content/uploads/2015/11/DSCF3347.jpg)

Тепер зупинитися складно, адже заповітний номер телефону гуляє фронтом, переказується з вуст в уста. Іноді, навіть не отримавши негайної матеріальної допомоги, боєць або його рідні можуть отримати пораду, підказку, роз'яснення щодо непростої ситуації.

[![DSCF3465](https://mpz.brovary.org/wp-content/uploads/2015/11/DSCF3465.jpg)](https://mpz.brovary.org/wp-content/uploads/2015/11/DSCF3465.jpg)

[![DSCF3421](https://mpz.brovary.org/wp-content/uploads/2015/11/DSCF3421.jpg)](https://mpz.brovary.org/wp-content/uploads/2015/11/DSCF3421.jpg) Проте найбільше прохань - щодо матеріальних засобів. І тут дуже цінна будь-яка можливість зекономити зібрані громадою кошти (а за понад рік діяльності - це трохи більше 1 млн.гривень!).

Дізнавшись, що на Західній Україні волонтери-умільці шиють зі старих шкіряних речей тактичні рукавички для передової, беручи символічну плату за свою роботу, в Броварах і Броварському районі "кинули клич" про збір шкіри. Люди відгукнулися. Приносили старі куртки, пальта, навіть спідниці. Зібране надіслали до волонтерського цеху, згодом одержавши поштою готові вироби. До слова: тепер триває пошук таких умільців у Броварах або районі. За ідею та співпрацю організаторам благодійного виробництва - Андрію Локтєву зі Стрия на Львівшині й Анджею Савіцкі з м.Болехів на Івано-Франківщині - величезна подяка від наших захисників.

 

[![DSCF3382](https://mpz.brovary.org/wp-content/uploads/2015/11/DSCF3382.jpg)](https://mpz.brovary.org/wp-content/uploads/2015/11/DSCF3382.jpg)

 

Хай там як, а будь-які ресурси - як і сили - колись виснажуються. А війна - триває. Після відносної тиші знову точаться бої. До того ж, надходить найскладніша для військових та волонтерів пора - зима.

[![11149566_1649291171978692_107587658283756933_n](https://mpz.brovary.org/wp-content/uploads/2015/11/11149566_1649291171978692_107587658283756933_n.jpg)](https://mpz.brovary.org/wp-content/uploads/2015/11/11149566_1649291171978692_107587658283756933_n.jpg)

Теплі речі завжди дорожчі, масивніші, та й щодо якості вимог більше... Осінньо-зимовий одяг - прохання №1 від усіх солдатів: светри, термобілизна, теплі шкарпетки, шапки, рукавиці, балаклави, а також зимові спальники. Турбуються хлопці й про маскування позицій. Необхідні маскувальні сітки осінньої (сірий, жовтий, коричневий кольори) та зимової (білий) кольорової гами. Крім того, є одиничні прохання: рації, бензопилки, інструмент для ремонту техніки. Завжди радіють бійці малюнкам та віршам, які підбадьорюють та нагадують, що вдома на них чекають. Тим паче - не за горами свята, починаючи з Миколая, і ми маємо подумати, як підтримати тих, хто проведе ці дні далеко від домашнього затишку, захищаючи наш спокій.
