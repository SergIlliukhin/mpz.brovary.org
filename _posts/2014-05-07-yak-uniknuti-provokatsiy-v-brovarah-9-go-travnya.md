---
title: "Як уникнути провокацій в Броварах 9-го травня?"
date: 2014-05-07
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "9-travnya"
  - "separatizm"
  - "terorizm"
---

**[![1500711197](https://mpz.brovary.org/wp-content/uploads/2014/05/1500711197.jpeg)](https://mpz.brovary.org/wp-content/uploads/2014/05/1500711197.jpeg)Цей текст є доповненням до вчорашнього матеріалу [«Сепаратизм у Броварах: надумана паніка чи реальна загроза?»](https://mpz.brovary.org/separatizm-u-brovarah-nadumana-panika-chi-realna-zagroza/).  За кілька годин після опублікування даної статті автор почав отримувати численні погрози: як анонімні, так і від фігурантів матеріалу – людей з явними антиукраїнськими переконаннями. Такі дії потенційних сепаратистів, окрім демонстрації їхнього страху, свідчать також і про те, що вони не мають намірів відмовлятись від своїх планів здійснення провокацій у Броварах. А значить ми маємо бути готові дати відсіч можливій «колорадській» загрозі в рідному місті.**

Мешканці Броварів в абсолютній більшості підтримують територіальну цілісність та європейський вибір України, що не раз засвідчувалось як під час велелюдних майданів і віче, так і під час офіційних плебісцитів - на Броварщині майже завжди перемогу здобували проукраїнські сили. Майдан дав усім нам досвід самоорганізації, ефективної боротьби проти спільного ворога, в т.ч. застосовуючи активну оборону. Очевидно, що потуги сепаратистів та інших терористів у Броварах приречені на фіаско, а тому сценарій Слов’янська, Краматорська або Одеси в нашому місці виглядає фантастично. Однак сьогоднішній ворог – жорстокий та підступний, його методи лежать поза межами людської моралі, він готовий завдавати раптових ударів із засідок і атакувати найбільш вразливі місця. Його мета – спровокувати насилля у відповідь з боку українців і таким чином – дестабілізувати ситуацію в Броварах, створити в місті осередок кривавого громадянського протистояння. Тому сьогодні, поки російська терористична загроза не буде відвернута від наших земель, усі броварчани повинні знову максимально мобілізуватися. Нашою першочерговою метою має стати попередження провокацій, а не реакція на них, ми маємо діяти на випередження, а не виконувати відведену нам роль в сценарії сепаратистів.

> Прохання до всіх, хто читає ці рядки бути максимально пильними в ці дні, звертати особливу увагу на підозрілі автомобілі (особливо з номерами зі східних регіонів та РФ), зауважувати людей підозрілої зовнішності чи поведінки, які погано орієнтуються в місті, поводять себе нервово чи неадекватно. Спостерігайте, чи не з’явилися у вас нові сусіди: по сходовій клітині, по двору, можливо до вашої крамниці стали ходити нові постійні покупці з російським акцентом. Спробуйте мимохіть поставити таким людям певні «місцеві» запитання: як пройти до найближчої аптеки, автобусної зупинки, ринку, завезти «випадкову» розмову на місцеву тематику. Приїжджі люди погано орієнтуються в місцевій географії, а тим, кому є що приховувати – напевно ухилятимуться від подібних питань та бесід. Якщо ви в достатній мірі впевнитесь, що підозріла людина не місцева та уникає контакту – це тривожний сигнал.
> 
> Про всі помічені подібні факти повідомляйте в броварську самооборону та правоохоронні органи. Водночас наголошую на важливості надавати лише достовірну, перевірену інформацію, а не домисли або чутки, аби не розпорошувати сили груп реагування на фальшиві виклики. **Телефон броварської самооборони 067 868 50 45**

Що ж до самого 9-го травня. Вочевидь, хтось з броварчан може мати «альтернативне» бачення ситуації та має намір вийти цього дня на вулицю із символікою, відмінною від національної. **Слід усвідомлювати, що одним з найбільш вірогідних варіантів провокацій - це інспірування «фейкових» нападів на людей начебто з боку націоналістів. Іншими словами: саме люди з георгіївськими стрічками можуть стати мішенню для перевдягнутих під «Правий сектор», «Свободу» і т.п. терористів. Зрежисоване подібним чином побоїще за планом дасть підстави терористам здійснити «атаку у відповідь» на броварчан: громадських активістів, патріотів, загалом будь-кого, хто виступає за єдність України або ж просто розмовляє українською. Далі ситуація може перерости в неконтрольовану, відбудеться стихійна ескалація насилля, до чого це може призвести – гарно видно на прикладі нещодавніх одеських подій.**

Звісно, це лише одних з можливих сценаріїв, які можуть готувати терористи 9-го травня. Як вони діятимуть по-факту – покаже час. Однак з великою вірогідністю можна стверджувати, що бандити гратимуть саме на ідеологічних розбіжностях населення і демонстрації таких розбіжностей відповідною символікою. Саме через це найкращим захистом від подібного сценарію провокації є відмова від використання будь-якої партійної, політичної, іноземної чи іншої символіки, окрім національної. Синьо-жовтий стяг – наш захист від підступних дій терористів.

Звісно, навіть загроза насильницьких дій проросійсько налаштованих бандитів не може стати на заваді вшанування памяті воїнів котрі полягли в тій кровопролитній війні, а також ветеранів, які пережили жахи Другої світової. Однак для цього зовсім не обов’язково виводити цих стареньких людей на «урочисті марші» чи пропонувати їм брати участь в інших масових заходах зважаючи на сьогоднішню ситуацію. Значно краще буде привітати ветеранів особисто, в їхніх домівках, приділити увагу всім і кожному, допомогти їм, чим можливо. Сьогодні наражати цих людей на небезпеку – злочинно.

Тож будьмо пильними, тримаймо оборону і тримаймося самі!
