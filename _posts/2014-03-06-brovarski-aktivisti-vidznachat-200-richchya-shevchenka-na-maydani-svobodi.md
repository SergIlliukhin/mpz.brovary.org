---
title: "Броварські активісти відзначать 200-річчя Шевченка на Майдані Свободи"
date: 2014-03-06
author: 
  username: "kachor"
  display_name: "Андрій Качор"
categories: 
  - "announce"
tags: 
  - "vibir-redaktsiyi"
  - "novini"
  - "shevchenko"
---

**[![10logo](https://mpz.brovary.org/wp-content/uploads/2014/03/10logo.jpg)](https://mpz.brovary.org/wp-content/uploads/2014/03/10logo.jpg)Ініціативна група броварчан вирішила власними силами вшанувати 200-ту річницю від Дня народження Тараса Шевченка, зважаючи на практичне ігнорування міської влади ювілею Великого Кобзаря.**

Місцеві активісти, не зважаючи на напружений стан у Броварах та державі загалом, днями провели організаційну зустріч з метою підготовки громадських заходи щодо відзначення ювілею.

За результатами зустрічі було вирішено провести **акцію зі вшанування пам'яті Тараса Шевченка на броварському Майдані Свободи 9 березня о 12:00.** Під час заходу активісти планують зачитати уривки творів Кобзаря, продемонструвати колаж портретів поета «сучасний Шевченко» та розповісти броварчанам цікаві факти з біографії Кобзаря, зокрема ті, що пов’язані з містом Бровари. Участь в читанні віршів також візьмуть і зовсім юні мешканці нашого міста. Наприкінці заходу на Майдані Свободи, активісти місцевого автомайдану організованою колоною машин поїдуть в парк ім. Тараса Шевченка на Розвилці аби урочисто покласти квіти до пам’ятника видатному українському поету.

_Вбитий режимом Януковича майданівець Сергій Нігоян читає уривок з твору Тараса Шевченка "Кавказ"_

<iframe src="//www.youtube.com/embed/CyFqqstK7e0" height="360" width="640" allowfullscreen frameborder="0"></iframe>

Наші журналісти вирішили поцікавитися, чи готує влада міста 9 березня офіційні заходи зі вшанування ювілею Тараса Шевченка, котрі анонсувалися протягом всього попереднього року. У відділі культури броварського виконавчого комітету нам порадили ознайомитись з подібним планом на сайті відділу культури – «там є повна програма заходів на 9 березня» - зазначив співрозмовник. «Повною програмою заходів» виявилось [куце повідомлення](http://www.kulturabr.kiev.ua/content/urochistosti-z-nagodi-200-richchya-z-dnya-narodzhennya-tgshevchenka) на скріншоті.

[![Без імені](https://mpz.brovary.org/wp-content/uploads/2014/03/Bez-imeni.jpg)](https://mpz.brovary.org/wp-content/uploads/2014/03/Bez-imeni.jpg)

Нагадаємо, що раніше масштабне та урочисте відзначення 200-літнього ювілею Тараса Шевченка було одним з пріоритетів Броварського відділу культури на 2014 рік. Саме з приводу двохсотої річниці з Дня народження Великого Кобзаря на Розвилці був реконструйований парк ім. Шевченка.
