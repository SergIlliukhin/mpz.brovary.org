---
title: "Бювет у парку \"Перемога\" закрили. А в парку \"Приозерний\" з'явиться лікувальна вода?"
date: 2017-02-13
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "byuvet"
  - "vibir-redaktsiyi"
  - "kp-brovaryteplovodoenergiya"
  - "novini"
  - "park-pryozernyj"
  - "park-peremoga"
  - "prokopenko"
  - "safronov"
  - "yakist-vody"
---

**Бювет у парку «Перемога» - на розі вул. Небесної Сотні та Грушевського, закрито у зв’язку з перевищенням рівня заліза – повідомив начальник КП «Броваритепловодоенергія» Сергій Сафронов під час оперативної наради 13 лютого. У Броварському райвідділі лабораторних досліджень підтверджують: воду в парку «Перемога» пити без очищення не можна. У той же час у новій свердловині, яку пробурили практично поряд із старим бюветом при вході в парк «Приозерний», зашкалює сірководень. Тут** **вода також не для пиття, однак її можна буде використовувати в лікувальних цілях.**

Під час чергової [25-ї сесії](https://mpz.brovary.org/anons-9-lyutogo-vidbudetsya-chergova-sesiya-brovarskoyi-miskrady/) міськради **9 лютого** депутати піднімали питання щодо якості води в бюветі, який знаходиться в парку «Перемога», мовляв, люди жаліються, що вода якась наче брудна та рудуватого кольору. Тоді начальник КП «Броваритепловодоенергія» **Сергій Сафронов** повідомив, що вода в свердловині для пиття не придатна, позаяк рівень заліза в ній перевищує норму: замість **0,2 мл/л** - констатують **0,35 мл/л**. І це не наслідок іржі труб, а результат складу води. До того ж, забір води із свердловини замалий, що не дозволяє їй самоочищуватися.

Сергій Сафронов запропонував кілька шляхів вирішення цієї проблеми. Один із найдешевших – прокачати воду та «скинути» її в озеро. Однак погодні умови зробити це поки що не дозволяють. Другий спосіб - дорожчий: щонайменше 500 доларів - встановлення системи очищення. Ще можна зробити нову свердловину, але саме варіант фільтрів може бути найефективнішим, зазначив пан Сафронов. Наразі в КП розглядають найвигідніші пропозиції  фільтрів та вивчають термін їхньої служби.

Вирішення питання роботи бювету в парку «Перемога» піднімалося також і під час оперативної наради **13 лютого**. Та нічого нового з цього приводу озвучено не було: у КП чекають потепління для прокачування води. А броварчани у свою чергу вже помітили, що бювет [закрили](https://www.facebook.com/groups/brovary/permalink/1536672779696016/).

А от для мешканців Геологорозвідки та Пекарні є одночасно дві новини: невтішна і приємна. Як повідомив під час оперативної наради Сергій Сафронов, у цьому районі ще до нового року мав би з’явитися новий бювет: на буріння свердловини вже провели і тендер. Нову свердловину пробурили практично поряд із старою, що при вході в парк «Приозерний», яка понад 15 років бездіяльна. Однак і в новій свердловині аналіз води виявив, що для споживання вона не придатна: у ній знайшли сірководень.

Завідуючий Броварським райвідділом лабораторних досліджень ДУ «Київський обласний лабораторний центр Держсанепідемслужби України» **Віталій  Прокопенко** в інтерв’ю нашим журналістам розповів, що після того, як у спеціалізованих лабораторіях ретельніше вивчать кількість у воді  сірководню, її можна буде використовувати в лікувальних цілях. Чиновник стверджує: якщо вода і справді виявиться лікувальною, в перспективі в Броварах можна буде навіть побудувати водолікарню.

На оперативній нараді  міський голова надав доручення Сергію Сафронову та Віталію Прокопенку глибше вивчити склад води, щоб зрозуміти, чи можливо її використовувати в лікувальних цілях.
