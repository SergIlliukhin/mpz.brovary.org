---
title: "Бровари заборгували \"Нафтогазу\" 28 мільйонів гривень"
date: 2016-04-13
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "gaz"
  - "garyacha-vodi"
  - "kp-brovaryteplovodoenergiya"
  - "naftogaz"
  - "novini"
---

**Інформація, оприлюднена міським головою Ігорем Сапожком про причини відсутності гарячого водопостачання у Броварах не відповідає дійсності. Про це "Маєш право знати" дізналося в результаті міні-розслідування, проведеного нашими журналістами з метою з'ясувати, чому насправді місто знову опинилося без гарячої води.**  

Нагадаємо, що 5 квітня міський голова І. Сапожко [видав розпорядження](https://mpz.brovary.org/sogodni-u-brovarah-vymykayut-opalennya-garyachu-vodu-obitsyayut-lyshyty-do-15-travnya/), у якому йшлося про те, що у зв'язку зі встановленням середньодобової температури повітря вище 8 градусів за Цельсієм, опалювальний сезон в місті припиняється. Водночас у тому ж розпорядженні наголошувалося: гаряче водопостачання буде збережено щонайменше до 15 травня. Лише в середині травня "Броваритепломережа" спільно з керівництвом міста вирішуватимуть, чи продовжувати подавати в крани броварчан гарячу воду і влітку.

[![sp1](https://mpz.brovary.org/wp-content/uploads/2016/04/sp1.jpg)](https://mpz.brovary.org/wp-content/uploads/2016/04/sp1.jpg)

Однак вже наступного дня, 6 квітня, Ігор Сапожко на своєму офіційному представництві у Фейсбук [повідомив:](https://www.facebook.com/i.sapozhko/posts/1696686017269744) гаряче водопостачання у Броварах припинено, станом на 15:00 усі міські котельні - зупинилися. За словами мера, сталося це тому, що _"НАК «Нафтогаз України» не затвердила ліміти на постачання природного газу для підприємств теплокомуненерго Київської області. Відповідно ПАТ «Київоблгаз» припинив постачання газу для КП «Броваритепловодоенергія»_. Наприкінці повідомлення Сапожко додав, що _"наразі питання щодо виділення лімітів на газ вирішується на рівні Київської обласної держадміністрації. Тримаю це питання під особистим контролем, зараз намагаємось досягти домовленості напряму з Нафтогазом України"._

[![sp](https://mpz.brovary.org/wp-content/uploads/2016/04/sp.jpg)](https://mpz.brovary.org/wp-content/uploads/2016/04/sp.jpg)

Аби отримати розяснення безпосередньо у НАК "Нафтогаз", "Маєш право знати" звернулися у Департамент реалізації газу та відділ затвердження лімітів. У результаті зясувалося, що насправді Броварам припинили подачу газу через багатомільйонні борги КП "Броваритепловодоенергія" перед НАК "Нафтогаз.

Як розповіла заступник начальника Управління контролю за розрахунками за реалізований природний газ «Нафтогаз-Україна» **Ірина Журавльова,** газопостачання КП "Броваритепловодоенергія" припинено, так як  підприємство заборгувало  "Нафтогаз-Україна" **28 млн грн**. І це борг за вже спожитий газ, що було надано в ліміт. За словами фахівця, за  новими європейськими законами, «Нафтогаз-Україна» не зобов'язане постачати блакитне паливо підприємствам-боржникам.

> _**Хроніка перебоїв з гарячою водою у Броварах за останні роки:**_ 
> 
> **2012 рік:** ["Броварчани залишилися без гарячої води через борги "тепломережі" перед "облгазом"](https://mpz.brovary.org/brovarchani-zalishilis-bez-garyachoyi-vodi-cherez-borgi-teplovodoenergiyi/)
> 
> **2013 рік:** ["Броварчани залишилися без гарячої води через "технічні особливості" відключення опалення"](https://mpz.brovary.org/brovarchani-zalishilis-bez-garyachoyi-vodi-cherez-tehnichni-osoblivosti-vidklyuchennya-opalennya/)
> 
> **2014 рік:** ["Гарячу воду в Броварах відключили у зв'язку із заборгованістю за газ"](https://mpz.brovary.org/garyachu-vodu-v-brovarah-vidklyuchili-v-zv-yazku-iz-zaborgovanistyu-za-gaz/)

Директор КП «Броваритепловодоенергія» **Сергій Сафронов** боргу не заперечує. Каже, ці кошти є, і борг можуть 100% перекрити. Та ці гроші доведеться забрати із планового ремонту та зарплат працівників. Тож очікують на дотацію від держави за субсидії. За 2 місяці КП вже отримало дотації на суму 7 млн грн, другу  ж частину – 12 млн грн, підприємство зможе отримати не раніше літа. Однак «Нафтогаз» вимагає  розрахунку відразу за всю суму боргу, і тільки «живими» грошима, а не дотаційними. Також  вимагають підписати додаткові угоди, які дозволять нараховувати пені та штрафи тим, хто не вчасно розплатився за послуги з газопостачання. Сергій Сафронов стверджує, що на даний час в Україні ніхто лімітів не отримує, а якщо купувати газ без лімітів, це буде практично вдвічі дорожче. Зрозуміло, це значно вдарить по кишені споживачів.

«Броваритеплоенергія» планувала подати гарячу воду в оселі броварчан за рахунок альтернативних котелень, які працюють на вугіллі та щепі. Однак головна котельня, що розташована на Промзоні, не змогла дати необхідної температури.
