---
title: "Сьогодні до страйкарів «Чистих матеріалів» завітала міліція. Тиск на робітників триває"
date: 2013-02-01
author: 
  username: "trydence"
  display_name: "Дмитро Карпій"
tags: 
  - "vibir-redaktsiyi"
  - "kerivnitstvo"
  - "militsiya"
  - "novini"
  - "pogrozi"
  - "robitniki"
  - "smirnov"
  - "strayk"
  - "straykari"
  - "tisk"
  - "chisti-materiali"
coverImage: "wp-content/uploads/2013/02/Image00060.jpg"
---

[![Image00060](https://mpz.brovary.org/wp-content/uploads/2013/02/Image00060.jpg)](https://mpz.brovary.org/wp-content/uploads/2013/02/Image00060.jpg) **Сьогодні зранку до приміщення ТОВ «Чисті матеріали», робітники якого продовжують страйк, завітала міліція. За словами активістів, разом з ними на підприємство прийшло керівництво з декількома юристами, які стали називати дії робітників незаконними і вимагати припинити страйк, погрожуючи притягненням до відповідальності. Водночас працівники не погодились із цими вимогами, зауваживши, що незаконними будь-які дії може визначити лише суд. Робітники наполягають на тому, що право на страйк їм гарантоване законодавством.**

Станом на 9:30 близько десяти працівників міліції чергували на прохідній «Заводу пластмас», де розташоване підприємство. Ще декілька міліціонерів перебували безпосередньо у приміщенні разом із керівництвом та юристами ТОВ «Чисті матеріали». Однак вже через годину лишилось тільки декілька правоохоронців: по два-три на прохідній та біля в’їзних воріт на територію будівлі.

Як повідомив **Микола Смірнов**, член робочої групи, створеної після [маршу на захист прав робітників](https://mpz.brovary.org/u-brovarah-vidbuvsya-marsh-straykuyuchih-pratsivnikiv-chistih-materialiv/), страйкарі чергують у цеху «Чистих матеріалів» цілодобово з метою недопущення відновлення виробництва. Однак, за словами чоловіка, керівництво таки відновило його, залучивши до роботи на відповідальному устаткуванні некваліфікованих працівників. Водночас самих страйкарів намагаються «загнати у роздягальню», мовляв саме там для них відведене місце.

Члени робочої групи подали звернення та відповідний акт до Броварського міжрайонного прокурора **Миколи Гарника**, в яких зазначили, що страйк триває, порозуміння з керівництвом підприємства досі не знайдено, на робітників чиниться тиск, а саме підприємство незаконно відновило роботу.

[![DSC01270](https://mpz.brovary.org/wp-content/uploads/2013/02/DSC01270.jpg)](https://mpz.brovary.org/wp-content/uploads/2013/02/DSC01270.jpg) [![DSC01271](https://mpz.brovary.org/wp-content/uploads/2013/02/DSC01271.jpg)](https://mpz.brovary.org/wp-content/uploads/2013/02/DSC01271.jpg)

За повідомленням [УНН](https://www.unn.com.ua), Броварська міжрайонна прокуратура внесла до Єдиного реєстру досудових розслідувань відомості про кримінальне правопорушення за фактом грубого порушення трудового законодавства з боку посадових осіб ТОВ «Чисті матеріали». За словами видання, прес-служба прокуратури Київської області зазначила: прокуратура встановила, що працівники підприємства страйкують через порушення директором товариства вимог трудового законодавства в частині умов оплати праці. На цей час досудове розслідування проводиться Броварським МВ ГУ МВС України в Київській області.

Нагадаємо, що 27 січня працівники ТОВ «Чисті матеріали» [оголосили безстроковий страйк](https://mpz.brovary.org/straykuyuchi-pratsivniki-zablokuvali-robotu-pidpriyemstva-u-brovarah/) з вимогою невідкладного укладання колективного трудового договору між підприємством та трудовим колективом, що має забезпечити дотримання трудових прав робітників.

> «Маєш право знати» продовжує стежити за подіями навколо ТОВ «Чисті матеріали» та обов’язково повідомлятиме читачів про подальший розвиток ситуації.
