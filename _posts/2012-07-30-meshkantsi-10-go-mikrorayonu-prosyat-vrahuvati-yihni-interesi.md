---
title: "Мешканці 10-го мікрорайону подали владі свої пропозиції щодо нового детального плану території"
date: 2012-07-30
author: 
  username: "trydence"
  display_name: "Дмитро Карпій"
tags: 
  - "vibir-redaktsiyi"
  - "gogolya"
  - "grushevskogo"
  - "dilyanka"
  - "kran"
  - "nezakonna-zabudova"
  - "novini"
  - "sholom-aleyhema"
---

[![](https://mpz.brovary.org/wp-content/uploads/2012/06/10_mkr_proplan.jpg)](https://mpz.brovary.org/wp-content/uploads/2012/06/10_mkr_proplan.jpg)Понад місяць тому Броварська міська рада оприлюднила [проект внесення змін до Детального плану території 10-го мікрорайону](https://mpz.brovary.org/oprilyudneno-proekt-detalnogo-planu-teritoriyi-10-go-mikrorayonu/). Як стало відомо «Маєш право знати», у рамках громадського обговорення цієї містобудівної документації подано низку пропозицій від жителів 10-мікрорайону, які виступають проти окремих змін у детплані та висувають свої варіанти вирішення проблем [скандального мікрорайону](https://mpz.brovary.org/brovari-yak-rozplidnik-budivelnih-shahrayiv/).

Жителі, переважно одноквартирної (садибної) забудови по вул. Гоголя, звернулися до міського голови Ігоря Сапожка з проханням врахувати їхні інтереси при проектуванні багатоквартирної забудови. Головні зауваження до нового детального плану стосуються неврахування економічної й архітектурної доцільності та порушення будівельних, експлуатаційних норм і норм пожежної безпеки.

[![](https://mpz.brovary.org/wp-content/uploads/2012/07/img776.jpg)](https://mpz.brovary.org/wp-content/uploads/2012/07/img776.jpg)[![](https://mpz.brovary.org/wp-content/uploads/2012/07/img777.jpg)](https://mpz.brovary.org/wp-content/uploads/2012/07/img777.jpg)[![](https://mpz.brovary.org/wp-content/uploads/2012/07/img778.jpg)](https://mpz.brovary.org/wp-content/uploads/2012/07/img778.jpg)[![](https://mpz.brovary.org/wp-content/uploads/2012/07/img779.jpg)](https://mpz.brovary.org/wp-content/uploads/2012/07/img779.jpg)

**Висотки нависають над садибами**

Найбільше мешканці стурбовані ситуацією, що склалася з будівництвом багатоквартирного житлового комплексу по вул. Грушевського, 21-А. Побачивши проект детального плану, стало зрозуміло, що у новому документі збільшена висотність забудови п'яти багатоповерхівок (17 поверхів замість 10-14-ти, пропонованих у попередньому варіанті плану). Кількість квартир збільшена у 1,5 рази, що в свою чергу, збільшує навантаження приватного автотранспорту на і так переповнені прибудинкові території та виїзди з них. За таких умов буде складно не лише припаркуватися, а й скористатися послугами спецслужб (міліції, швидкої допомоги, пожежної допомоги тощо), особливо з 18:00 до 8:00, коли більшість мешканців удома.

Також, за словами мешканців, порушено норматив відстані від двох запланованих багатоповерхівок до парканів приватних будинків по вул. Гоголя, 17, 19 та 21. Згідно з ДБН 360-92 (додаток 3.1 «Протипожежні вимоги», п. 2\*) від будинків висотою більше 9-ти поверхів ця відстань має становити 8-10 м до зовнішнього краю проїзду, а від зовнішньої частини краю проїзду до паркану приватного сектора – 1,5 м. Тобто відстань від багатоповерхового будинка до паркану приватного сектора – 9,5 – 11,5 м. У зверненні вказано, що будівництво на цей час ведеться з врахуванням відстані у 5 м. Оскільки будівельні роботи щодо прилеглих двох будинків до садиб тільки-но почалися, можна стверджувати, що відстань від котловану одного з майбутніх будинків до паркану ділянки на вул. Гоголя, 17 становить близько 5 м.

[![](https://mpz.brovary.org/wp-content/uploads/2012/07/DSC09943.jpg)](https://mpz.brovary.org/wp-content/uploads/2012/07/DSC09943.jpg)

> _Окремо слід зазначити про антисанітарію на будмайданчику. З різних підходів до зони робіт відчувався різкий трупний запах. Мешканці припускають, що будівельники час від часу відстрілюють собак і ховають їх на місці._

Поруч із житловим комплексом заплановане будівництво міського центру мистецтв (музичної школи). Відповідно до попереднього плану ця невисотна будівля мала постати між багатоквартирними висотками та приватним сектором, створюючи таким чином своєрідну буферну зону. За новим планом музичну школу перенесли вглиб забудови, а на її місці – п'ята багатоквартирна висотка.

Також одного з мешканців, **Миколу Щербакова**, непокоїть вирита канава на будмайданчику на відстані 1-2 м від приватного паркану. Там, за його побоюваннями, збираються прокласти газову трубу.

[![](https://mpz.brovary.org/wp-content/uploads/2012/07/DSC09946.jpg)](https://mpz.brovary.org/wp-content/uploads/2012/07/DSC09946.jpg)

> _Пан Микола також зазначив, що його родині будівельники та владоможці неодноразово погрожували забрати всю земельну ділянку, залишивши лише територію довкола будинку, незважаючи на те, що ця земля приватизована і на ній розташовані різні господарсько-побутові будівлі, що зафіксовано у технічній документації ділянки._

З-поміж іншого, мешканці ще у квітні цього року [висловлювали категоричне невдоволення небезпечним розташуванням підіймального крана](http://www.youtube.com/watch?v=GGQdqbzvRvE&feature=player_embedded), навантажена стріла якого проходила просто над ділянками та хатами господарів. Після скандалу кран таки перемістили подалі від приватного сектора, однак стріла все одно «дістає» до земель мешканців, хоч до будинків вже не дотягує.

> Загалом же мешканці у своєму зверненні запропонували обмежити кількість поверхів багатоповерхівок до 14-ти, кількість будинків зменшити з п’яти до чотирьох, а центр мистецтв розташувати між висотною забудовою та приватним секторам, облаштувавши проїзд до нього вздовж паркану дитячої лікарні. Навколо музичної школи люди пропонують розбити зелену зону відпочинку для відвідувачів центру та місцевих жителів. Також мешканці мікрорайону пропонують провести відкриті громадські слухання з жителями міста згідно із законодавством та врахувати зауваження. У разі ігнорування громадських інтересів вони висловили готовність до проведення акцій непокори та розміщення на приватних ділянках  вздовж вул. Гоголя інформаційних дошок, де будуть вивішувати інформацію про діяльність міської влади Броварів.

**Непотрібне кафе**

Згідно з новооприлюдненим зміненим детальним планом на розі вулиць Гоголя та Шалом-Алейхема заплановане будівництво магазину та кафе. Цікаво, що навпроти діє магазин, тому потреби у ще одному місцеві мешканці не бачать. Задля будівництва у цьому місці кафе та магазину необхідно буде знищити близько 10 зелених насаджень. Громадяни у своєму зверненні до міського голови зазначають, що прилеглі вулиці є завузькими, тому автомобілі, що паркуватимуться біля цих закладів, створюватимуть додаткове навантаження на проїзну частину. Однак найбільше людей хвилює, що кафе й магазин розташовуватимуться впритул до 10-поверхівки та приватного будинку.

[![](https://mpz.brovary.org/wp-content/uploads/2012/07/DSC09941.jpg)](https://mpz.brovary.org/wp-content/uploads/2012/07/DSC09941.jpg)

**Проїзд з Грушевського на Київську**

Новий детальний план також піднімає доволі актуальне питання – з’єднання вул. Грушевького з вул. Київською. Документ пропонує вирішити його таким чином, щоб вул. Грушевського одразу виходила на вул. Шевченка. Мешканці мікрорайону вважають, що подібним чином сполучити вулиці неможливо. Вони пропонують з’єднати вул. Грушевького та вул. Київську під прямим кутом. Таким чином у приватній забудові між вулицями Шолом-Алейхема та Київською потрібно буде зносити не 7 садиб, а всього 2.

Насправді вирішити питання так, як вказано на детальному плані, можливо, але автори документу чомусь не зазначили, що для реалізації задуму потрібно буде змінити напрямок вул. Шевченка. А це, в свою чергу, потребує знесення ще декількох будівель, зокрема мийки на розі вулиць Шевченка та Київської.

[![](https://mpz.brovary.org/wp-content/uploads/2012/07/Grushevskogo_Kiyivska.jpg)](https://mpz.brovary.org/wp-content/uploads/2012/07/Grushevskogo_Kiyivska.jpg)

[![](https://mpz.brovary.org/wp-content/uploads/2012/07/DSC09954.jpg)](https://mpz.brovary.org/wp-content/uploads/2012/07/DSC09954.jpg)

Пропозиція заявників суперечлива.  З одного боку можна значно зекономити на знесених садибах та інших будівлях, які підпадають під перспективну дорогу. А з іншого – можна обійтись одним перехрестям, уникнувши значних транспортних заторів, адже два перехрестя поряд на вулиці з пожвавленим рухом неодмінно викличуть незручності у водіїв та пасажирів. У будь-якому разі подібні питання потрібно вирішувати спільно з жителями м. Бровари, для чого, вочевидь, дійсно слід провести громадські слухання, а не лише громадське обговорення проекту змін до детального плану території.

> «Маєш право знати» простежить за тим, чи будуть враховані вищеперелічені пропозиції мешканців до цього детального плану території 10-мікрорайону, а також чи будуть проводитись громадські слухання із суперечливих питань, та інформуватимеме читачів про подальший розвиток подій.
