---
title: "Хто відповідає за освітлення та майданчики на прибудинковій території?"
date: 2015-11-06
author: 
  username: "yschenko"
  display_name: "Ірина Ющенко"
categories: 
  - "brovary"
  - "novyny"
tags: 
  - "informatsiyni-zapiti"
  - "brovary"
  - "vibir-redaktsiyi"
  - "dityachi-maydanchiki"
  - "zhek-5"
  - "novini"
  - "osvitlennya"
coverImage: "wp-content/uploads/2015/10/7.jpg"
---

**Щодня на адресу «Маєш право знати» від читачів надходить багато листів. Доведені до відчаю ігноруванням та бездіяльністю ЖЕКів  і влади міста, люди звертаються до журналістів як до останньої впливової інстанції з проханням розібратися чи посприяти у вирішенні тієї чи іншої ситуації, що набула максимального загострення і, здається, зайшла в тупик. «Допоможіть!», «Що робити?», «Куди звертатися?», «Як отримати необхідну інформацію?» - найчастіше листи починаються саме так.**

Один із таких листів надійшов від мешканки буд. №1, що по вул. Гагаріна, **Марини**: _«Обращаюсь с вопросом строительства детских площадок и освещения придомовой территории. Возможно с Вашей помощью я смогу получить информацию куда и к кому обращаться для того, чтобы возле дома заменили площадку, или хотя бы сделали ее капитальный ремонт, и возобновили освещение на фонарях. Существует ли какая-то форма и процедура подачи запросов, какое из управлений отвечает за данное направление?»._ А далі молода жінка викладає саму суть проблеми: біля їхнього будинку – на Гагаріна, 1,  дитячий майданчик у аварійному стані.

[![ЖЕК5](https://mpz.brovary.org/wp-content/uploads/2015/10/4.jpg)](https://mpz.brovary.org/wp-content/uploads/2015/10/4.jpg)

[![ЖЕК5](https://mpz.brovary.org/wp-content/uploads/2015/10/61.jpg)](https://mpz.brovary.org/wp-content/uploads/2015/10/61.jpg)

[![ЖЕК5](https://mpz.brovary.org/wp-content/uploads/2015/10/81.jpg)](https://mpz.brovary.org/wp-content/uploads/2015/10/81.jpg)

[![ЖЕК5](https://mpz.brovary.org/wp-content/uploads/2015/10/7.jpg)](https://mpz.brovary.org/wp-content/uploads/2015/10/7.jpg)

Неодноразово діти отримували травми через те, що гойдалки та гірка розпадалися прямо під малечею. Мешканці будинку як можуть, так і підтримують загальний вигляд майданчика, але це ситуацію не рятує: оаза дитячого затишку надто стара і з кожним роком усе більше «розсипається». Окрім цього Марина окреслює ще одну проблему прибудинкової території: не працює жоден ліхтар, яких  на прибудинкову дорогу усього два. Тож її третьокласник Денис, як й інші діти, які ходять у  НВК на другу зміну, змушені повертатися додому в суцільній темряві. Зауважте, і це – в центрі Броварів (зупинка «Порошинка»). Темними закоулками страшно ходити навіть дорослим, тож молода жінка ходить зустрічати свого сина з газовим балончиком.

[![ЖЕК5](https://mpz.brovary.org/wp-content/uploads/2015/10/111.jpg)](https://mpz.brovary.org/wp-content/uploads/2015/10/111.jpg)

[![ЖЕК5](https://mpz.brovary.org/wp-content/uploads/2015/10/91.jpg)](https://mpz.brovary.org/wp-content/uploads/2015/10/91.jpg)

[![ЖЕК5](https://mpz.brovary.org/wp-content/uploads/2015/10/10.jpg)](https://mpz.brovary.org/wp-content/uploads/2015/10/10.jpg)

Хочу відразу сказати, що саме інформаційні запити є основним інструментом громадськості для отримання потрібної інформації, тому журналісти “Маєш право знати” регулярно надсилають запити до державних органів як електронною поштою, так і письмово. Так зробили і цього разу: надіслали запит розпоряднику інформації – Броварській міській раді, щоб з’ясувати: за чий кошт та коли саме було споруджено дитячий майданчик, що розташований  біля будинку Гагаріна, 1, на чиєму балансі та у чиїй власності він перебуває, хто відповідає за підтримання споруди у належному стані та її поточне обслуговування, чи передбачені кошти у бюджеті міста на його ремонт або реконструкцію, а також загальну інформацію стосовно кількості майданчиків, їхнього спорудження та реконструкції в 2015 році, відповідальності за освітлення ліхтарями прибудинкової території  біля згаданого майданчика.

> Нагадаємо: пункт 3 статті 19 Закону України “Про доступ до публічної інформації” надає запитувачу право подавати інформаційні запити електронною поштою. Ось електронна адреса Броварської міської ради: **miskrada@brovary.kiev.ua**
> 
> Як скласти запит, можна подивитися [тут](https://mpz.brovary.org/informatsiyni-zapity/sklasty-zapyt).
> 
> Найкорисніші запити [тут](https://mpz.brovary.org/tag/priklad-zapitu).
> 
> Згідно частини І ст. 20  Закону України «Про доступ до публічної інформації» відповідь має надійти **не пізніше 5 робочих днів** із дня отримання запиту. У разі якщо запит стосується інформації, необхідної для захисту життя чи свободи особи, стану довкілля, якості харчових продуктів і предметів побуту, аварій, катастроф, небезпечних природних явищ та інших надзвичайних подій, що сталися або можуть статися і загрожують безпеці громадян, відповідь має бути надана не пізніше 48 годин із дня отримання запиту. Але клопотання про термінове опрацювання запиту має бути обґрунтованим.

Відповідь на запит, підписана заступником міського голови Василем Андрєєвим, надійшла нам, як і повинна, на 5-й день. Як повідомляє виконавчий комітет міськради, дитячий майданчик біля будинку № 1 по вулиці Гагаріна встановлено 27 років тому - в 1988 році. Хто саме його встановлював та за які кошти -  інформації в міськраді немає. Майданчик та території буд. № 1, № 3 по вул. Гагаріна, буд. № 294, № 296 по вул. Київській утримує та обслуговує КП «ЖЕК – 5». Реконструювати чи ремонтувати цей дитячий майданчик у міськраді цьогоріч не планують, адже кошти  бюджетом не передбачені, зазначено у відповіді.

Мешканцям, які звернулися в  ЖЕК №5 із проханням  про заміну майданчика, порекомендували зробити це власними силами і за власний кошт, адже грошей у підприємства на це також немає. Власне, люди це й роблять: щорічно привозять пісок, підфарбовують обдерті елементи. Проте начальник ЖЕКу №5 **Лідія Григоренко** цю інформацію категорично заперечує_: «Відколи майданчик на балансі нашого ЖЕКа, а це з квітня 2013 року, ми доглядаємо за ним: двічі на рік завозимо у пісочницю пісок; якщо гойдалки та гірка зламалися – підварюємо, ремонтуємо, фарбуємо. На сьогодні майданчик у задовільному стані і ще надійніший, ніж нові, де доводиться замінювати цілі елементи. А щодо освітлення території ліхтарями, так ми цим не займаємося.  ЖЕК відповідає лише за освітлення під’їздів і сходових клітин»._

Та ні, пані Лідіє, **«відповідальність за зовнішнє освітлення прибудинкових територій несе їх утримувач»**. Так зокрема відповідають місцеві чиновники у відповідь на інформаційний запит:

\[quote\]

08.10.2015

№ 04-01/330

За результатами розгляду Вашого запиту на отримання публічної інформації від 01.10.2015 року № 04-01/264 щодо дитячих  майданчиків міста, розташованих в дворах на перехресті вул. Гагаріна ( в районі будинку № 1) та вул. Київська ( в районі будинку № 294) та території, яка знаходиться в дворах на перехресті вул. Гагаріна та вул. Київська, виконавчий комітет Броварської міської ради повідомляє наступне.

Правовідносини щодо надання доступу до публічної інформації в Україні регулюються нормами Конституції України, Закону України «Про доступ до публічної інформації», іншими актами законодавства.

Відповідно до положень ст.19 Конституції України правовий порядок в Україні ґрунтується на засадах, відповідно до яких ніхто не може бути примушений робити те, що не передбачено законодавством, а органи державної влади та органи місцевого самоврядування, їх посадові особи зобов’язані діяти лише на підставі, в межах повноважень та у спосіб, що передбачені Конституцією та законами України.

Керуючись положеннями Закону України “Про доступ до публічної інформації”, Вам надається запитувана інформація відповідно до нумерації питань запиту:

1. Дитячий майданчик біля будинку № 1 по вулиці Гагаріна міста Бровари було встановлено в 1988 році. Інформація щодо коштів, за які встановлювався зазначений дитячий майданчик у Броварській міській раді та її виконавчому комітеті відсутня.
2. Дитячий майданчик біля будинку № 1 по вулиці Гагаріна міста Бровари знаходиться на утриманні КП БМР «ЖЕК – 5».
3. В 2015 році кошти на ремонт або реконструкцію даного майданчику міським бюджетом не передбачені.
4. На утриманні комунальних підприємств міста ( ЖЕКів та КП БМР «Бровари – Благоустрій») знаходяться 164 дитячих майданчика.
5. В 2015 році кошти міського бюджету на встановлення дитячих майданчиків не виділялися.
6. В поточному році з реконструкції дитячих майданчиків за кошти міського бюджету не проводилися.

Стосовно балансоутримувача територій, які знаходяться в дворах на перехресті вул. Гагаріна та вул. Київської. Прибудинкові території буд. № 1 та буд. № 3 по вул. Гагаріна, буд. № 294 та буд. № 296 по вул. Київській утримує та обслуговує КП БМР «ЖЕК – 5».

Прибудинкову територію буд. № 296-а по вул. Київській утримує та обслуговує ДП «Житло».

Відповідальність за зовнішнє освітлення прибудинкових територій несе їх утримувач.

**Виконуючий обов’язки міського голови -** **заступник міського голови В.О.Андрєєв**

\[/quote\]

Після «майданчикових» бумів, якими так щедро рясніли вибори в попередні роки, в  поточному -  вони не в тренді, тож і гроші з бюджету міста на встановлення та реконструкцію оаз дитячого відпочинку не виділялися. Та і дати раду тим майданчикам, що вже є, а це **164 об’єкти**, балансоутримувачам -  ЖЕКам і  КП БМР «Бровари – Благоустрій» сьогодні проблематично. Чого тільки вартує сусідній майданчик біля буд. № 296-а по вул. Київській, який утримує та обслуговує ДП «Житло». Назвати його «дитячим» дуже складно. І взагалі,  яка доцільність встановлювати в кількох метрах один від одного два дитячих майданчики?

[![ЖЕК 5](https://mpz.brovary.org/wp-content/uploads/2015/10/14.jpg)](https://mpz.brovary.org/wp-content/uploads/2015/10/14.jpg)

[![ЖЕК 5](https://mpz.brovary.org/wp-content/uploads/2015/10/2.jpg)](https://mpz.brovary.org/wp-content/uploads/2015/10/2.jpg)

[![ЖЕК5](https://mpz.brovary.org/wp-content/uploads/2015/10/31.jpg)](https://mpz.brovary.org/wp-content/uploads/2015/10/31.jpg)

Отже, у цій та подібній ситуаціях мешканці будинків мають право у судовому порядку вимагати від балансоутримувача виконання своїх обов’язків, які ті намагаються перекласти на плечі будь-кого іншого, та перерахунку послуг, які не надаються. Однак саме життя підказує інший вихід: власники житла тепер можуть мати альтернативу ЖЕКам –  створювати ОСББ і відповідальність за свій будинок, свою територію, свій комфорт брати в свої руки.

**Фото - автора**
