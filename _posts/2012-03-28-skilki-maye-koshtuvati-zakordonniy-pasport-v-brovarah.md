---
title: "Скільки має коштувати закордонний паспорт у Броварах?"
date: 2012-03-28
author: 
  username: "sergilliukhin"
  display_name: "Сергій Іллюхін"
categories: 
  - "kolonka-avtora"
tags: 
  - "vgirfo"
  - "zakordonniy-pasport"
  - "pasport"
  - "pasportniy-stil"
coverImage: "wp-content/uploads/2012/03/zagranpassport1.jpg"
---

[![](https://mpz.brovary.org/wp-content/uploads/2012/03/zagranpassport1.jpg "Закордонний паспорт")](https://mpz.brovary.org/wp-content/uploads/2012/03/zagranpassport1.jpg)Ви коли-небудь намагалися оформити закордонний паспорт у Броварах? Приємні враження залишились? Особисто у мене - ні (оформляв у 2005 році). Запам'яталися лише шалені черги та купа незрозумілих платежів, які необхідно сплатити.

**Чи дійсно процедура отримання закордонного паспорту така складна, як нам її малюють?**

Порядок виїзду громадян за кордон та оформлення закордонного паспорту регулюється Законом України та рядом підзаконних нормативно-правових актів.

Зокрема, згідно [постанови Кабінету Міністрів України від 31.03.1995 №231](https://zakon2.rada.gov.ua/laws/show/231-95-%D0%BF)(п.10) для оформлення закордонного паспорта (для тимчасового виїзду за кордон) громадянин України **повинен подати** наступні документи:

1. заява-анкета встановленого зразка;
2. паспорт громадянина України, свідоцтво про народження (для осіб віком до 16 років) - після прийняття документів повертається!
3. копія довідки про присвоєння ідентифікаційного коду;
4. дві фотокартки розміром 3,5х4,5;
5. квитанція про сплату державного мита - **170 грн.** (згідно [декрету КМУ від 21.01.1993 №7-93](https://zakon2.rada.gov.ua/laws/show/7-93)) або документ, що підтверджує право на звільнення від його сплати;

У разі, якщо Вам потрібно вписати до паспорту дитину або Ви робити другий паспорт, перелік документів (і платежів) є ширшим.

У будь-якому паспортному столі від Вас вимагатимуть сплати ще двух платежів, які можна назвати “**умовно-обов’язковими**”:

1. _Оплата за бланк паспорту_ - **150 грн.** (згідно [постанови КМУ від 04.06.2007 №795](https://zakon2.rada.gov.ua/laws/show/795-2007-%D0%BF)) - багато активістів по всій Україні зараз оскаржують вимогу цієї оплати у судах, оскільки згідно Закону України [“Про порядок виїзду з України і в’їзду в Україну громадян України”](https://zakon3.rada.gov.ua/laws/show/3857-12) (ст.2) закордонний паспорт громадянина є власністю України, а не власністю громадянина;
2. _Адміністративні послуги_ - **87.15 грн.** (згідно [постанови КМУ від 26.10.2011 №1098](https://zakon2.rada.gov.ua/laws/show/1098-2011-%D0%BF)) - також сумнівний платіж, оскільки фактично людину змушують написати заяву з проханням надати їй додаткові платні послуги;

**Інші (необов'язкові)** документи, які від Вас можуть вимагати під час оформлення паспорту:

1. _Довідка про відсутність судимості_ - згідно Закону України [“Про порядок виїзду з України і в’їзду в Україну громадян України”](https://zakon3.rada.gov.ua/laws/show/3857-12) (ст.4), особи, які звертаються за отриманням паспорта, сповіщають дані про себе, в т.ч. і про відсутність обставин, що обмежують відповідно до ст.6 цього Закону право на виїзд за кордон (однією з таких обставин є наявність непогашеної судимості). Обов’язок перевірки відсутності підстав, що тимчасово обмежують право громадянина на виїзд за кордон покладено на підрозділи МВС (згідно ст.12 [наказу МВС від 21.12.2004 №1603](https://zakon3.rada.gov.ua/laws/show/z0068-05)). Обов’язок громадянина - повідомити про відсутність судимості, обов’язок МВС - це перевірити. Однак дуже часто у паспортних столах вимагають надати довідку про відсутність судимості. Така вимога є незаконною;
2. _Страховий поліс_ - згідно Закону України [“Про порядок виїзду з України і в’їзду в Україну громадян України”](https://zakon3.rada.gov.ua/laws/show/3857-12) (ст.9) під час перебування за кордоном громадянин має бути застрахованим. Тобто Ви маєте оформити страховку перед виїздом за кордон, але в жодному разі це не є умовою отримання закордонного паспорту. Ви можете це зробити виключно за власним бажанням;
3. _Оплата представницьких та інших додаткових послуг_ - перелік та суми цих послуг варіюються від 10 до 300 грн в залежності від регіону та інших умов. Будьте уважні, не поспішайте замовляти додаткові послуги, а тим паче їх оплачувати.

Досвід активістів [Демократичного Альянсу](https://www.dem-alliance.org/ "Демократичний альянс") з різних регіонів України [показав](https://www.facebook.com/STOPsvavilly "Стоп свавіллю у паспортних столах"), що для безпроблемного (і безсудового) оформлення паспорту Вам необхідно сплатити лише **407.50 грн** (170+150+87.15) - незалежно від куточка України, де Ви це будете робити. Достатньо просто знати свої права та повідомити про це працівників ВГІРФО.

_Чи реально оформити паспорт за 407.50 в Броварах і що очікує на Вас в нашому паспортному столі? - Очікуйте на спеціальне журналістське розслідування від [Аліни Дяченко](https://mpz.brovary.org/author/aleechka/ "Аліна Дяченко") та [Сергія Іллюхіна](https://mpz.brovary.org/author/sergilliukhin/ "Сергій Іллюхін") на “Маєш Право Знати” вже найближчими днями!_
