---
title: "Вкрадені 94 га земель Радіопередавального центру повернуть державі - Держземагенство"
date: 2014-06-16
author: 
  username: "pravoZnaty"
  display_name: "Маєш право знати"
tags: 
  - "vibir-redaktsiyi"
  - "derzhzemagenstvo"
  - "zemelniy-skandal"
  - "novini"
  - "pavlo-rizanenko"
  - "radioperedavalniy-tsentr"
---

**[![Interprofit-4](https://mpz.brovary.org/wp-content/uploads/2013/10/Interprofit-41.jpg)](https://mpz.brovary.org/wp-content/uploads/2013/10/Interprofit-41.jpg)Скандальні 94 га земель Радіопередавалього центру в районі вул. Кутузова повернуть у власність держави. Про це повідомляє [офіційний сайт Головного управління держземагентства у Київській області.](http://www.kievoblzem.org/news.php?page=2541)** «_Земельну ділянку загальною площею 94,67 га у місті Броварах, яку **незаконно передано** у приватну власність підставним особам, буде повернуто у державну власність_», - говориться в повідомленні.

Такого висновку дійшла міжвідомча комісія СБУ, Управління Державної служби боротьби з економічною злочинністю Головного управління МВС України у Київській області та Держземагентства України, утворена у рамках кримінального провадження щодо законності передачі земель ДП «Радіопередавальний центр».

«_Восени 2013 року, отримавши на підставі наказів Головного управління Держземагентства України у Київській області земельні наділи, 48 громадян передали їх приватній компанії. Ринкова ціна цього масиву землі сягає щонайменше 200 млн гривень, що співставно із річним  бюджетом м. Броварів_», - зазначають на сайті держземагенства.

Міжвідомча комісія дійшла висновку, що видання наказу Головного управління Держземагентства у Київській області щодо припинення права користування земельною ділянкою та наказів про передачу зазначеної земельної ділянки громадянам у власність для ведення особистого селянського господарства виходило за межі компетенції Головного управління Держземагентства стосовно розпорядження землями державної власності.

З цього приводу члени комісії зазначили, що ці земельні ділянки не є землями сільськогосподарського призначення державної власності, а належать до земель зв’язку. Ці наділи перебували у постійному користуванні державного підприємства і через це не могли передаватися у приватну власність.

Нагадаємо, що в жовтні минулого року депутати [Броварської міської ради віддали близько 95 га земель Радіопередавального центру під нібито будівництво фармацевтичного заводу компанії "Баєр"](https://mpz.brovary.org/bayyer-zayaviv-shho-ne-buduvatime-zavod-u-brovarah-hto-prikrivsya-mizhnarodnim-brendom-na-sesiyi/). Потім міжнародна компанія [спростувала свою причетність до цієї оборудки.](https://mpz.brovary.org/bayyer-zayaviv-shho-ne-buduvatime-zavod-u-brovarah-hto-prikrivsya-mizhnarodnim-brendom-na-sesiyi/) Інформація про фактично крадіжку землі у Броварах в такому масштабі [набула розголосу у всеукраїнських ЗМІ](https://mpz.brovary.org/tsn-u-brovarah-mayzhe-100-ga-zemli-prodali-privatnikam-pid-nosom-u-deputativ).

Як відомо, Броварська Народна Рада 11 березня 2014 року подала до прокуратури Київської області [заяву про вчинення кримінального злочину з цього приводу](https://mpz.brovary.org/chotiri-zemelni-oborudki-cherez-yaki-sapozhko-maye-zalishiti-svoyu-posadu-fotokopiyi/) та просила відкрити кримінальне провадження за ст. 364. ч. 2 КК України за фактом зловживання владою чи службовим становищем, що спричинило тяжкі наслідки.

Народний депутат України Павло Різаненко, який боровся за повернення земель Радіопередавального центру у державну власність, вже прокоментував новину Держземагенства на своїй сторінці в мережі Фейсбук.

[![різаненко](https://mpz.brovary.org/wp-content/uploads/2014/06/rizanenko.jpg)](https://mpz.brovary.org/wp-content/uploads/2014/06/rizanenko.jpg)

Нардеп зазначив, що _"нова влада починає показувати перші результати",_ а також подякував _"__новим керівникам СБУ, Прокуратури, МВС та ДЗА в Київській області, що таки відреагували та демонструють реальні дії щодо повернення державі активу вартістю 200 млн. гривень"_.
