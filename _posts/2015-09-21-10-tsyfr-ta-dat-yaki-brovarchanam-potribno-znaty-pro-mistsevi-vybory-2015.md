---
title: "10 цифр та дат, які броварчанам потрібно знати про \"Місцеві вибори-2015\""
date: 2015-09-21
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "vibir-redaktsiyi"
  - "zastava"
  - "kandidati"
  - "mistsevi-vybory-2015"
  - "novini"
coverImage: "wp-content/uploads/2015/09/Mistsevi-vybory.jpg"
---

**Сьогодні - 21 вересня - офіційно стартував один з найцікавіших та найважливіших етапів цьогорічної виборчої кампанії - висування та реєстрація кандидатів у депутати місцевих рад та претендентів на мери. З цієї нагоди команда "Маєш право знати" вирішила зробити коротку підбірку важливих цифр, які потрібно знати броварському виборцю - незалежно від того, чи планує він брати участь у голосуванні 25 жовтня 2015 року, чи ні.**

## **36 депутатів/округів**

Саме стільки обранців представлятимуть місцеву громаду у Броварській міській раді наступного скликання й ухвалюватимуть ключові рішення щодо розвитку нашого міста на пленарних засіданнях. Саме на стільки [територіальних виборчих округів](http://www.cvk.gov.ua/pls/vm2015/PVM116?PT001F01=100&PT00_T001F01=100&pid112=2&pid100=32&pid102=1554&rej=0) розділене наше місто і в кожному з них політичні партії мають право висунути своїх кандидатів в депутати. Тобто у списках партій може бути не більше 36 кандидатів + перший кандидат у списку. При цьому на кожному окрузі від однієї партії буде зазначений лише один претендент, назва партії та "перший номер" списку.

> Нагадаємо, у нинішній міській раді Броварів **42** депутата. Вони були обрані на місцевих виборах восени 2010 року.

## 3868 грн

Таким є розмір [грошової застави](http://www.cvk.gov.ua/pls/vm2015/PVM054?PID112=31&PID102=1554&PF7691=1554&PT001F01=100&rej=0&pt00_t001f01=100) для виборів на посаду міського голови та для виборів депутатів місцевої ради у Броварах. Таку суму місцеві організації політичних партій, які висувають свої виборчі списки чи кандидатів на посаду мера, мають сплатити на спеціальний рахунок місцевої виборчої комісії, щоб взяти участь в електоральних перегонах. Таку саму суму має перерахувати і кандидат на міського голову, якщо він висувається шляхом самовисування. Ці гроші повертаються лише переможцям місцевих виборів - обраним мерам та партіям, які подолали прохідний бар'єр.

## 5 %

Саме стільки відсотків потрібно набрати партіям, щоб подолати прохідний бар'єр до місцевих рад на цьогорічних виборах. Це означає, що у розподілі мандатів у майбутній Броварській міській раді, братимуть участь лише ті місцеві осередки політичних партій, які набрали 5 % голосів виборців, які взяти участь у голосуванні.

> Нагадаємо, на місцевих виборах 2010 року виборча квота становила **3 %**. Завдяки цього до складу Броварської міськради [за виборчими списками потрапили кандидати від 10 партій](https://brovary.wordpress.com/2011/08/27/%D1%80%D0%B5%D0%B7%D1%83%D0%BB%D1%8C%D1%82%D0%B0%D1%82%D0%B8-%D0%B2%D0%B8%D0%B1%D0%BE%D1%80%D1%96%D0%B2-%D0%B2-%D0%BC%D1%96%D1%81%D1%8C%D0%BA%D1%80%D0%B0%D0%B4%D1%83-%D0%B7%D0%B0-%D0%BF%D0%B0%D1%80/).

## 80 890 виборців

Саме таку кількість виборців у Броварах станом на 31.08.2015 року наводить відділ ведення Державного реєстру виборців Броварської міської ради на [офіційному сайті](https://www.drv.gov.ua/portal/!cm_core.cm_index?option=ext_num_voters&pid100=32&pf3001=287&pdt=1). Прикметно, що ще станом на 31.07.2015 року ця цифра була трошки меншою - 80 775 виборців.

## 1 тур

Оскільки кількість виборців у Броварах перебуває у межах від 50 000 до 100 000, відповідно вибори міського голови будуть проходити в один тур. Переможе той кандидат, який набере більше, ніж інші учасники виборчих змагань за ключову посаду майбутньої влади Броварів.

> Нагадаємо, на минулих виборах 5 років тому у мерських перегонах [брало участь 13 кандидатів](https://brovary.wordpress.com/2011/08/30/%D0%B2%D0%B8%D0%B1%D0%BE%D1%80%D0%B8-%D0%BC%D0%B5%D1%80%D0%B0/). **11 397** осіб з **27 871** виборців, які взяли участь у голосуванні, обрали міським головою Броварів Ігоря Сапожка.

## 1 жовтня

Останній день для прийняття рішення про реєстрацію або відмову у реєстрації кандидатів. Відповідно вже 2 або найпізніше 3 жовтня буде відомий перелік усіх учасників виборчих перегонів у Броварах - і партійні виборчі списки, і кандидати в мери. Приблизно у цей же час стартує активна фаза передвиборчої агітації - чим раніше кандидати зареєструються, тим раніше зможуть розпочати боротьбу за голоси виборців.

## **5 жовтня**

Останній день для подачі заяви про відмову від балотування або скасування реєстрації когось із кандидатів. Після цієї дати відкликання кандидатів буде неможливим, оскільки вже 7 жовтня має бути затверджений текст виборчого бюлетеня для голосування, а вже до 12 жовтня текст бюлетеня має бути переданий для виставлення на загальне ознайомлення у приміщенні дільничних виборчих комісій.

## 18 осіб

Саме стільки членів Броварської міської виборчої комісії (ТВК) будуть забезпечувати організацію та проведення місцевих виборів у Броварах. З її складом можна ознайомитись на [офіційному сайті Центрвиборчкому](http://www.cvk.gov.ua/pls/vm2015/PVM054?PID112=31&PID102=1554&PF7691=1554&PT001F01=100&rej=0&pt00_t001f01=100). Броварська ТВК розпочала роботу 7 вересня. Про діяльність комісії можна прочитати у публікаціях на нашому сайті за [цим посиланням](https://mpz.brovary.org/tag/tvk/).

## 23 жовтня

23 жовтня о 24:00 завершується передвиборча агітація і має настати так званий День тиші перед Днем виборів. З цього моменту відповідні служби органів місцевого самоврядування мають забезпечити зняття усіх передвиборчих агітаційних матеріалів.

## 8:00 - 20:00

Саме у цей проміжок часу в останню неділю жовтня - 25 жовтня - проходитиме голосування у рамках чергових виборів депутатів місцевої ради та міського голови Броварів. Результати виборів мають бути встановлені до 4 листопада включно та офіційно оприлюднені в друкованих ЗМІ у 5-денний термін після їх встановлення.

> ## **Як будуть встановлювати результат?**
> 
> Це будуть перші вибори, які проходитимуть за такою виборчою системою, де немає ані пронумерованих місць у партійних списках, ані депутатів-мажоритарників, які представлятимуть свої округи у місцевій раді. У загальному партійному списку кандидати будуть розташовані в алфавітному порядку, виняток буде лише для одного "особливого" кандидата - того, який буде першим у списку і проходитиме до складу ради автоматично, якщо його політична сила набирає 5 % квоти. Решта кандидатів - у разі проходження партії як такої - отримуватимуть депутатський мандат у залежності від відсотка набраних голосів у своєму територіальному окрузі. Тобто за підсумками голосування у кожній з партій буде свій власний рейтинг кандидатів і до міської ради пройдуть ті, хто набрав найбільше серед своїх однопартійців по інших округах.
> 
> Більше про порядок проведення виборів та визначення результатів читайте у [Законі України "Про місцеві вибори"](http://zakon1.rada.gov.ua/laws/show/595-19/print1391173837661875).
