---
title: "Належна реабілітація бійців: унікальний тривимірний сканер вже рік працює у Броварах - ВІДЕО"
date: 2017-04-04
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "ato"
  - "boyets"
  - "brovary"
  - "vidnovlennya"
  - "viyna"
  - "vijskovosluzhbovets"
  - "volonteri"
  - "likarnya"
  - "medyk"
  - "novini"
  - "nodus"
  - "reabilitatsiya"
  - "skaner"
  - "soldat"
coverImage: "wp-content/uploads/2017/04/skaner-ortez-nodus-boyets-reabilitatsiya.jpg"
---

**Американські волонтери придбали та передали лікарні «Нодус» у Броварах унікальний і дорогий прилад – тривимірний сканер. Він допомагає повертати до життя поранених на Донбасі захисників України. Завдяки сканеру для бійців виготовляють високоточні ортези, які використовують для відновлення роботи кінцівок. Про це йдеться у недільному [випуску](https://ukrainian.voanews.com/a/3793159.html) новин «Голосу Америки».**

Як розповідають журналісти, десантник **Валерій Сергієнко** служив у легендарній 95-й бригаді. Він був поранений, потрапив у жахливе ДТП, втратив мову. Лікарі в Житомирі врятували йому життя. А у Броварах взялися рятувати руки. Валерій став першим пацієнтом клініки, якому за допомогою тривимірного сканера виготовили складний механізм – ортез .

_Випуск новин «Голосу Америки» від 2 квітня 2017 року (сюжет див. з 11:25)_

<iframe src="//ukrainian.voanews.com/embed/player/0/3793159.html?type=video" width="640" height="363" frameborder="0" scrolling="no" allowfullscreen="allowfullscreen"></iframe>

Після довгих місяців спеціальних занять, - зазначають журналісти, - одна рука бійця почала рухатись. Координаторка волонтерської сотні «Добра воля» **Інна Данченко**, яка опікується Валерієм Сергієнком у клініці, вказала на значні успіхи в реабілітації бійця. Мовляв, у листопаді 2015 року, коли поранений прибув до клініки, він був зовсім худий та знесилений, без перспектив відновлення мови. Але тепер він демонструє жагу до життя, навіть потроху починає говорити.

У сюжеті йдеться, що лікарі вже виготовили перших 4 ортези. З ними займаються інші військові. А на черзі – іще 36 поранених на Донбасі АТОвців. Медики зазначають, що мають понад 300 заявок від бійців із кінцівками, що не працюють внаслідок поранень. Однак, власних ресурсів їм не вистачає. Директор центру «Нодус» **Олександр Кулик** вказав, що його клініка зіткнулася із відсутністю будь-якої підтримки, доводиться «тягти» усе своїми силами.

Тим часом Інна Данченко розповідає про важливість подібної реабілітації для бійців. З її слів, після надання справді якісної хірургічної допомоги держава не може запропонувати адекватного реабілітаційного відновлення. Причина – у нас працює система санаторно-курортного лікування. Таким пацієнтам ЛФК, масаж, басейн протягом трьох тижнів є зовсім недостатніми заходами для досягнення результату.
