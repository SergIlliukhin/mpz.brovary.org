---
title: "Рівень вакцинації броварських дітей критично знизився. Дорослих взагалі не щеплюють - ОНОВЛЕНО"
date: 2015-09-22
author: 
  username: "tatuuum"
  display_name: "Тетяна Панкратьєва"
categories: 
  - "rozsliduvannya"
  - "brovary"
tags: 
  - "brovary"
  - "vaktsyny"
  - "vibir-redaktsiyi"
  - "meditsina"
  - "novini"
  - "tspmsd"
  - "shheplennya"
coverImage: "wp-content/uploads/2015/09/711.jpg"
---

**Ще декілька років тому батьки-антищепленці купували меддовідки для своїх діток і тікали від медсестер. Зараз все навпаки: сумлінні батьки терпляче чекають у коридорах поліклінік в надії зробити щеплення дитині. Проте марно - вакцин на всіх не вистачає. Календарі щеплень зірвані, діти роками не отримують потрібної імунізації, дорослі ж взагалі покинуті напризволяще. Як йдуть справи з вакцинацією у Броварах, ми дізнавалися у [Броварському центрі первинної медико-санітарної допомоги](https://brovmedcentr.in.ua/), саме в їхньому віданні є проведення щеплень дорослим і дітям.**

_"Наш Центр працює з 2014 року - з тих пір вакцин для дорослих не було взагалі, а вакцини для дітей надходять у недостатній кількості. Але такої жахливої ситуації, як в цьому році, ще не було"_, - розповідає заступник головного лікаря Центру **Гребенець Віра Володимирівна**. _"По Україні середній рівень імунізації населення на рівні 30%_. _У Броварах цей показник іноді сягає і 50%. Але ж потрібно розуміти, що для підтримання суспільного імунітету, повинно бути вакциновано 95% населення. Недостатній імунізації сприяє два фактори: нестача вакцин і відмова людей щеплюватися"_.

[![гребенець](https://mpz.brovary.org/wp-content/uploads/2015/09/grebenets.jpg)](https://mpz.brovary.org/wp-content/uploads/2015/09/grebenets.jpg)

Забезпечення вакцинами проводиться централізовано, - пояснює пані Гребенець. Наприкінці року Центр подає інформацію щодо потреб у вакцинах в область і далі до Міністерства охорони здоров'я. На закупівлю виділяються кошти з Державного бюджету, місто лише отримує та зберігає препарати. Але вакцин не вистачає. З документу нижче можна легко побачити, що кількість отриманих вакцин не задовольняє потреби броварських дітей, про дорослих і мова взагалі не йде.

**Рівень вакцинації дітей о-16 років в м.Бровари, наявність вакцин:**

[![вакцини](https://mpz.brovary.org/wp-content/uploads/2015/09/vaktsyny.jpg)](https://mpz.brovary.org/wp-content/uploads/2015/09/vaktsyny.jpg)

\[caption id="attachment\_46212" align="aligncenter" width="727"\][![вакцини1](https://mpz.brovary.org/wp-content/uploads/2015/09/vaktsyny11.jpg)](https://mpz.brovary.org/wp-content/uploads/2015/09/vaktsyny11.jpg) в т.ч. "Пентаксим" - 1330 доз\[/caption\]

Як видно з даних Центру, в місті існує складна ситуацію з **туберкуліновими пробами (Манту)**: в цьому році їх зроблено лише 9,2% дітей (в минулому - 8,9%). А вакцина **БЦЖ** (туберкульоз) відсутня з 1 серпня 2014 року. З **поліомієлітними вакцинами** останніми роками були перебої у постачанні, але вакцинування потроху йде: у Броварах рівень дитячої вакцинації коливається у межах 35-50%. А зараз з огляду на нечуваний спалах цієї хвороби, планується одночасна імунізація дітей від 0 до 6 років по всій Україні.

Але найбільше проблем виникає з ревакцинацією дітей 6 років від **дифтерії та правцю** (щеплені лише 1,2%) та дітей 16 років (0,1%)**.** Останніми роками вакцина АДП та АДП-М майже не надходить до амбулаторій міста. Звичайно дітей щеплювали вітчизняною вакциною ["Анатоксин дифтерійно-правцевий очищенный адсорбований рідкий (АДП-анатоксин)"](https://www.biolik.com.ua/produc.php?[ua]pr=22123) ("Фармстандарт-Біолік", м.Харків). Проте, як [повідомляє](https://medcontrol.com.ua/analiz-nomenklatury-zakupok-minzdrava-v-2015-godu/) "Медичний контроль":

\[quote\]

У 2013 році зафіксовано 11 смертних випадків після вакцинації від гепатиту В, які вивчені і кваліфіковані як поствакцинальні реакції. Після цього, у відповідь на запит народного депутата України, Держслужба з лікарських засобів провела перевірку підтвердження відповідності умов виробництва вакцини Фармстандарт-Біолік вимогам належної виробничої практики. В результаті цієї перевірки були виявлені критичні зауваження до умов виробництва, що спричинило за собою призупинення ліцензії на виробництво препаратів, тимчасовій забороні до використання вироблених препаратів. Заборона була знята в 2014 році, але ліцензія на виробництво досі не відновлена.

\[/quote\]

Тому для щеплення від дифтерії та правцю застосовували вакцину ["Бустрікс"/Boostrix](https://compendium.com.ua/info/173228) (GlaxoSmithKline, Бельгія), яку батьки купували за свої кошти в аптеках. Єдине що - знайти її майже неможливо.

**У результаті маємо виключно низьку імунізацію від дифтерії та правцю, що не може не загрожувати здоров'ю населення.**

Трохи інша ситуація з вакцинами того ж виробника: ["Інфанрікс"/Infanrix](https://compendium.com.ua/info/165881) (GlaxoSmithKline, Бельгія) від дифтерії, коклюшу та правцю для дітей до 6 років, а також ["Пріорікс"/Priorix](https://compendium.com.ua/info/104245//prioriks-kombinirovannaja-vaktsina-dlja-profilaktiki-kori-epidemicheskogo-parotita-i-k) (GlaxoSmithKline, Бельгія) від **кору, паротиту та краснухи (КПК)** - вони наразі цілком доступні в аптеках. Тож, якщо дитині не вистачило державної вакцини, в броварській дитячій амбулаторії можна отримати рецепт, портативний холодильник, купити в аптеці потрібний препарат і невідкладно зробити щеплення.

Те, що батьки купують вакцини і щеплюють дітей за свої кошти, допомагає підтримувати хоч якийсь рівень імунізації. Забезпечення ж державою залишає бажати кращого. Хоча в 2015 році було збільшено обсяг коштів на закупівлю вакцин - 571,7 млн грн (у 2013 та 2014 роках - по 303 млн грн), проте і національна валюта значно девальвувала та й інших проблем вистачає. От і виходить, що наше здоров'я лише в наших руках...

P.S. Також ми звернулися із запитом до Броварської центральної районної лікарні (яка відповідає за щеплення новонароджених) і дізналися, що вакцин від туберкульозу катастрофічно не вистачає, а вакцинами від гепатиту В лікарня забезпечена на 2/3:

[![вакцини_БЦРЛ](https://mpz.brovary.org/wp-content/uploads/2015/10/vaktsyny_BTSRL.jpg)](https://mpz.brovary.org/wp-content/uploads/2015/10/vaktsyny_BTSRL.jpg)
