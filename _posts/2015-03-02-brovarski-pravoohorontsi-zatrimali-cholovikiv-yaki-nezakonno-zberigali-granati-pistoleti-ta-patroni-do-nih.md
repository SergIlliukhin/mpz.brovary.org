---
title: "Броварські правоохоронці затримали чоловіків, які незаконно зберігали гранати, пістолети та патрони до них"
date: 2015-03-02
author: 
  username: "pravoznaty"
  display_name: "Маєш право знати"
tags: 
  - "brovary"
  - "brovarski-pravoohorontsi"
  - "vibir-redaktsiyi"
  - "viluchennya-zbroyi"
  - "militsiya"
  - "novini"
coverImage: "wp-content/uploads/2015/02/15.jpg"
---

**_[![4](https://mpz.brovary.org/wp-content/uploads/2015/02/42.jpg)](https://mpz.brovary.org/wp-content/uploads/2015/02/42.jpg)_З початком неоголошеної війни на Сході країни в цивільного населення все частіше з'являється незареєстрована зброя. І це зовсім не засіб захисту від ворога, а потенційна небезпека для пересічних  громадян, окрім того - це кримінальне правопорушення. І навіть той факт, що в країні триває війна, не є підставою порушувати закон. Місцеві правоохоронці активно взялись  за вирішення цього питання, й мають чималий "улов". Про це "Маєш право знати" повідомили у броварській міліції.**

**З 12 лютого до 7 березня**  правоохоронці України проводять **цільову оперативно-профілактичну операцію «Зброя та вибухівка»**. [Як повідомляє](https://mvs.gov.ua/mvs/control/kyivska/uk/publish/article/145236) ГУ МВС України в Київській області, «основні завдання операції - виявлення каналів надходження зброї до діяльності організованих злочинних груп, затримання осіб, які виготовляють і збувають зброю та вибухівку, а також вилучення зброї, що зберігається незаконно». Окрім того, дільничні інспектори разом із працівниками дозвільної системи перевіряють наскільки належно зберігають нарізну, газову та призначену для стрільби кулями несмертельної дії зброю її власники.

За два  тижні проведення операції правоохоронці Київщини попрацювали досить ефективно. Так на 77 кілометрі автодороги Київ-Харків, а саме - стаціонарному посту «Березань», у водія «Фольцваген» працівники Державтоінспекції  вилучили 140 набоїв калібру 7,62 мм. У м. Васильків дільничний інспектор міліції на одній із центральних вулиць міста в 35-річного чоловіка виявив стартовий пістолет. Вишгородська міліція затримала 30-річного мешканця Київської області, в якого вилучила 10 набоїв калібру 7.62 та 6 малокаліберних патронів. Того ж дня в селі Добівка на Київщині бійці ДСО в місцевого жителя вилучили 9 патронів.

Та особливо за два тижні проведення профілактичної операції відзначилися броварські правоохоронці, які під час обшуку вдома в 33-річного місцевого жителя знайшли вогнепальний пістолет, 19 патронів та гранату серії РПГ-5 192-78-Т. А згодом ще в одного броварчанина, яким виявився 26-річний безробітний, вилучили ручну гранату із запалом та 32 предмети, схожі на бойові припаси калібру 9 мм. Окрім помешкань перевіряють міліціонери і автівки. Так на одній із вулиць міста в 30-річного водія «ВАЗ» правоохоронці вилучили спортивний пістолет – чоловік не мав на зброю належних дозвільних документів.

Не відстають від броварських колег і правоохоронці району. Нещодавно в ході перевірки оперативної інформації дільничний інспектор затримав 48-річного жителя села Калинівка, в якого виявив 13 предметів схожих на патрони калібру 7,62х39 мм.

В усіх випадках слідчо-оперативна група дані факти задокументувала, знахідки вилучила та направила на проведення експертизи до Науково-дослідного експертно-криміналістичного центру при ГУМВС в Київській області.

Як інформує ГУ МВС України в Київській області, за всіма фактами відкрито кримінальні провадження за ст.263 ККУ (незаконне поводження зі зброєю, бойовими припасами та вибуховими речовинами). Досудове розслідування триває.

**Вартові порядку просять не бути байдужими:**

> якщо вам відомі особи, які викликають підозру або можуть бути причетними до незаконного зберігання зброї, боєприпасів, а також, якщо маєте відомості про факти виявлення підозрілих сторонніх предметів (пакетів, сумок та інше) - не зволікайте  - відразу повідомте в міськвідділ міліції за тел. 102.

**Також** **правоохоронці нагадують:**

> **особи, які добровільно здадуть міліції зброю, вибухові речовини або боєприпаси, від кримінальної відповідальності звільняються.**
