---
title: "Мер Сапожко відзвітував лише перед обраними броварчанами"
date: 2012-03-23
author: 
  username: "Aleechka"
  display_name: "Аліна Дяченко"
tags: 
  - "brovary"
  - "vibir-redaktsiyi"
  - "zvituvannya"
  - "zvituvannya-mera"
  - "novini"
  - "sapozhko"
coverImage: "wp-content/uploads/2012/03/sapojko.jpg"
---

[![](https://mpz.brovary.org/wp-content/uploads/2012/03/sapojko.jpg "sapojko")](https://mpz.brovary.org/wp-content/uploads/2012/03/sapojko.jpg)Попри [наші сподівання](https://mpz.brovary.org/miskiy-golova-zvituvatime-u-lyutomu-2/), що міський голова Броварів виявиться сміливішим за своїх [теперішніх однопартійців](https://mpz.brovary.org/u-brovarah-na-zvituvanna-partii-regioniv-zabuli-zaprositi-viborciv/) та не побоїться зустрітись віч-на-віч з громадою, завчасно та відкрито повідомивши про час та місце проведення свого звітування за 2011 рік, Ігор Сапожко відзвітував лише один раз і лише перед обраною ним аудиторією, а решта броварчан про цю «відкриту» зустріч дізнались вже постфактум.

Після того, як у відповіді на інформаційний запит нам було [повідомлено](https://mpz.brovary.org/miskiy-golova-zvituvatime-u-lyutomu-2/), що мер Броварів звітуватиме за 2011 рік у лютому 2012 року, а про час та місце проведення цих зустрічей громаду міста буде повідомлено через відкриті джерела інформації, ми ретельно відстежували всю офіційну інформацію у муніципальних ЗМІ та на офіційному веб-сайті Броварської міської ради на предмет появи оголошення про звітування міського голови. Однак жодного подібного повідомлення із запрошенням всіх бажаючих почути звіт мера про 2011 рік у лютому опубліковано так і не було.

Про те, що міський голова уже відзвітував, ми дізнались вже після факту звітування з новини на офіційному веб-сайті міста під заголовком «[Звіт міського голови](http://docs.brovary.org/p710/23.02.2012)». У цьому повідомленні було сказано: «_22 лютого у Броварах, у великій залі Броварської райдержадміністації, міський голова Ігор Сапожко звітував перед ветеранами про свою роботу за 2011. Він  поінформував присутніх про результати соціально-економічного розвитку міста за рік його роботи на посаді міського голови, окреслив плани та перспективи розвитку на 2012 рік, надав відповіді на численні питання. На  зустріч прийшло близько  200 осіб. Усім були надані брошури зі звітом_».

Незабаром велика публікація про активне звітування міського голови «_у другій половині лютого_» була надрукована у газеті «Броварська панорама» №13 від 1 березня 2012 року. Щоправда, якщо перечитати цю статтю, стане зрозумілим, що міський голова звітував лише перед ветеранами. Та й опубліковане фото ілюструє лише зустріч з ветеранами у великій залі Броварської райдержадміністації.

[![](https://mpz.brovary.org/wp-content/uploads/2012/03/Brama_stattya-pro-zvituvannya.jpg "Брама_стаття про звітування")](https://mpz.brovary.org/wp-content/uploads/2012/03/Brama_stattya-pro-zvituvannya.jpg)

В ефірі телеканалу "ЕКТА" також було показано сюжет журналістів телестудії "Наше місто" лише про звітування Ігоря Сапожка перед ветеранами 22 лютого (проміжок з 1:42 хилини по 8:38 хвилин).

Те, що відбулась лише одна зустріч міського голови з мешканцями Броварів у рамках звітування за 2011 рік, підтверджує й відповідь на наш черговий інформаційний запит з проханням надати графік звітування міського голови. В офіційній відповіді виконкому від 29 лютого зазначено лише один факт звітування міського голови – 22 лютого перед ветеранами, при цьому сказано, що мер сам звернувся до броварської Ради ветеранів та запропонував провести звітування. Про решту гіпотетичних звітувань сказано розпливчасто та неконкретно – «_трудові колективи та громадські організації міста самі обумовлюють час та місце зустрічі_». Тобто станом на останній день лютого про жодні інші звітування мера, окрім 22 лютого, офіційних повідомлень із зазначенням конкретної дати та місця не було.

 

[![](https://mpz.brovary.org/wp-content/uploads/2012/03/Tretiy-zapit-pro-zvit-mera.jpg "Третій запит про звіт мера")](https://mpz.brovary.org/wp-content/uploads/2012/03/Tretiy-zapit-pro-zvit-mera.jpg)[![](https://mpz.brovary.org/wp-content/uploads/2012/03/Vidpovid-na-tretiy-zapit-pro-zvit-mera.jpg "Відповідь на третій запит про звіт мера")](https://mpz.brovary.org/wp-content/uploads/2012/03/Vidpovid-na-tretiy-zapit-pro-zvit-mera.jpg)

Відтак виходить, що Сапожко обмежився лише одним звітом перед лише однією категорією громадян, якою він, вочевидь, найбільше опікується, а тому від якої не чекає незручних запитань та сподівається, що вона не буде цікавитись тим, про що міський голова волів би мовчати. Саме такі запитання про роботу міського голови у 2011 році назбирались у активістів громадської ініціативи «Маєш право знати», зокрема про виконання Закону України «Про доступ до публічної інформації» у Броварах і не лише, однак через «закритість» процесу звітування міського голови, ми були позбавлені можливості публічно поставити свої запитання.

На щастя, є ціла низка інших законних інструментів (звернення, запити на інформацію, мирні зібрання тощо) для того, щоб поставити наші запитання броварській владі та міському голові зокрема, відтак на наші громадські моніторинги та проведення журналістських розслідувань ця «гра у хованки від громади» не вплине. Однак, на жаль, вона засвідчує факт того, що влада у Броварах не дотримується основоположних демократичних принципів – відкритості та гласності, і боїться прямих та нецензурованих запитань від броварчан, які здійснюють громадський контроль за владою. І на це у громадськості також є свої - виключно законні! - механізму впливу.
