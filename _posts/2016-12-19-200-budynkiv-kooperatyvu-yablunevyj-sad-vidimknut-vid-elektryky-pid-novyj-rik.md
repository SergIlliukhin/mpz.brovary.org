---
title: "200 будинків кооперативу «Яблуневий сад» відімкнуть від електрики під Новий рік. ОНОВЛЕНО"
date: 2016-12-19
categories: 
  - "brovary"
  - "novyny"
tags: 
  - "brovary"
  - "vidimknennya"
  - "vibir-redaktsiyi"
  - "elektroenergiya"
  - "kooperatyv"
  - "novini"
  - "pidklyuchennya"
  - "pidstantsiya"
  - "yablunevyj-sad"
---

**Садиби кооперативу «[Яблуневий сад](http://apple-garden.at.ua/)» - 200 сімей у районі вулиць Козацької, Павла Чубинського, Підлісної та Дмитра Русановича – відключать від світла із 31 грудня. Офіційна підстава – закінчення терміну дії договору на електропостачання. Однак, у кооперативі стверджують: енергетики навмисне висувають вимоги, які неможливо виконати. Це – корупційна схема, завдяки якій продають електропостачання «потрібним» підприємствам за тіньові кошти. У Броварському районному підрозділі «Київобленерго» звинувачення заперечують. Тим часом, учасники кооперативу готують пікет головного офісу контори в Києві.**

Як зазначено в [прес-релізі](http://www.slideshare.net/DmytroKarpiy/21-2016-70265871) від «Яблуневого саду», ще з 2004 року понад 200 індивідуальних забудовників у IV житловому районі Броварів майже 10 років будували свої будинки без електроенергії. У 2010 році вони об’єдналися в кооператив, і за 2 роки побудували мережі для електрифікації своїх помешкань. У це діло вклали понад **5 млн грн** власних коштів. Окрім того, міська влада побудувала розподільчу підстанцію та проклала кілометри кабелів до неї, витративши на це понад **7 млн грн.**

У 2013 році, - розповідають у «Яблуневому саду», - побудовані мережі не вдавалось підключити, бо ПАТ «Київобленерго» через корупційні схеми передавав іншим організаціям спеціальні комірки для підключення електрики. В кооперативі запевняють, що на підстанціях є вільні потужності, а комірки для приєднання розпродаються за тіньові кошти, створюючи фіктивні проблеми з неможливістю підключення. Окрім того, в «Яблуневому саду» стверджують, що побудовані мережі монополіст «Київобленерго» хоче забрати до своєї власності, виплативши за це символічні кошти.

> Цієї середи, 21 грудня, учасники кооперативу планують пікетувати головний офіс «Київобленерго». Адреса проведення: м. Київ, вул. Стеценка, 1-А. Початок – о 14:30. Як зазначив член правління «Яблуневого саду» **Віктор Збанко**, вимог усього три: відкликати лист про припинення енергопостачання, дати кооперативу додатковий час і підключити «Яблуневий сад» до постійної мережі.

У Броварському районному підрозділі «Київобленерго» підтверджують, що 31 грудня мають намір відімкнути від електрики кооператив. Офіційна причина – терміну дії договору закінчився. Керівник підрозділу **Юрій Слива** зазначає, що «Яблуневий сад» не виконав покладені на них технічні умови. Утім, які саме, уточнювати не береться. Лише вказує, що підстави для відключення є, вони прописані в укладеному договорі. Звинувачення від кооперативу очільник відомства відкидає.

Нагадаємо, у 2013 році учасники кооперативу через це питання [оголосили безстрокове пікетування](https://mpz.brovary.org/zavtra-brovarski-zabudovniki-rozpochnut-bezstrokove-piketuvannya-miskradi/) Броварської міської ради. Як зазначають свідки, того ж дня представники влади міста спільно з активістами поїхали вирішувати проблему до «Київобленерго». Однак, тоді зустріч із керівниками енергокомпанії так і не відбулася.

**UPD.** Представники «Яблуневого саду» повідомили про досягнення проміжної домовленості із «Київобленерго». Як повідомляють, представники кооперативу, допоміг у цьому депутатський запит Павла Різаненка.  Наразі договір пролонгували до 1 березня. У зв'язку із цим учасники кооперативу **не проводитимуть** пікетування 21 грудня.
