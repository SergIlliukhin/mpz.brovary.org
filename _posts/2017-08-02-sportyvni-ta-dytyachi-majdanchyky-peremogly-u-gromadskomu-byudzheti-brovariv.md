---
title: "Спортивні та дитячі майданчики перемогли у Громадському бюджеті Броварів"
date: 2017-08-02
author: 
  username: "pravoznaty"
  display_name: "Маєш право знати"
categories: 
  - "hromada"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "golosuvannya"
  - "gromadskyj-byudzhet-uchasti"
  - "zasidannya"
  - "koordynatsijna-rada"
  - "novini"
  - "pidsumky"
coverImage: "wp-content/uploads/2017/08/Byudzhet-uchasti-zasidannya-koordrada-2017.08.01_00001.jpg"
---

**Учора, 1 серпня, у приміщенні малої зали Броварської міської ради відбулося засідання Координаційної ради з питань Громадського бюджету Броварів. Колегіальний орган підбив підсумки нещодавнього тритижневого голосування мешканців міста, які визначили переможців громадських проектів. Очікувано, громадяни відділи свої голоси переважно за дитячі та спортивні майданчики – їхні спорудження або ремонти. 5 таких проектів тепер мають бути профінансовані з бюджету міста. Іще один проект, який переміг, – встановлення сміттєвих урн по всіх Броварах. Однак, зі слів члена комісії Вадима Мутила, результати ще можуть змінитися - після експертизи проектів.**

Засідання Координаційної ради розпочалося із наведення загальної інформації про проблеми та недоліки, які виникли під час голосування. Головуючий **Микола Загуменний**, очільник управління економіки, також констатував низьку активність населення в голосуванні. Участь в електронному волевиявленні взяла **921** особа. А в паперовому, як підрахували під час засідання, - **677**. Втім, таке мале число тих, хто проголосував, на думку присутніх, можна пояснити.

**Перший млинець грудкою?**

Як зазначив начальник відділу інформаційного забезпечення міськради **Руслан Федун**, сталося так, що в електронному голосуванні мали змогу взяти участь лише власники карток «ПриватБанку». Водночас, система загалом  спрацювала добре: голоси приймалися у визначені строки. Як і було анонсовано, кожен, хто бажав, зміг віддати по 1 голосу за великий і малий проекти, але не більше.

\[caption id="attachment\_72822" align="aligncenter" width="600"\][![](https://mpz.brovary.org/wp-content/uploads/2017/08/Byudzhet-uchasti-zasidannya-koordrada-2017.08.01_00002.jpg)](https://mpz.brovary.org/wp-content/uploads/2017/08/Byudzhet-uchasti-zasidannya-koordrada-2017.08.01_00002.jpg) Руслан Федун\[/caption\]

Виникли питання і щодо паперового голосування у Центрі надання адміністративних послуг. Присутні під час засідання Коордради вказали, що графік роботи установи дуже незручний для людей, які працюють. Окрім того, представниця ЦНАПу **Наталя Квітка** розповіла, які проблеми виникали в людей безпосередньо під час голосування.

\[caption id="attachment\_72823" align="aligncenter" width="600"\][![](https://mpz.brovary.org/wp-content/uploads/2017/08/Byudzhet-uchasti-zasidannya-koordrada-2017.08.01_00008.jpg)](https://mpz.brovary.org/wp-content/uploads/2017/08/Byudzhet-uchasti-zasidannya-koordrada-2017.08.01_00008.jpg) Наталя Квітка\[/caption\]

З її слів, прочитавши в анкеті, що необхідно дати згоду на оброблення своїх персональних даних, люди часто полишали голосування та йшли геть. Нерідко громадяни не знали номерів проектів, які прагнуть підтримати, що також викликало труднощі. Доводилось відмовляти в голосуванні громадянам, які прийшли з біометричними паспортами-картками (ID-карти), але не мали при тому довідки про місце реєстрації. Адже у ЦНАПі нема обладнання, яке зчитує інформацію з таких паспортів.

**Підрахунок голосів**

У той час як електронне голосування та його результати були доступні в інтернеті онлайн, результати паперового волевиявлення у ЦНАПі залишалися загадкою до останнього моменту. Наталя Квітка раніше попередньо надавала тільки загальне число тих, хто проголосував. Цікаво, що в останній тиждень, зі слів самої працівниці установи, відбувся сплеск охочих віддати свій голос.

До засідання Наталя Квітка підготувала списки громадян, що проголосували, підбивши підсумки за записами у журналі. Але ці дані потрібно було перевірити, тому що первинними є результати за анкетами, які люди заповнювали та кидали в опломбовану скриньку. Для цього членам Коордради роздали списки та, зрізавши пломби на скринці, почали звіряти анкетні дані.

\[caption id="attachment\_72824" align="aligncenter" width="600"\][![](https://mpz.brovary.org/wp-content/uploads/2017/08/Byudzhet-uchasti-zasidannya-koordrada-2017.08.01_00013.jpg)](https://mpz.brovary.org/wp-content/uploads/2017/08/Byudzhet-uchasti-zasidannya-koordrada-2017.08.01_00013.jpg) Микола Загуменний зрізає пломбу зі скрині\[/caption\]

[![](https://mpz.brovary.org/wp-content/uploads/2017/08/Byudzhet-uchasti-zasidannya-koordrada-2017.08.01_00022.jpg)](https://mpz.brovary.org/wp-content/uploads/2017/08/Byudzhet-uchasti-zasidannya-koordrada-2017.08.01_00022.jpg)

Цей процес затягся на декілька годин. Час від часу траплялися помилки в інформації, взятій із журналу. Однак були запитання і до самих анкет: не збігались прізвища та адреси.

[![](https://mpz.brovary.org/wp-content/uploads/2017/08/Byudzhet-uchasti-zasidannya-koordrada-2017.08.01_00025.jpg)](https://mpz.brovary.org/wp-content/uploads/2017/08/Byudzhet-uchasti-zasidannya-koordrada-2017.08.01_00025.jpg)

Кінець кінцем, результати паперового голосування таки порахували. Вони почасти відрізнялися від результатів електронного волевиявлення і частково вплинули на результати.

\[caption id="attachment\_72827" align="aligncenter" width="1000"\][![](https://mpz.brovary.org/wp-content/uploads/2017/08/Screenshot_1.png)](https://mpz.brovary.org/wp-content/uploads/2017/08/Screenshot_1.png) Таблиця зведених результатів голосування. Складена відповідно до озвучених під час засідання результатів та за наданими членами Коордради підрахунками\[/caption\]

Члени Коордради не забули також перевірити, чи не проголосувала одна людина двічі – в електронному голосуванні та в паперовому. Однак, ймовірно через тривалість процесу, перевірили можливе дублювання лише в проектів-лідерів громадської думки.

**6 переможців: 2 великих і 4 малих. Чи остаточні результати?**

З-поміж **великих** проектів (з бюджетом понад 500 тис. грн.) перемогу здобула пропозиція **№8 Оксани Попової** (292 голоси) – «Побудова та облаштування спортивного майданчика для дітей 3-го житлового району (вул. М.Лагунової, 17а)» (біля БНВО) з бюджетом у **999 650 грн.**

Загалом на реалізацію усіх проектів передбачається **3 млн грн**: 1.5 млн - на великі та 1.5 млн - на малі. Попри те, що другий за рейтингом великий проект вже не вписувався у передбачений бюджет, Координаційна рада вирішила визнати переможцем і його. Це – проект **№ 12** активістки і помічниці депутата **Ірини Нікітчиної** (**179** голосів) - «Створення скверу в районі будинку по вул. Шевченка, 4б» з бюджетом у **836 632 грн.** Звідки будуть дофінансовувати проект - питання відкрите.

**Малі** пропозиції (бюджетом до 500 тис. грн.) таких преференцій не отримали. Переможцями стали тільки 4 проекти-лідери, які «вписалися» у відведені їм 1,5 млн. грн. Це:

- проект **№ 2** депутатки **Ірини Веремчук** (**202** голоси) – «Капітальний ремонт спортивного майданчику вул. Симона Петлюри, 25» з бюджетом у **452 350 грн.**;
- проект **№ 3** депутата **Максима Семенова** (**113** голосів) – «Дитячий майданчик вул. Симона Петлюри, 15 - 15-а» (біля ЗОШ №10) з бюджетом у **193 500 грн.**;
- проект **№ 5** очільниці ГО "Еко-Бровари" **Олени Лахно** (**104** голоси) – «Чисте місто» (вуличні урни для сміття) з бюджетом у **500 000 грн.**;
- проект **№ 6 Артема Гринька** (**90** голосів) – «Спортивний майданчик з функціонального тренінгу (парк «Приозерний»)» з бюджетом у **326 700 грн.**

Долю залишку коштів для фінансування малих проектів – **27 450 грн**. – члени Координаційної ради не визначали.

**Далі - експертиза і голосування депутатів**

Як зазначив броварський депутат і член Координаційної ради **Вадим Мутило**, проекти із бюджетом у понад **300 000 грн.** мають пройти експертизу, після якої сума фінансування може змінитися. Обранець зазначив, що для визначення остаточних результатів імовірно доведеться проводити іще одне засідання Координаційної ради.

У подальшому, згідно з положенням про Громадський бюджет Броварів, проекти-переможці мають бути включені до відповідної програми та винесені на розгляд найближчої чергової сесії міськради. Їх фінансуватимуть за рахунок коштів бюджету участі у 3-4 кварталі 2017 року.

**Фото - Дмитро Карпій**
