---
title: "Генплан - для броварчан! Громада змусила Сапожка зняти проект рішення з сесії та провести слухання"
date: 2015-03-06
author: 
  username: "shako"
  display_name: "Тарас Шако"
tags: 
  - "ivanenko"
  - "inter-profit"
  - "aktsiya"
  - "aktsiya-protestu"
  - "brovary"
  - "brovarchani"
  - "vibir-redaktsiyi"
  - "generalnyi-plan"
  - "genplan"
  - "gromada"
  - "zabudovnik"
  - "malofiyenko"
  - "novini"
  - "peremoga"
  - "polishhuk"
  - "rizanenko"
  - "simutin"
  - "sapozhko"
coverImage: "wp-content/uploads/2015/03/genplan-07.jpg"
---

**[![генплан 10](https://mpz.brovary.org/wp-content/uploads/2015/03/genplan-10.jpg)](https://mpz.brovary.org/wp-content/uploads/2015/03/genplan-10.jpg)Він вже промовисто висів на стіні малого залу виконкому поруч із кріслом міського голови – він, пропонований Броварам новий Генеральний план. Відповідний пункт порядку денного на сесії 5 березня став «червоним»: невдоволення в громадському секторі викликала, зокрема, відсутність належного обговорення головного містобудівного документа. В результаті акції протесту броварчанам таки вдалось змусити владу не ухвалювати Генплан.**

Спершу міський голова на погоджувальній раді дав зрозуміти, що знімати проект рішення про Генеральний план з порядку денного сесії ніхто не має наміру. Тому актив міста, що прийшов вимагати широких громадських слухань, перед сесією особливо не сподівався на успіх. Мер переконував, що всі необхідні законодавчі процедури вже позаду, відтак ніщо не заважає виносити проект нового містобудівного документу на розгляд депутатів. _«В такому вигляді його не можна приймати»,_ - підкреслив громадський активіст Віктор Малофієнко, який впродовж довгого часу бореться за дотримання законних процедур в частині підготовки нового Генплану. _«Ви можете потім оскаржити рішення в суді»,_ - прозоро натякнув Сапожко незгодним, до чого їм варто готуватись.

[![генплан 12](https://mpz.brovary.org/wp-content/uploads/2015/03/genplan-121.jpg)](https://mpz.brovary.org/wp-content/uploads/2015/03/genplan-121.jpg)

Але опустити руки і обрати потенційну тривалу судову тяганину – не варіант. До старту сесії залишалось трохи менше години, а перед центральним входом в будівлю міськради поетапно почали збиратись броварчани. _«А чому так мало людей?»_, - дивувався один з пікетувальників. Дійсно, протест не обіцяв бути масштабним вранці робочого четверга, хоч важливість документу для броварчан важко переоцінити: Генеральний план – це паспорт майбутнього міста. Однак цього дня, мабуть, роль зіграла не чисельність протесту, а його якість.

[![генплан 02](https://mpz.brovary.org/wp-content/uploads/2015/03/genplan-02.jpg)](https://mpz.brovary.org/wp-content/uploads/2015/03/genplan-02.jpg)

Кілька десятків активних неквапливо розгортали плакати із гаслами. Молоді та старші, представники різних громадських середовищ, зокрема ті, що минулого тижня перезнайомились на стратегічній сесії «Нове місто Бровари», прийшли засвідчити – в цього міста є право голосу. І сказати його вирішили безпосередньо на засіданні сесії Броварської міської ради, адже у разі затвердження Генплану зміни до нього вносити можна буде мінімум через 5 років.

[![генплан 03](https://mpz.brovary.org/wp-content/uploads/2015/03/genplan-03.jpg)](https://mpz.brovary.org/wp-content/uploads/2015/03/genplan-03.jpg)

[![генплан 04](https://mpz.brovary.org/wp-content/uploads/2015/03/genplan-04.jpg)](https://mpz.brovary.org/wp-content/uploads/2015/03/genplan-04.jpg)

Гальорка малого залу виконкому вже була зайнята учасниками АТО, яким пообіцяли земельні ділянки, тому протестувальники з плакатами ставали вздовж депутатів та безпосередньо перед трибуною для виступів. Стало тісно і спекотно.

[![генплан 06](https://mpz.brovary.org/wp-content/uploads/2015/03/genplan-06.jpg)](https://mpz.brovary.org/wp-content/uploads/2015/03/genplan-06.jpg)

Сапожко почав – зачитав звернення народних депутатів України із вимогою зняти питання про Генплан із розгляду сесії. Ще одне звернення з аналогічним закликом від громадськості міському голові вручила Аліна Дяченко. Під документом за два дні підписались понад 600 броварчан, які навіть не підозрювали, що влада хоче ухвалити новий Генеральний план міста.

[![генплан 07](https://mpz.brovary.org/wp-content/uploads/2015/03/genplan-07.jpg)](https://mpz.brovary.org/wp-content/uploads/2015/03/genplan-07.jpg)

Депутат Роман Сімутін вийшов до трибуни з двома роздрукованими плакатами нового та старого Генплану і на пальцях показав, чому цей документ хочуть так швидко затвердити. На скандальних 95 га земель, які віджали в держави, компанія забудовника Віктора Поліщука «Інтер-Профіт» планує будувати шкідливий фармацевтичний завод. Та ж компанія профінансувала проектні роботи нового генплану, заплативши розробнику 2 млн грн. Збіг обставин?

\[caption id="attachment\_34379" align="aligncenter" width="600"\][![генплан 08](https://mpz.brovary.org/wp-content/uploads/2015/03/genplan-08.jpg)](https://mpz.brovary.org/wp-content/uploads/2015/03/genplan-08.jpg) Роман Сімутін\[/caption\]

Крім того, Сімутін заявив, що учасників АТО ввели в оману, що нібито вони не зможуть отримати земельні ділянки, якщо новий Генплан не затвердять. За словами депутата це нісенітниці, бо їх можна виділяти і за умовами існуючого Генерального плану Броварів.

_«Я прошу міського голову та депутатів перенести це питання, хоч я і за цей генеральний план. Ми ж нікуди не поспішаємо. Нехай люди ознайомляться та внесуть свої зауваження»,_ - закликав підприємець Леонід Черепейник. До слова, Черепейник спільно з активом свого мікрорайону домігся змін в Генплані, а саме - заборони будівництва багатоповерхівок на вулиці Фельдмана. Тому ухвалення нового документу було б для нього особисто кращим варіантом, ніж його відкладення.

\[caption id="attachment\_34384" align="aligncenter" width="600"\][![генплан 13](https://mpz.brovary.org/wp-content/uploads/2015/03/genplan-13.jpg)](https://mpz.brovary.org/wp-content/uploads/2015/03/genplan-13.jpg) Леонід Черепейник\[/caption\]

_«Наша основна проблема, що ми заслухали громаду лише в одному мікрорайоні, а не заслухали по всьому місту»_, - заявив депутат міськради Олег Іваненко.

\[caption id="attachment\_34388" align="aligncenter" width="600"\][![генплан 17](https://mpz.brovary.org/wp-content/uploads/2015/03/genplan-17.jpg)](https://mpz.brovary.org/wp-content/uploads/2015/03/genplan-17.jpg) Олег Іваненко\[/caption\]

Невдовзі до зали виконкому зайшов народний депутат України **Павло Різаненко**. Нардеп зазначив, будівництво "Інтер-Профітом" підприємства 3-го класу шкідливості в безпосередній близькості до центру міста неприпустиме. Також нардеп повідомив, що завдяки скасованим наказам та проектній документації по скандальних 95 га тепер ці землі можна буде повернути або в державну, або в комунальну власність. Відповідні консультації, за його словами, вже проводяться на рівні Генеральної прокуратури.

[![генплан 11](https://mpz.brovary.org/wp-content/uploads/2015/03/genplan-11.jpg)](https://mpz.brovary.org/wp-content/uploads/2015/03/genplan-11.jpg)

Міський голова не здавався. Навів приклади – в столиці, мовляв, теж є фармакологічні підприємства на Дарниці та Борщагівці. І на 95 га в Броварах, про які йде мова, так чи інакше буде промзона, бо це закріплено і в старому, і в пропонованому проекті Генплану. _«Так, Павло Олександрович?»_ - запитав Сапожко. _«Не зовсім,_ - відповів Різаненко. - _Там була житлова забудова, а через розміщення фармзаводу, тепер це буде неможливо»_. _«Ви теж брали участь у викраденні цієї землі»_, - нагадав Різаненко Сапожку.

[![генплан 14](https://mpz.brovary.org/wp-content/uploads/2015/03/genplan-14.jpg)](https://mpz.brovary.org/wp-content/uploads/2015/03/genplan-14.jpg)

Назрів кульмінаційний момент, і міський голова після напруженого діалогу з громадою вирішив змінити свою думку. «_Я зараз буду пропонувати сесії зняти даний проект рішення з розгляду. Хто "за"?_» - Сапожко підняв руку, те саме зробили всі інші присутні депутати міської ради. Зал зустрів таке рішення оплесками.

\[caption id="attachment\_34390" align="aligncenter" width="600"\][![генплан 19](https://mpz.brovary.org/wp-content/uploads/2015/03/genplan-19.jpg)](https://mpz.brovary.org/wp-content/uploads/2015/03/genplan-19.jpg) Клавдія Сдобнякова рахує, хто "за"\[/caption\]

[![генплан 18](https://mpz.brovary.org/wp-content/uploads/2015/03/genplan-18.jpg)](https://mpz.brovary.org/wp-content/uploads/2015/03/genplan-18.jpg)

[![генплан 20](https://mpz.brovary.org/wp-content/uploads/2015/03/genplan-20.jpg)](https://mpz.brovary.org/wp-content/uploads/2015/03/genplan-20.jpg)

Таким чином громада завдяки прямій дії на депутатів міської ради змусила враховувати інтереси броварчан, а не одного одіозного забудовника. Відтак **найближчим часом відбудуться громадські слухання нового проекту Генерального плану Броварів**. Про час та місце - читайте на "Маєш право знати".

**Фото - Микола Кожемяко**
