---
title: "Екстрена медична допомога повернулася в Бровари"
date: 2016-01-22
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "ekstrena-dopomoga"
  - "novini"
coverImage: "wp-content/uploads/2016/01/skoraya1.jpg"
---

**Департамент охорони здоров’я Київської облдержадміністрації наказом №54 від 20.11.2015 р. створив Броварську станцію екстреної медичної допомоги (БСЕМД). Працювати вона почала з січня цього року. Про те, хто фінансуватиме Броварську екстрену допомогу, скільки буде працювати бригад та які потреби має станція, ми поспілкувалися з головним лікарем БСЕМД Романом Никифоруком.** 

Нагадаємо, раніше в рамках реформування медицини звичну швидку розділили на дві служби: екстрену та невідкладну допомоги. Невідкладна залишилася в Броварах, під керуванням головного лікаря ЦПМСД Ігоря Кравцова, а екстрену - винесли в Бориспіль, під головування Олександра Резембовського, очільника “Бориспільської станції екстреної медичної допомоги” філії комунального закладу Київської обласної ради “Київський обласний центр екстреної медичної допомоги та медицини катастроф”. Зі слів останнього, центр екстреної допомоги знаходився в Києві, а їхнє відділення об’єднувало Бровари, Бориспіль та Славутич.

> Екстрена допомога займається важкими випадками: травми при ДТП, пожежах, утоплення, повішання, інфаркт, інсульт, гостра кровотеча тощо. Невідкладна виїжджає на більш легкі, як то: підвищення тиску або підняття температури.

На даний момент екстрена допомога повернулася в Бровари, головним лікарем БСЕМПД призначено **Романа Никифорука**, який раніше працював оперативним черговим лікарем невідкладної допомоги Дніпровського району м.Києва, а до того - директором ЦПМСД №3 Дніпровсього району м.Києва. Обслуговувати броварська екстрена допомога буде місто Бровари та Броварський район: 168 тисяч осіб, а реально близько 200 тисяч, каже Роман Іванович.

Наразі у Броварської станції є **6** машин (1 УАЗ, 3 Пежо, 1 Сітроен, 1 Газель) та працює **5** не повністю укомплектованих бригад. Планують цю кількість довести до **10** машин (5 працюватимуть у місті, 4 базуватимуться по селах, 1 запасна) та **9** бригад. Також хотілося б, аби лікарі мали планшети, щоб працювали по-сучасному, каже головний лікар БСМПД.

Фінансуватиметься структура буде з "Київського обласного центру екстреної медичної допомоги", проте наше місто і район можуть допомагати благодійно. Кажуть, міська влада сприяла пошуку спонсорів, які полагодили два автомобілі екстреної допомоги. Проте у новоствореного підрозділу все ще є багато потреб. Зокрема потрібні: комп'ютери, сканер, запчастини до автомобілів, фарби, вапно, лінолеум, міні АТС, провід телефонний і електричний, канцтовари, плівка для ЕКГ або гроші, щоб її купити, марля, бинти різних розмірів. Медики повідомляють, якщо ви можете і хочете допомогти, телефонуйте за номером **(050) 685-79-19**.
