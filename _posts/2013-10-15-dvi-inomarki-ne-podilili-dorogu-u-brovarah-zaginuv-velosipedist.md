---
title: "Дві іномарки не поділили дорогу у Броварах. Загинув велосипедист"
date: 2013-10-15
author: 
  username: "shako"
  display_name: "Тарас Шако"
tags: 
  - "brovary"
  - "vibir-redaktsiyi"
  - "dtp"
  - "novini"
---

[![2013-10-15_1832](https://mpz.brovary.org/wp-content/uploads/2013/10/2013-10-15_1832.png)](https://mpz.brovary.org/wp-content/uploads/2013/10/2013-10-15_1832.png)**На перехресті вулиць Старотроїцької та Папаніна в Броварах сталась аварія, наслідки якої сколихнули всю Україну. За словами очевидців, позашляховик «Тойота», порушивши правила, не пропустив «Форд». В результаті зіткнення автомобілі вилетіли на тротуар, де стояв велосипедист. Сила удару була настільки великою, що чоловіка просто затисло у стіну будинку.**

Як повідомляється, очевидці відразу викликали швидку, постраждалий ще був живий. Лікарі прибули на місце аварії лише через 30-40 хвилин. Врятувати життя 43-річному чоловікові на велосипеді не вдалося. В загиблого залишилась вагітна дружина і двоє малих дітей.

Швидка забрала до лікарні постраждалого – водія «Форда», який втратив свідомість. Чоловік, що був за кермом білої «Тойоти» не постраждав. ЗМІ з посиланням на очевидців події повідомляють, що прибулі на місце події правоохоронці познімали з білого позашляховика номерні знаки. В коментарі [каналу ІСТV](http://fakty.ictv.ua/ru/index/read-news/id/1490240) речник міліції Київської області Микола Жукович заявив, що не знає, чому номери з авто було знято.

Як розповіли журналістам МПЗ місцеві мешканці, вони вже давно звернули увагу на «агресивний» стиль їзди водія «Тойоти». Після того, як номерні знаки після аварії поспішно зняли, люди сумніваються, що порушника притягнуть до відповідальності, хоч в міліції і обіцяють не затягувати процес.
