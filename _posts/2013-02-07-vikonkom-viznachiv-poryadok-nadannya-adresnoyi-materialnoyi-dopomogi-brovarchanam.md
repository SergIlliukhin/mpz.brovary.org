---
title: "Виконком визначив порядок надання адресної матеріальної допомоги броварчанам"
date: 2013-02-07
author: 
  username: "serzhov"
  display_name: "Сергій Севрук"
tags: 
  - "adresna-materialna-dopomoga"
  - "brovary"
  - "vibir-redaktsiyi"
  - "vykonkom"
  - "dokumenti"
  - "materialna-dopomoga"
  - "novini"
coverImage: "wp-content/uploads/2013/02/Golovna2.jpg"
---

**[![Головна](https://mpz.brovary.org/wp-content/uploads/2013/02/Golovna2.jpg)](https://mpz.brovary.org/wp-content/uploads/2013/02/Golovna2.jpg)На засіданні у січні броварський виконком затвердив «[Положення про надання адресної матеріальної допомоги мешканцям міста](http://docs.brovary.org/p6498/08.01.2013/14)», яким визначив умови та порядок надання допомоги для підтримки малозахищених верств населення міста Бровари, що опинилися в складних життєвих обставинах.**

Згідно з цим документом, один раз на рік отримати адресну матеріальну допомогу можуть громадяни, які зареєстровані та проживають в місті Бровари, за умови, що в їх житті дійсно виникли непередбачувані надзвичайні обставини, наслідки яких мешканці міста не можуть подолати самостійно: _тривала хвороба, необхідність проведення складного і дорогого лікування з хірургічним втручанням, часткова втрата рухової активності у зв’язку з віком чи станом здоров’я, стихійне лихо, пожежа тощо_.  В окремих випадках, особливо у гострих ситуаціях, матеріальна допомога може надаватися вдруге.

Для отримання адресної матеріальної допомоги необхідно подати до відділу роботи із зверненнями громадян виконавчого комітету Броварської міської ради наступні документи:

> **_1) заява на ім’я міського голови, у якій викладені причини звернення;_**  **2) _копія паспорта та ідентифікаційного кода;_**  **3) _акт обстеження, складений управлінням праці та соціального захисту населення чи центром соціальних служб для сім’ї, дітей та молоді Броварської міської ради;_**  **_4) довідка про склад сім’ї;_**  **5) _довідки про доходи кожного члена сім’ї;_**  **6) _документи, що підтверджують причину звернення за матеріальною допомогою._**

У разі наявності усіх вище зазначених документів питання розглядатиметься на засіданні робочої групи з надання матеріальної допомоги. Розмір допомоги визначатиметься виходячи з обставин, що склалися, враховуючи рівень забезпечення сім’ї.

> Відмова у наданні матеріальної допомоги прийматиметься на засіданні робочої групи з надання матеріальної допомоги з обов’язковим повідомленням заявника про причину відмови.

Фінансування надання матеріальної допомоги броварчанам здійснюється у рамках міської програми "**З турботою про кожного**". Згідно з інформацією, наведеною у [програмі "З турботою про кожного" на 2013-2014 роки](http://docs.brovary.org/p6437/20.12.2012/815-27-06) , на 2012 рік на надання матеріальної допомоги мешканцям було передбачено **129 тис.грн,** на 2013 рік закладено у 2,5 рази менше - **50 тис.грн.** При цьому, у проекті рішення "[Про затвердження звіту про виконання бюджету міста Бровари за 2012 рік](http://docs.brovary.org/p6635/25.01.2013)" у пункті "надання громадянам міста матеріальної допомоги у 2012 році" вказано цифру  **110,1 тис. грн**.

За [інформацією, оприлюдненою на сайті Броварської міської ради](http://docs.brovary.org/s?term=%D0%BC%D0%B0%D1%82%D0%B5%D1%80%D1%96%D0%B0%D0%BB%D1%8C%D0%BD%D0%BE%D1%97+%D0%B4%D0%BE%D0%BF%D0%BE%D0%BC%D0%BE%D0%B3%D0%B8+%D0%BC%D0%B5%D1%88%D0%BA%D0%B0%D0%BD%D1%86%D1%8F%D0%BC&from=01.01.2012&to=31.12.2012&status=0&fld=0&fld=1&type=1), протягом 2012 року адресну матеріальну допомогу отримали **234 особи**: з них **222** - на термінове хірургічне втручання та дорогокоштуюче лікування, допомогу ж на соціально-побутові потреби отримало **12** осіб.
