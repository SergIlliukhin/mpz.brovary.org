---
title: "Активні батьки допомагають вирішувати проблеми у броварській освіті - ВІДЕО"
date: 2015-12-24
categories: 
  - "hromada"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "gromadska-rada-pri-upravlinni-osviti"
  - "novini"
---

**22 грудня відбулося чергове засідання Громадської ради при броварському управлінні освіти. На ньому активісти спілкувалися із завідуючими садочків та батьками. Від управління освіти були присутні Спичак М.Д. та Ярич Л.П. Розмовляли про дефіцит персоналу та освітніх закладів, про якість харчування та торги щодо закупівель на наступний рік, про відповідальність освітян щодо випадків насильства та травматизму в дитячих закладах і таке інше.**

![громадська рада освіта (3)](https://mpz.brovary.org/wp-content/uploads/2015/12/gromadska-rada-osvita-3.jpg)

Завідуючі розказали членам Громадської ради, що умови, в яких вони працюють, жахливі: немає помічників вихователів, кухарі звільняються - ніхто не хоче працювати за мізерні гроші в групах, де 40 дітей, в трьох садках взагалі немає медсестер.

_"Повідомляйте про відкриті вакансії,_ - каже Голова ГР **Ігор Романенко**, - _не лише в Центр зайнятості, треба публікувати вакансії на сайті міської ради, на сайті управління освіти, в пресі"_.

Також пан Романенко підняв питання про медсестер, які працюють не до кінця робочого дня. Треба брати людину на дві ставки, кажуть освітяни, бо в медсестри 8-годинний робочий день, він не розрахований на групу подовженого дня або на уроки в другу зміну, що закінчуються о 19:00.

![громадська рада освіта (4)](https://mpz.brovary.org/wp-content/uploads/2015/12/gromadska-rada-osvita-4.jpg)

Розмовляли знову про електронну чергу в садочки. _"Програма реєстрації на сайті закрита_, - повідомила пані **Ярич**, - _через те, що за відкритості до нас тоді запишеться і район, і область"._

Дефіцит садочків - ця тема знову червоною лінією проходила через все засідання освітян та активістів. Пані **Кулініч** повідомила, що в 2016 році передбачено фінансування від Фонду регіонального розвитку щодо недобудованого садочку (планується, що це буде [садочок БЗБК](https://mpz.brovary.org/chomu-vlada-i-brovarskyj-zavod-sperechayutsya-za-dva-sadochky-u-tsentri-mista/)). Минулими роками міська влада цією можливістю чомусь не скористалася, і навіть більше - до сих пір немає підготовлених пакетів документів для будівництва нових садочків, тому наразі ініційоване питання щодо фінансування розробки таких проектів.

Виступав на зібранні один з батьків СШ№5 щодо відкритості зборів коштів та діяльності батьківських комітетів чи інших організацій, створених при школі. _"Повинен бути сайт чи сторінка, де батьки можуть дізнаватися всі новини, спілкуватися, контролювати витрачені кошти"_, - зазначив він.

![громадська рада освіта (8)](https://mpz.brovary.org/wp-content/uploads/2015/12/gromadska-rada-osvita-8.jpg)

Пані **Спичак** розповіла про те, що на [сайті управління освіти і науки Броварської міської ради](http://www.brovary-osvita.gov.ua/diyalnist/derzhavni-zakupivli/) викладено Річний план закупівель на 2016 рік, і громадяни можуть з ним вільно ознайомитися. _"Ми відкриті до діалогу та співпраці"_, - сказала Марія Дмитрівна. Також зазначила, що у грудні цього року було здійснено першу закупку через систему [ProZorro](http://prozorro.org/) (дезінфікуючі засоби для броварських шкіл на період можливого карантину), решта закупівель поки проходять в звичайному режимі. А з 11 січня наступного року буде доступний графік проведення торгів, які можуть відвідати усі зацікавлені броварчани, додала вона.

Ще представниця управління освіти розповіла, що прийнято програму щодо інклюзивної освіти на 2016-20 роки, гроші на освіту дітей з особливими потребами закладено в бюджет, тому адміністрації усіх дитячих закладів можуть сміливо приймати вихованців, навіть якщо до цього таких груп чи класів не було. Базовими ж закладами в Броварах для дітей з особливими потребами залишаються ЗОШ №9 та ДНЗ "Золота рибка".

![громадська рада освіта (2)](https://mpz.brovary.org/wp-content/uploads/2015/12/gromadska-rada-osvita-2.jpg)

У другій частині засідання, коли завідуючі садочками пішли, активісти у вузькому колі розмовляли про зростання кількості відкритих кримінальних проваджень щодо дітей, торкнулися і теми відповідальності адміністрації шкіл та садочків. _"Вони повинні повідомляти управління освіти про всі випадки, що стаються на території їх закладів"_, - сказав Ігор Романенко, - _цим самим вони знімають з себе відповідальність"_. Практика ж замовчування випадків насильства та травматизму серед дітей призводить до сумних наслідків.

Говорили і про комісію, яка невдовзі контролюватиме якість харчування в дитячих закладах міста. _"Раніше туди входили лише представники управління освіти_, - зазначив Голова Громадської ради, - _а зараз і представники громадськості, і СЕС, і депутати"._

_Повний відеозапис засідання (канал "ДемАльянс Бровари"):_

<iframe src="https://www.youtube.com/embed/Yinu-CQlOrE" width="560" height="315" frameborder="0" allowfullscreen="allowfullscreen"></iframe>

Тему якості освіти та впливу на вчителів, які вчать наших дітей, підняв один з батьків. Треба зробити так, щоби батьки могли підтримати вчителів, роботою яких задоволені, захистити від звільнення. І навпаки - обирати гарного вчителя та вимагати підняття якості викладання, бо наразі майже кожна дитина займається додатково з репетитором. _"Давайте ініціювати незалежні атестаційні комісії, які будуть перевіряти якість роботи вчителів",_ - запропонувала Людмила Кулініч.

Наостанок обговорили механізм звернення батьків до Громадської ради, тому що питань та проблем багато, проте не всі вони доходять до активістів, аби ті допомогли у їх вирішенні. Члени ГР вирішили зробити на сайті управління освіти на сторінці ["Громадська рада"](http://www.brovary-osvita.gov.ua/zvyazki-z-gromadskistyu/gromadska-rada/) розділ звернень, куди можуть писати батьки.

> Наступне засідання Громадської ради при управлінні освіти і науки Броварської міської ради **26 січня 2016 року о 13:00**.

**Фото - Бажен Левковець та автора**
