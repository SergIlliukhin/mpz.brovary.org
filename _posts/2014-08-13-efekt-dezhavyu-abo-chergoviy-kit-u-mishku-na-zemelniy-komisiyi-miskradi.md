---
title: "Ефект дежавю, або черговий \"кіт у мішку\" на земельній комісії міськради"
date: 2014-08-13
categories: 
  - "kolonka-avtora"
tags: 
  - "brovary"
  - "vibir-redaktsiyi"
  - "gudimenko"
  - "zemelni-pitannya"
  - "zemelniy-viddil"
  - "proekti-rishen"
---

**[![Мешок](https://mpz.brovary.org/wp-content/uploads/2014/08/Meshok.jpg)](https://mpz.brovary.org/wp-content/uploads/2014/08/Meshok.jpg)Вчора **під час засідання депутатської комісії з земельних питань** на кілька годин, ніби на машині часу, повернулась у час - до лютого 2014 року. Там - у не такому вже й далекому минулому - і раніше було, м'яко кажучи, некомфортно, але коли ти вже перелаштувався на "жити-по-новому", яке твориш власними руками у своєму місті, ситуація на депутатській комісії була як крижаний душ.** **Менше ніж за добу до сесії начальник земельного відділу витягла немов фігляр з рукава "кота у чорному мішку" - доповнення до земельного рішення.**

...Три роки ми боролись, щоб закон про "Доступ до публічної інформації" у Броварах виконувався: моніторили всі проекти рішень на сайті міської ради, поступово привчали владу дітитись інформацією з громадою, відкривати доступ до публічних документів, зрештою цей сайт виник з метою популяризувати запити на інформацію як інструмент контролю за владою. Єдине, що нам все ніяк не вдавалось - це змусити міську раду публікувати всі проекти рішень у повному обсязі, щоб потім ніякі "додаткові проекти рішень" та "доповнення до проектів рішень" не вигулькували раптово напередодні сесії. Лише завчасне розміщення всіх ініціатив чиновників на офіційному веб-сайті (це вимога закону!) дозволяє громадським організаціям системно моніторити роботу Броварської міської ради у період до сесії й аналізувати, чи немає у проектах рішень корупційних складових та чи враховано інтереси громади.

Однак броварські чиновники винаходили все нові й нові способи впихнути щось в останній момент, окремі проекти рішень взагалі роздавали депутатам вже під час засідання, а то й просто вносили "з голосу". Саме так зазвичай проштовхувались найбільш сумнівні з точки зору закону ініціативи стосовно броварської землі. Інколи, щоб уникнути пильного ока громади, Сапожко скликав позачергові сесії "з вечора на ранок" (це коли депутатам ввечері телефонують і кажуть, що завтра вранці сесія). Таких "авральних" засідань минулого року, наприклад, було більше, ніж чергових сесій, при чому на деякі з них виносились десятки питань, які просто неможливо вивчити за такий неймовірно короткий час.

> Але насправді можливість ознайомитись з проектом рішення за кілька тижнів до сесії, зібрати інформацію, вивчити документи, поспілкуватись з зацікавленими сторонами - це базовий принцип для здійснення контролю громади за діями влади. І нехтування ним - відкрита демонстрація справжнього ставлення чиновників до права громади знати.

Наша постійна вимога була - ніяких доповнень та додаткових проектів рішень, якщо є справді нагальні питання - скликайте позачергову сесію, але не з "вечора на ранок", а так, як передбачає законодавство і лише по дійсно термінових справах. Минулої сесії у якості "компромісу" влада опублікувала додаткові проекти на сайті із запізненням, але все ж таки дала громадськості кілька днів на ознайомлення.

Цього ж разу земельний відділ вирішив піти "ва-банк". Спершу земельну комісію перенесли з понеділка на середу, тобто на упритул до сесії. І лише коли всі питання було розглянуто, очільниця земельного відділу Леся Гудименко заявила, що у неї є... доповнення! Тобто депутатам навіть не дали змогу протягом 2 годин засідання ознайомитись з проектом рішення, надавши роздруківку в останній момент. Про присутню на засіданні громадськість я взагалі мовчу - ми взагалі не розуміли предмет обговорення, бо текстів рішень нам ніхто і не думав надати.

> Ставлення до участі громади у процесі підготовки до сесії не менш прововисто демонструє й те, як пройшло засідання депутатської комісії з питань соціального захисту, охорони здоров'я та довкілля. Згідно з оприлюдненим на сайті графіком депутати мали зібратись минулої п'ятниці, 8 серпня, о 9-ій ранку. Яким же було здивування громадських активістів, які прийшли на комісію, коли їм в апараті ради повідомили, що засідання вже відбулось - "вчора". Тобто голова комісії самовільно вирішила перенести збори, обдзвонила депутатів й змінила час проведення засідання. При цьому повідомити людей через сайт вона не вважала за потрібне. А й дійсно, подумаєш, якісь мешканці хотіли прийти на комісію поставити запитання щодо окремих проектів рішень. Та, слід сказати, що про перенесення інших комісій апарат ради повідомив завчасно, зокрема і земельної.

Тоді навіщо взагалі всі ці моніторинги проектів рішень, цей громадський контроль, якщо протягом місяця ми аналізуємо, вивчаємо, а потім за день до сесії з'являється якесь доповнення, у яке дуже зручно заховати усе те, що ми так ретельно шукаємо, й позбавити нас змоги в усьому розібратись?! Це все звичайна профанація й імітація. У птианні виконання закону "Про доступ до публічної інформації" не може бути жодних компромісів - є закон і є його чіткі вимоги: проекти рішень мають публікуватись за 20 робочих днів до сесії, жодних додаткових проектів та доповнень закон не передбачає. Якщо є щось термінове, закон передбачає можливість провести позачергове засідання. І не треба винаходити ніяких "додаткових велосипедів з доповненнями". Не встиг подавник - виноситься на наступну сесію. Авральне питання - позачерговий розгляд.

**На жаль, півроку живучі у країні після Революції Гідності броварська влада - попри деякі поступки - так і не зрозуміла, що всі свої хитрощі та "котів у мішку" час залишити позаду й почати нарешті діяти відкрито та чесно, й грати не по понятіях, а по закону. Тому сьогодні ми - громадські активісти та політичні діячі - йдемо з протестом до Броварської міської ради, щоб раз і назавжди покласти край цим "сюрпризам", які не передбачені жодним законодавством, але які позбавляють нас - громаду - нашого базового демократичного права знати, що задумала ухвалити влада. Ми вимагаємо відмовитись від незаконної практики внесення додаткових проектів рішень та доповнень до проектів, а також вимагаємо внесення змін до регламенту міської ради з чітким та вичерпним переліком підстав для скликання позачергових сесій.**

> P.S: А чи не викликане це бажання "зіграти в темну" тим, що на минулій сесії громаді вдалось відбити безкоштовне надання земельної ділянки "регіоналу" Максиму Вітеру? Треба буде уважніше вчитатись у ці додаткові пункти - але спершу треба добитись, щоб їх винесли на наступну сесію, як це передбачає Закон.
