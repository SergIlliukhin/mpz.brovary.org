---
title: "Народна Рада Броварів вимагає негайної відставки Сапожка"
date: 2014-02-22
tags: 
  - "vibir-redaktsiyi"
  - "novini"
---

**[![фото 11](https://mpz.brovary.org/wp-content/uploads/2014/02/foto-11.jpg)](https://mpz.brovary.org/wp-content/uploads/2014/02/foto-11.jpg)Учора, 21 лютого, о 18:00 в приміщенні нової адмінбудівлі на Майдані Свободи відбулося розширене засідання Народної Ради Броварів де було оголошено про створення Броварського Штабу Самооборони та висунуто вимогу негайної відставки мера Ігоря Сапожка.**

Рішення про проведення Народної Ради 21 лютого було оприлюднено на черговому броварському Віче о 12:00. Після цього переговорна група вирушила до кабінету міського голови, де останнього не застала, проте отримала згоду від керуючого справами виконкому **Кузнєцова** щодо надання малої зали виконавчого комітету для проведення збору громади. Утім пізніше, на Майдані Свободи, **Ігор Сапожк**о запропонував провести Народну Раду в адміністративній будівлі через дорогу від приміщення міськради. Частина з ініціаторів Віче на це погодилась.

В роботі Народної Ради взяла участь переважна більшість її наявного складу, а також представники комендатури броварської барикади, депутати міської ради та представники громадськості. Також в залі були присутні «розвідники» від влади та працівники провладної телестудії «Наше місто». Зала ледве вмістила усіх бажаючих, частина людей була змушена стояти в коридорі та проходах.

В порядку денному було лише два питання: про створення Броварського Штабу Самооборони та про розгляд пропозиції міського голови щодо «об'єднання зусиль влади та громадськості задля підтримання правопорядку в місті». Слід зазначити, що по другому питанню обіцяв виступити також і міській голова Сапожко, однак мер так і не зявився на засідання Народної Ради.

Член Народної Ради **Аліна Дяченко** на початку засідання розповіла, що Броварський Штаб Самооборони тепер базується в приміщенні міського клубу та повідомила, що до його функцій, передусім, входить патрулювання вулиць на предмет виявлення «тітушок», а також загальне інформування громадськості щодо ситуації в місті та координація загонів самооборони. Також штаб займатиметься підтримкою броварської барикади і забезпеченням необхідним київського Майдану.

За тим слово взяв інший член Народної Ради **Андрій Качор**, який повідомив про вихід Сапожка з фракції ПР та розпуск усієї фракції у міській раді, про що міський голова зробив спеціальне відеозвернення. Окрім того Качор повідомив про виголошену Сапожком пропозицію об’єднати ресурси влади з потужностями місцевих загонів самооборони. Що конкретно малося на увазі під «об’єднанням зусиль» так і лишилося невідомим через неявку на засідання самого Сапожка. Коментуючи таку пропозицію Сапожка, Качор проінформував присутніх про те, що відеозвернення Сапожка було записано ще кілька тижнів тому і мер просто вичікував, як розвиватиметься ситуація в країні, аби визначитись, на чий бік стати. Також Народній Раді нагадали, що мерія Сапожка ще зовсім нещодавно сама координувала діяльність тітушок, брала участь в «антифашистських» маршах на підтримку Януковича і офіційно оголошувала людей на Майдані "екстремістами". Зрештою, Народна Рада одноголосно проголосувала за відхилення пропозиції влади.

Після цього із залу прозвучала пропозиція щодо висловлення недовіри міському голові та вимоги його негайної відставки. Це рішення також було прийнято Народною Радою та всіма присутніми абсолютною більшістю голосів.

Також до відома присутніх було доведено інформацію про масові спроби місцевих регіоналів здати партійні квитки та перейти на бік революціонерів. Загальним сміхом присутні зустріли пропозицію від імені **Наталії Багмут**, яку оголосив **Роман Сімутін**: начальниця відділу культури пропонувала повстанцям безкоштовне харчування в кафе свого сина «Мюзік Хол», адже, за її словами, вона раніше «глибоко помилялася і була засліплена неправдою». Звісно, і цю пропозицію начальниці відділу культури народ відкинув. Натомість було вирішено з наступного дня розпочати роботу Люстраційного комітету Броварської Народної Ради, аби жодна особа, котра так чи інакше співпрацювала з режимом, не мала жодних політичних перспектив у Броварах. Учасники зборів запропонували якнайшвидше скласти та оприлюднити список посадовців та інших осіб, котрі своїми рішеннями, голосуваннями чи іншими діями підтримували режим в період всеукраїнських протестів проти Януковича.
