---
title: "Броварські поліцейські затримали серійних автовикрадачів"
date: 2016-09-09
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "avto"
  - "avtovykradachi"
  - "brovary"
  - "brovarska-politsiya"
  - "natspolitsiya"
  - "novini"
---

**Головне управління Національної поліції в Київській області на своєму офіційному сайті розмістило [повідомлення](https://kv.npu.gov.ua/uk/publish/article/216647), що працівники карного розшуку Броварського відділу поліції спільно з колегами з Чернігівщини затримали на викраденому у мешканки Броварів авто двох злочинців. Відносно них відкрите кримінальне провадження, їм загрожує ув’язнення від 5 до 8 років.**

Поліцейськими карного розшуку Броварського відділу спільно з правоохоронцями Чернігівщини успішно проведена операція по затриманню викрадачів автівки. Про це вчора повідомив відділ комунікації поліції Київської області на своєму сайті.

Як розповідають поліцейські**,** до Броварського відділу із заявою про викрадення автівки **«Audi 80»** звернулась 26-річна жителька міста. До пошуку авто були залучені всі групи реагування патрульної поліції. Через деякий час цей автомобіль було зафіксовано на трасі Київ-Чернігів у смт.Козелець. Автомобіль рухався в бік Чернігівської області. Поліційські розпочали його переслідування. Зловмисники намагались втекти на викраденому авто, але при допомозі правоохоронців з Чернігівщини, які виїхали назустріч і перекрили рух, крадіїв було зупинено.

\[caption id="attachment\_60030" align="aligncenter" width="600"\][![14237643_1097525340302637_4012732384255207048_n](https://mpz.brovary.org/wp-content/uploads/2016/09/14237643_1097525340302637_4012732384255207048_n.jpg)](https://mpz.brovary.org/wp-content/uploads/2016/09/14237643_1097525340302637_4012732384255207048_n.jpg) Фото викраденої автівки (з сайту Нацполіції)\[/caption\]

Викрадачами виявились раніше судимі за скоєння крадіжок молодики 21 та 27 років, жителі м.Славутич, які викрадали авто на території Чернігівської області з тим, щоб потім розбирати і розпродувати вкрадені автівки на запчастини.

Відносно них порушена кримінальна справа за **ч.2 ст.289** (незаконне заволодіння транспортним засобом) Кримінального кодексу України, що передбачає ув’язнення від **5** до **8** років з конфіскацією майна або без неї. Крім того, поліцейські будуть перевіряти їх можливу причетність до аналогічних правопорушень на території України. Слідство триває.

Коментуючи подібні правопорушення, глава Національної поліції **Хатія Деканоїдзе** раніше відмічала, що зростання випадків викрадення автомобілів в Україні пов’язане із загальним зростанням злочинності, причому саме крадіжок і грабежів. _“Важких злочинів більше не стало. Так суспільство відповідає на соціально-економічну ситуацію в країні, ми ж можемо тільки швидко реагувати на такі випадки і не малювати красивих статистик, як це часто бувало раніше”_, – сказала вона. Протидію крадіжкам поліцейські визначили для себе пріоритетом у цьому році. За словами голови Нацполіції, хоча загалом в Україні рівень злочинності зростає, за окремими видами злочинів станом на сьогодні статистика знижується, серед таких категорій – боротьба з автовикрадачами у столичному регіоні. _"Ще у січні-лютому була велика проблема з викраденням машин. І ми почали серйозну превентивну роботу разом з обласними поліціями. Найголовніше – коли ми заарештовуємо людей, які викрадають автівки вартістю 100-150 тисяч доларів, їх випускають за 3-4 тисячі гривень"._

Автовласникам, в разі випадку викрадення їхньої автівки, в поліції радять негайно звертатись до них із заявою, тому що  своєчасне звернення власника викраденого транспортного засобу до поліції дозволить:

- розробити план заходів з виявлення та затримання злочинців;
- встановити спостереження за потерпілим, підозрюваними у вимаганні викупу, місцями розташування використовуваних зловмисниками таксофонів та можливої передачі викупу;
- організувати прослуховування телефонних переговорів злочинців з власником автомобіля та зняття інформації з інших каналів зв’язку;
- відпрацювати зв’язки підозрюваних у вимаганні викупу тощо.
