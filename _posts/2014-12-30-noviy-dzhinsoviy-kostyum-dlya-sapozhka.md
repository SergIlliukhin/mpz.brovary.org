---
title: "Новий джинсовий костюм для Сапожка"
date: 2014-12-30
author: 
  username: "shako"
  display_name: "Тарас Шако"
categories: 
  - "kolonka-avtora"
tags: 
  - "brovary"
  - "pravda"
  - "sapozhko"
---

Сталося! На сайті броварської міської ради з’явилась правда. Ну як правда – дивіться самі. Пам’ятаєте, як на початку 2012 року броварські активісти готували акцію на Майдані Свободи [проти брехні в комунальних ЗМІ](https://mpz.brovary.org/na-aktsiyi-protestu-brovarchan-zaproshuyu-3/)?  Тоді хтось випадково ввів у пошуку офіційного сайту міськради запит «правда», але ресурс не дав жодного результату. Натомість сайт рекомендував пошукати «чорну заздрість».

[![NO_TRUTH1](https://mpz.brovary.org/wp-content/uploads/2014/12/NO_TRUTH1.jpg)](https://mpz.brovary.org/wp-content/uploads/2014/12/NO_TRUTH1.jpg)

І ось, майже три роки по тому – тримайте! Дві свіжайших, але поки єдиних «правди» на сайті!

 [![правда](https://mpz.brovary.org/wp-content/uploads/2014/12/pravda.jpg)](https://mpz.brovary.org/wp-content/uploads/2014/12/pravda.jpg)

В умовах, коли після революції "загнулась" вся придворна медіаспільнота – від «Екти» і аж до «Брами» - команда «господаря» шукає інші шляхи донесення новин "з турботою" та "за сприяння". Старий джинсовий костюм мера зносився і затерся до дірок, тому вирішено – треба купувати новий.

<iframe src="//www.youtube.com/embed/qC4ZB4LKCIo" width="600" height="315" frameborder="0" allowfullscreen="allowfullscreen"></iframe>

Враховуючи таку небувалу тенденцію замовних матеріалів, можна погратись в нострадамуса та предрікти в найближчому майбутньому телевізійні репортажі на теми, скажімо, «Різдво в Броварах» чи «Щедрик-Щедрик Щедрівочка – у Броварах Маланки», де фоні дитячих танців Ігор Васильович урочисто звітуватиме, що "місто все ж таки соціально-економічно в доброму стані". А щоб все виглядало правдоподібно, можна приправити основну страву під назвою "Господар" класним соусом у вигляді бліц-коментарів "задоволених" броварчан.

<iframe src="//www.youtube.com/embed/zLGxPJfXH3U" width="600" height="315" frameborder="0" allowfullscreen="allowfullscreen"></iframe>

Ви лише послухайте журналістський стендап: «_Естафета святкувань Дня святого Миколая  вже докотилася і до Броварів. Ось сьогоднішній день ми якраз у Броварах і побачили, як люди відсвяткували. Мер міста похвалився тим, що місто все ж таки  соціально-економічно в доброму стані. А люди, які живуть у цьому місті – задоволені ..._». Вау! Вау-вау-вау! Який тонкий майстерний перехід!

Цей відеоматеріал міг би бути поза конкуренцією, проте він мені нагадав ще одних "медіа-хижаків" з Кагарлика.

<iframe src="//www.youtube.com/embed/uzR5vUfc4iY" width="600" height="315" frameborder="0" allowfullscreen="allowfullscreen"></iframe>

Я довго думав, що написати на завершення. Ну, наприклад, щось пафосне про журналістські стандарти або про створення владою броварської паралельної реальності, де "соціально-економічно" все окей. Втім, для людей мислячих зайве вікривати америку і пояснювати, навіщо весь цей передноворічний джинсовий "показ мод". Головне не забувати Андерсена, бо "король", чи в нашому випадку "господар", насправді - голий.
