---
title: "У міліції подякували броварським самооборонцівцям за охорону громадського порядку"
date: 2014-06-24
tags: 
  - "alyeshko"
  - "vibir-redaktsiyi"
  - "zhadan"
  - "militsiya"
  - "novini"
  - "oleg-shevchuk"
  - "otroh"
  - "savosta"
  - "samooborona"
---

**...П’ятничне надвечір’я біля броварської міліції. Вздовж алеї, яка веде до навстіж прочинених дверей відділку, розміщені традиційні дошки з фотороботами злочинців. Хто б міг подумати трохи більше ніж півроку тому, що поруч із фотопортретами розшукуваних міліцією грабіжників та рецидивістів висітимуть обличчя втікачів Януковича, Захарченка, Клюєва, Коряка?**

[![photo1 (2)](https://mpz.brovary.org/wp-content/uploads/2014/06/photo1-2.jpg)](https://mpz.brovary.org/wp-content/uploads/2014/06/photo1-2.jpg)

Здаля видно гурт кремезних чоловіків в цивільному, серед яких можна впізнати відомих громадських активістів. Однак сьогодні вони прийшли не пікетувати міліцію, щоб звільнити «запакованих» побратимів, а зовсім з іншого приводу.

На сходах всіх зустрічає керівник сектору охорони громадського порядку **Руслан Отрох**. Він відкриває грати в холі будівлі та запрошує на другий поверх до актової зали. Сьогодні тут вручатимуть грамоти самооборонівцям, які з лютого разом з міліціонерами патрулювали вулиці нашого міста та ловили правопорушників.

Першим слово взяв **Володимир Жадан** – один з координаторів громадського формування з охорони громадського порядку. Він повідомив, що самооборонівці спільно з працівниками міліції співпрацюють майже 4 місяці. Патрулювати вулиці [почали 24 лютого](https://mpz.brovary.org/yak-deputat-oksyutenko-brovarsku-samooboronu-koordinuye/), впродовж цього часу приєднувались багато людей і лише завдяки цьому вдалось зберегти порядок на вулицях Броварів та стабілізувати післяреволюційну наелектризованість у суспільстві.

Виконуючий обов’язки начальника міліції **Олег Алєшко** – єдиний, хто свою промову висловлював сидячи. Тимчасовий керівник броварської міліції згадав революційні часи, коли він передбачив, що правоохоронцям буде потрібна допомога громадськості. Проте з уст Алєшка не пролунало слів «Революція» чи «Майдан»: для позначення зимових подій в центрі Києва в. о. начміла використав беземоційний евфемізм «час змін».

[![DSC_0851](https://mpz.brovary.org/wp-content/uploads/2014/06/DSC_0851.jpg)](https://mpz.brovary.org/wp-content/uploads/2014/06/DSC_0851.jpg)

Далі виконуючий обов’язки начальника броварської міліції трохи розказав про показники роботи та динаміку розкриття злочинів. За словами Алєшка, броварський міськвідділ міліції лідирує в Київській області за показниками лінії БНОН – боротьби з незаконним обігом наркотиків.

Що стосується сектору громадської безпеки, то тут в міськвідділу проблеми – нестача кадрів, а саме дільничних інспекторів міліції, які через велике навантаження і великий об’єм робіт не витримують – переходять працювати в інші відділи. Проте все ж таки міліція намагається не допускати росту рівня злочинності наявними силами. Відтак Алєшко переконаний, що припиняти співпрацю міліції та самооборони в нинішній час не варто.

Тимчасовий керівник правоохоронців висловив надію, що до кінця року ситуація в країні стабілізується, і відділок чекатиме реорганізація. Він вважає доцільним розділити відділ на окремі блоки: кримінальний та громадської безпеки. За його словами, вони мають діяти окремими структурами зі своїми керівниками. На його думку, це дозволить міліції значно ефективніше працювати, бо кожен керівник буде нести відповідальність за конкретну ділянку роботи.

Повертаючись до теми співпраці громадських формувань та міліції, Алєшко зазначив, що над охороною порядку впродовж цих чотирьох місяців на території міста та району в різний час працювали близько 300 осіб. Він зазначив, що для ефективної роботи самооборонівцям в міськвідділі навіть виділили приміщення.

Отримати грамоти в актовий зал міліції прийшли не так багато людей. З рук Алєшка пам’ятні подяки отримали близько 30 осіб, які разом з правоохоронцями охороняли громадський порядок.

[![DSC_0837](https://mpz.brovary.org/wp-content/uploads/2014/06/DSC_0837.jpg)](https://mpz.brovary.org/wp-content/uploads/2014/06/DSC_0837.jpg)

\[caption id="attachment\_26849" align="aligncenter" width="600"\][![DSC_0844](https://mpz.brovary.org/wp-content/uploads/2014/06/DSC_0844.jpg)](https://mpz.brovary.org/wp-content/uploads/2014/06/DSC_0844.jpg) Грамоти вручали координатор громадського формування з ОГП Оксана Савоста та Олег Алєшко\[/caption\]

Алєшко підкреслив, що ці подяки – не просто папір, а пам’ять та історія, яка час від часу нагадуватиме про участь в непрості буремні події в нашому місті.

Один з нагороджених – «свободівець» **Олег Шевчук**, якого не раз броварські міліціонери затримували на минулорічних акціях в підтримку Віталія Запорожця та захисту парку «Перемога» від земельних апетитів Сергія Федоренка. «Чесно кажучи, не очікував!», - сказав Шевчук, тиснучи руку Алєшку.

\[caption id="attachment\_26851" align="aligncenter" width="600"\][![DSC_0855](https://mpz.brovary.org/wp-content/uploads/2014/06/DSC_0855.jpg)](https://mpz.brovary.org/wp-content/uploads/2014/06/DSC_0855.jpg) Руслан Отрох\[/caption\]

Після вручення грамот самоборонівці та міліція обмінялись люб’язністю та словами подяки. Зокрема, виступив керівник сектора охорони громадського порядку **Руслан Отрох**. Він зазначив, що підтримка небайдужих броварчан була дуже важливою для працівників міліції, які самі прийшли в лютому до міськвідділу та запропонували свою допомогу. Отрох висловив подяку самооборонівцям за спільне патрулювання, зокрема під час масових заходів на 9 травня, під час позачергових виборів Президента та випускних вечорів.

Наприкінці учасники заходу зробили спільне фото на згадку.

[![DSC_0860](https://mpz.brovary.org/wp-content/uploads/2014/06/DSC_0860.jpg)](https://mpz.brovary.org/wp-content/uploads/2014/06/DSC_0860.jpg)

**Фото - Ігор Кіт**
