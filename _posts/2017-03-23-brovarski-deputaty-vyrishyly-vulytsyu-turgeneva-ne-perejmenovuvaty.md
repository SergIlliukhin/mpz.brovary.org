---
title: "Броварські депутати вирішили: вулицю Тургенєва не перейменовувати"
date: 2017-03-23
categories: 
  - "vlada"
  - "novyny"
tags: 
  - "brovary"
  - "vibir-redaktsiyi"
  - "novini"
  - "perejmenuvannya"
  - "perejmenuvannya-vulyts"
  - "sesiya"
  - "turgenyeva"
---

**Сьогодні на засіданні чергової 26-ї сесії Броварської міської ради депутати вирішили не перейменовувати вулицю Тургенєва. За проект рішення віддали голоси лише 9 депутатів.**

Нагадаємо, на сесію винесли проект рішення про перейменування вулиці **Івана Тургенєва** на вулицю **Івана Сокура**. Гуманітарна та земельна комісії [не підтримали](https://mpz.brovary.org/zemelna-ta-gumanitarna-komisiyi-ne-pidtrymaly-perejmenuvannya-vul-turgenyeva-v-brovarah/) цей проект. Під час розгляду документу на сесії близько десяти депутатів висловили свою думку. Так, депутати Сергій Батюк, Андрій Лопатюк та Олег Берестовий були за перейменування, а Василь Кочубей, Сергій Бельський, Микола Зінченко, Володимир Оксютенко висловилися проти.

Депутат **Василь Кочубей**, голова земельної комісії, зазначив, що їхня комісія приймає рішення, якщо є 80% броварчан, що виступають проти: в цьому випадку - проти перейменування майже 100% мешканців вулиці Тургенєва. Його думка - давати іншу назву вулиці недоречно, у той час як Іван Сокур заслуговує на те, аби його ім'ям назвали вулицю у місті, але нову. Його слова підтвердив **Сергій Бельський**, голова гуманітарної комісії: _"На вулиці 39 будинків, і там 54 мешканці проти"_.

Депутат **Микола Зінченко** наголосив, що перейменування вулиці Тургенєва в рамках декомунізації недоречне, бо письменник не має відношення до комуністів. Йому заперечили голова комісії з питань найменувань **Дмитро Карпій** та депутат **Олег Берестовий**, зазначивши, що перейменування відбувається в рамках деколонізаційної політики, мовляв, у Броварах 30-40 вулиць, названих на честь російських діячів, у той час як на честь інших світових культурних діячів місцеві вулиці не названі.

Одна з мешканок, що представляла ініціативну групу від вулиці Тургенєва, підтвердила бажання мешканців не перейменовувати вулицю та згадала його як відому літературну постать. Депутат Олег Берестовий парірував: _"То давайте назвемо вулицю на честь Джоан Роулінг, вона теж письменниця"._

[![](https://mpz.brovary.org/wp-content/uploads/2017/03/P70323-124142-001.jpg)](https://mpz.brovary.org/wp-content/uploads/2017/03/P70323-124142-001.jpg)

Виступили також представники громадських ветеранських організацій, які зазначили, що Іван Сокур заслуговує на те, аби на його честь назвали вулицю, проте не обов'язково саме вулицю Тургенєва.

Зрештою депутати проголосували. За віддали свої голоси лише 9 депутатів. Рішення не прийняли.

[![](https://mpz.brovary.org/wp-content/uploads/2017/03/P70323-124956.jpg)](https://mpz.brovary.org/wp-content/uploads/2017/03/P70323-124956.jpg)
