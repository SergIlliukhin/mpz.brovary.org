---
title: "АНОНС: 19 лютого - Діалог про Громадський бюджет участі на реальних прикладах"
date: 2017-02-17
categories: 
  - "announce"
  - "novyny"
tags: 
  - "anons"
  - "berestovyj"
  - "brovary"
  - "byudzhet-uchasti"
  - "gromadskyj-byudzhet"
  - "molod-demokratichnogo-alyansu"
  - "novini"
---

**Цієї неділі, 19 лютого, міський депутат Олег Берестовий, ініціатор впровадження бюджету участі в Броварах, та Молодь Демократичного Альянсу запрошують броварчан на відкриту зустріч “Діалог про Громадський бюджет участі”. Своїм досвідом з місцевою громадою поділяться переможці проектів із Києва.**

Як повідомляють [організатори](https://www.facebook.com/events/179075522579609/) у FB, відкрита зустріч “Діалог про Громадський бюджет участі” відбудеться **19 лютого** у будівлі виконкому **(вул. Гагаріна, 18, 3-й поверх)** о **14:00**. Основна мета заходу - бажання надихнути та активізувати громаду, показати броварчанам на реальних прикладах: як можна практично використовувати можливості бюджету участі, та довести, що прості люди можуть виграти у конкурсі проектів.

Для участі у заході організатори пропонують [зареєструватись](https://docs.google.com/forms/d/1hevxwU-AsXMeXEVPAiBx3Svi_88zjDxyI499ejNX7nk/edit).

[![](https://mpz.brovary.org/wp-content/uploads/2017/02/GB.png)](https://mpz.brovary.org/wp-content/uploads/2017/02/GB.png)

Своїм досвідом поділиться громадський активіст із Києва **Філіп Альїда** на прикладі проекту реконструкції футбольного поля, бігових доріжок та баскетбольного майданчика при київській школі. До нього приєднається **Олексій Багнюк**, засновник "Осокорки Клуб", який розповість про проект освітлення вулиць у власному районі Києва.

Анонсовано, що на зустрічі буде доповідь [головного ініціатора](https://mpz.brovary.org/gromadskyj-byudzhet-uchasti-mozhe-zapratsyuvaty-v-brovarah-vzhe-nastupnogo-roku/) бюджета участі в Броварах депутата **Олега Берестового** (Демальянс).

![](https://mpz.brovary.org/wp-content/uploads/2017/02/gromadskyj-byudzhet-4.jpg)

Захід допоможе в інформуванні мешканців Броварів про можливості, що відкриває кожному нова програма. Адже з міського бюджету щорічно виділятимуть **1%** (але не менше **3 млн грн**) на реалізацію громадських проектів, які може подати будь-який мешканець міста. Для цього, запропонований проект повинен бути пов’язаний з покращенням міста, прийняти участь у конкурсі та стати переможцем в голосуванні. Координаційна рада, яка працюватиме з проектами громадян, складатиметься з депутатів, чиновників, представників громадських організацій та активістів. Пілотні проекти планують запустити вже з 1 кварталу 2017 року, а профінансують у 3-4 кварталі 2017-го, наступні – в 2018 році. Положення про Громадський бюджет участі депутати Броварської міської ради [ухвалили](https://mpz.brovary.org/gromadskyj-byudzhet-2017-brovarchany-mozhut-gotuvaty-svoyi-propozytsiyi/) восени минулого року.
