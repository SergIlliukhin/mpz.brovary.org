---
title: "АНОНС: На ювілейному Дні Незалежності у Броварах заспівають Джамала і Ніна Матвієнко"
date: 2016-08-22
categories: 
  - "announce"
  - "novyny"
tags: 
  - "brovary"
  - "viddil-kulturi"
  - "vibir-redaktsiyi"
  - "den-nezalezhnosti"
  - "den-nezalezhnosti-ukrayiny"
  - "novini"
  - "park-peremoga"
  - "programa-svyatkuvannya"
  - "svyato"
---

**Бровари обрали серед інших міст Київщини для проведеня святкових заходів з нагоди ювілейної 25-ї річниці Дня Незалежності України. Про це [повідомив](https://www.facebook.com/photo.php?fbid=1149649835101474&set=a.569186346481162.1073741832.100001694054428&type=3&theater) голова Київської обласної держадміністрації Максим Мельничук. Броварчан і гостей міста запрошують на святкування Дня Незалежності, яке відбудеться в центрі міста у цю середу, 24 серпня. Організатори обіцяють багато різнопланових заходів, а родзинкою свята будуть виступи Джамали та Ніни Матвієнко на вечірньому концерті на майдані Свободи. Детальну програму свята [оприлюднив](https://www.facebook.com/profile.php?id=100011261797360&fref=ts) броварський відділ культури.**

Київська обласна державна адміністрація вирішила провести святкові заходи з нагоди 25-ї річниці Незалежності України **24 серпня 2016 року в м.Бровари.** Про це повідомив губернатор Київської області **Максим Мельничук** на своїй сторінці у [Фейсбуці:](https://www.facebook.com/maksym.melnychuk.9/posts/1146440728755718) «_Проводимо обласну нараду з відзначення та проведення Дня Прапора та Дня Незалежності України... 24 серпня у нас обласне святкування у м.Бровари. Будемо робити презентацію кожного району Київської області_». Мельничук обіцяє чудове дійство та запрошує гостей на свята. Також він запросив голів місцевих рад взяти участь у презентації.

![13912803_1149649835101474_4546551746435960277_n](https://mpz.brovary.org/wp-content/uploads/2016/08/13912803_1149649835101474_4546551746435960277_n.jpg)

Програма святкування Дня Незалежності детально описана на сторінці [відділу культури](https://www.facebook.com/profile.php?id=100011261797360&fref=ts) Броварської міської ради у Фейсбуці. Згідно оголошення, офіційні заходи розпочнуться о **10:00** **на** **головній сцені** на бульварі Незалежності прямою трансляцією параду, що буде проходити в Києві на Хрещатику з нагоди святкування 25-ї річниці Дня Незалежності України. З **14:30** до **15:30** тут же відбудуться урочистості з нагоди свята Незалежності та вшанування Державного Прапора.

**На сцені парку «Перемога»** в цей час:

**12:00-14:00** - із святковим концертом виступлять дитячі колективи Київщини;

**15:30-18:30** - відбудеться концерт зразкових аматорських колективів Київщини та творчих колективів релігійних спільнот.

**Сцена «Слобода Київщини»**:

**13:00-14:00** - виступ фольклорних та народних колективів Київщини;

**15:30-16:30** - «Караоке» з народним артистом України **Мар’яном Гаденком**.

> **Для довідки**: **Мар’ян Гаденко** - український композитор-пісняр, поет, народний артист України, виконавець власних пісень, телеведучий, засновник та голова журі багатьох всеукраїнських пісенних конкурсів. Написав понад 800 пісень, має 7 аудіоальбомів і компакт-дисків: «Зорепад», «Зорепад-1», «Зорепад-2», «Зорепад-3», «Пісенне джерело», «Доля», «З отчої криниці».

Вечірні виступи артистів української естради відбудуться на головній сцені на бульварі Незалежності:

**18:30-20:00** - виступ відомих виконавців українського естради;

**20:00-20:30** - виступ народної артистки України **Ніни Матвієнко**;

**20:30-21:30** - виступ переможниці пісенного конкурсу Євробачення-2016 народної артистки України **Джамали.**

[![6721orig-1024x683](https://mpz.brovary.org/wp-content/uploads/2016/08/6721orig.jpg)](https://mpz.brovary.org/wp-content/uploads/2016/08/6721orig-1024x683.jpg)

Протягом дня з **12:00** до **19:00** в парку «Перемога» буде відбуватися багато заходів, де, як сподіваються організатори свята, кожен зможе знайти для себе цікавий формат святкування. Культурно - мистецький простір буде представлений в локації «Слобода Київщини», де усі райони Київщини звітуватимуть про свої здобутки і досягнення, тут пройде фестиваль коровайниць, а також відбудеться зустріч із народним артистом України **Мар’яном Гаденком.**

«Арт-палітра Київщини» презентує вернісаж картин молодих художників Київщини.

«Old Car Land” – фестиваль ретро-автомобілів.

Фото-зона - «Щедрість української землі» - фото на згадку.

«Світлиця України» - експозиція старовинного народного вбрання - стрій, знаряддя селянського ужиткового побуту, твори народного мистецтва.

«Мистецький узвіз» - виставка майстрів декоративно-прикладного мистецтва.

«За честь, за волю, за народ!» - військова національно-патріотична експозиція.

«Київщина - сузір’я злагоди» - презентація традиційної культури представників національних спільнот.

«Незалежна їдальня» - фуд-корт.

«Кіндерляндія» - зона дитячого дозвілля (розваги, ігри, майстер-класи, інтерактиви).

«Хата – читальня» - книжкова виставка-продаж видавництв України.

![13895329_563351180516740_8269754110637256312_n](https://mpz.brovary.org/wp-content/uploads/2016/08/13895329_563351180516740_8269754110637256312_n.jpg)

В центральному парку в цей день також з **8:00** до **17:00** благодійний фонд «Інна» проведе ярмарок. Зібрані кошти організатори обіцяють використати на лікування і допомогу онкохворим броварчанам. Фонд запрошує мешканців міста і гостей відвідати ярмарок. Бажаючі взяти участь у заході мають [ознайомитись](http://fond-inna.org/den-nezavisimosti/860-blagotvoritelnaya-yarmarka-na-den-nezavisimosti.html) із положенням про проведення благодійного ярмарку і оформити заявку на участь.
