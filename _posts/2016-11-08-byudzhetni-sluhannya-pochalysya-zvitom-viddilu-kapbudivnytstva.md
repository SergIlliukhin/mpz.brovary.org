---
title: "Бюджетні слухання почалися звітом відділу капбудівництва"
date: 2016-11-08
categories: 
  - "vlada"
  - "novyny"
tags: 
  - "brovary"
  - "byudzhet-2017"
  - "byudzhetni-sluhannya"
  - "viddil-kapitalnogo-budivnitstva"
  - "vibir-redaktsiyi"
  - "deputati"
  - "lyudmyla-pavlyk"
  - "miskyj-byudzhet"
  - "natalya-posternak"
  - "novini"
  - "finansove-upravlinnya"
---

**Броварські міські депутати вирішили підійти до процесу формування бюджету-2017 серйозно. Щоби розуміти стратегічні напрямки витрачання коштів міського бюджету, а також джерела його наповнення, розставити пріорітети у фінансуванні міських потреб, вирішили провести бюджетні слухання - низку зустрічей-звітувань головних розпорядників бюджетних коштів. Сьогодні про об'єкти, які збираються фінансувати з бюджету розвитку, перед депутатами звітувалася начальниця відділу капітального будівництва Броварської міської ради.**

Сьогоднішню зустріч в рамках бюджетних слухань відвідали **11** депутатів, переважно з фракцій БПП, Самопоміч, УКРОП, РПЛ та позафракційний. Також були присутні: секретар міськради, начальниця фінансового управління та начальниця відділу капітального будівництва.

\[caption id="attachment\_62722" align="aligncenter" width="600"\][![byudzhetni-sluhannya-vkb-1](https://mpz.brovary.org/wp-content/uploads/2016/11/byudzhetni-sluhannya-vkb-1.jpg)](https://mpz.brovary.org/wp-content/uploads/2016/11/byudzhetni-sluhannya-vkb-1.jpg) Людмила Павлик (відділ капбудівництва) і Наталя Постернак (фінуправління)\[/caption\]

Як зазначила доповідачка - очільниця ВКБ **Людмила Павлик**, в неї є перелік об'єктів, по яких вже готові проекти. Саме них і обговорювали депутати на зустрічі. Згідно попереднього переліку, представленого ВКБ, орієнтовні обсяги фінансування (вартість об'єктів) становлять **340 334,504 тис. грн**, а бюджетний запит на 2017 рік склав **52 330,000 тис. грн.** За словами пані Павлик, у відділу капбудівництва є три основні програми:

- інженерні мережі,
- об'єкти соціального призначення,
- вулично-шляхові мережі.

_Перелік об’єктів будівництва та інфраструктури в порядку пріоритетності, спрямованих на розвиток територій Київської області:_

\[table\]

|      №з/п |      Назва напряму діяльності (Програми) |      Назва заходу (об’єкту) |   Орієнтовні обсяги фінансування (вартість),  тис.грн. |   Можливий обсяг співфінан  сування,  % | Бюджетний запит на 2017 рік | Очікуваний результат (в натуральних вимірниках) |      Примітка    |
| --- | --- | --- | --- | --- | --- | --- | --- |
| 1 | 2 | 3 | 4 | 5 | 6 | 7 | 8 |
| 1 | Інженерні мережі | Реконструкція каналізаційних очисних споруд, розташованих на землях Красилівської сільської ради Броварського району Київської області, зі збільшенням потужності з 22000м³ до 37000м³ | 137 616,212 | 10 | 13 700,000 | Збільшення потужності з 22000м³ до 37000м³ |   Позитивний  експертний звіт |
| 2 | Інженерні мережі | Будівництво напірної каналізації та водопроводу у м. Бровари по вул.Онікієнка Олега (Кутузова) | 2 534,908 |  | 2 550,000 |  |   Позитивний  експертний звіт |
| 3 | Інженерні мережі | Будівництво водовідводу дощових і талих вод по масиву «Оболонь» в м. Бровари Київської області (ділянка від масиву «Оболонь» до вул. Київської) | 2 000,000 |  | 2 000,000 |  |   Коригування проекту  та експертиза |
| 4 | Інженерні мережі | Будівництво мережі дощової каналізації по вулицях Чорновола і Фельдмана в м. Бровари Київської області | 7 270,577 |  | 7 280,000 |  | Експертиза |
| 5 | Інженерні мережі | Будівництво водовідводу дощових та талих вод по 10 мікрорайону в м. Бровари . 1-ша черга. Ділянка від вул. Возз’єднання до вул. Осипова | 6 014,400 |  | 1 000,000 |  |   Коригування проекту  та експертиза |
| 6 | Об’єкти соціального призначення | Будівництво басейну «Хвиля» по вул. Енгельса, 6а в м. Бровари Київської області | 83 198,652 | 10 | 8 400,000 |   58 чол.за зміну на добу  20 робочих місць |   Експертиза    |
| 7 | Об’єкти соціального призначення | Реконструкція Центру фізичного відпочинку «Металург» по бул. Незалежності в м. Бровари Київської області | 22  229,756 | 10 | 2 300,000 |   342 чол. за зміну  3 зміни на добу  35 робочих місць |   Позитивний  експертний звіт  № 10-0597-15/П  від 06.08.2015р. |
| 8 | Об’єкти соціального призначення | Будівництво загальноосвітньої школи І-ІІІ ступенів на 2640 учнів по вул. Симоненка Василя, 103 в 5 мікрорайоні ІУ житлового району м. Бровари Київської області | 3 500,000 (ПВР) | 10 для БМР | 3 500,000 |  | ПВР і експертиза |
| 9 | Об’єкти соціального призначення | Будівництво корпусу початкової школи на 900 учнів на території загальноосвітньої школи І-ІІІ ступенів № 10 по вул. Петлюри Симона 17Б (Черняхівського) в м. Бровари Київської області | 1 500,000  (ПВР) | 10 для БМР | 1 500,000 |  | ПВР і експертиза |
| 10 | Об’єкти соціального призначення | Будівництво адміністративного будинку з благоустроєм прилеглої території та культурно-виставковим комплексом з глядацькою залою на 448 місць по вул. Гагаріна, 18 в м. Бровари | 8 854,340 |  | 200,000 |  |   Коригування проекту  та експертиза |
| 11 | Об’єкти соціального призначення | Реконструкція пішохідного бульвару в районі 34-го мікрорайону в м. Бровари | 3 500,000 |  | 3 500,000 |  |  |
| 12 | Вулично-шляхові мережі | Будівництво вулиці Симоненка Василя на ділянці від вул. Київської  до вул. Кобилянської Ольги  в м Бровари Київської області (ІІ черга, ІІІ черга 2-й пусковий комплекс) |   30 153,781  в т.ч.  ІІ черга-21 894,529  ІІІ черга 2 пуск -8259,252 | 10 | 3 200,000 |   Довжина 1818,35 м  Ширина 15 м |   Позитивний  експертний звіт №69-В від 12.02.2016 |
| 13 | Вулично-шляхові мережі | Реконструкція магістральної вулиці загальноміського значення вул. Київської (від площі Шевченка до вул. Гагаріна) в м. Бровари Київської області |    31 961,878 | 10 | 3 200,000 |   Довжина 1800 м  Розширення проїзної частини до 16 м    |   Позитивний  експертний звіт |

\[/table\]

1\. **Реконструкція каналізаційних очисних споруд** тягне аж на **137 мільйонів гривень**, реалізувати цей проект місто може лише на умовах співфінансування (10%). Наразі немає конкретних інвесторів, тож сума витрат, що закладається в бюджет (**13,7 млн**), є умовною. Проте як зазначив секретар міськради **Петро Бабич**, міськрада веде переговори з польськими партнерами, які готові фінансувати 50-70% витрат по проекту. Інші кошти планують отримати з області або Міністерства екології.

Виділяти кошти потрібно, - погодилися депутати, лише зауважили, що місто могло би давно побудувати очисні споруди за рахунок коштів пайових внесків забудовників. Такі обсяги житла, які з'являються в місті останнім часом, мали би окупити будівництво очисних.

[![byudzhetni-sluhannya-vkb-4](https://mpz.brovary.org/wp-content/uploads/2016/11/byudzhetni-sluhannya-vkb-4.jpg)](https://mpz.brovary.org/wp-content/uploads/2016/11/byudzhetni-sluhannya-vkb-4.jpg)

2\. **2,5 мільйони на каналізацію на Торгмаш** - проект повинен вирішити проблему підключення до мережі декількох старих двохповерхівок, також туди зможе врізатися [приватний сектор на Радіостанції](https://mpz.brovary.org/chy-zakonno-zvodyat-budynky-na-radiostantsiyi/) (проте вибірково, зауважив Петро Бабич). Депутати вже узгоджували виділення цих коштів на нещодавній [17-й сесії](https://mpz.brovary.org/17-ta-sesiya-brovarski-deputaty-ne-pryjnyaly-proekt-prozorro-ta-pryjnyaly-i-brovary/), але Людмила Павлик пояснила, що в цьому році кошти використати не зможуть, будівництво потрібно починати навесні, тому й включила цей проект у бюджет-2017.

3\. Часткове вирішення проблеми **підтоплення Старого міста** - добудова вже майже побудованої мережі водовідведення, прокладання 468 метрів каналів. Цей проект давно почали, але останні півкілометра проходили приватними ділянками, і не було остаточної згоди його закінчити. Зараз нарешті проект завершують і просять на це **2 млн грн**. Треба робити! - одноголосно погодилися депутати.

4\. Близько **7 млн грн** потрібно на будівництво **дощової каналізації на Чорновола і Фельдмана**. Воду планують відвести до об'їзної дороги до озера Осинка, це буде самотічна каналізація, зроблена з природним нахилом.

5\. В районі **вулиці Грушевського під час дощів збирається велика калюжа**, для реалізації проекту по її відведенню потрібно внести коригування в уже існуючий проект (**6 млн грн** - залишок по проекту в цінах 2008 року). _"Треба буде зробити "прокол" на Кірова та з'єднати комунікації,"_ - зазначила Людмила Павлик. Попередньо закладають **1 млн** (проект плюс роботи, сума умовна, буде уточнюватися).

6\. **Басейн "Хвиля"**: занедбану будівлю басейну на Торгмаші [планують знести](https://mpz.brovary.org/na-rekonstruktsiyu-basejnu-hvylya-vydilyat-80-miljoniv-gryven/) та побудувати новий басейн. Кошти на це потрібні чималі - **83 млн грн**, звісно проект можна реалізувати лише на умовах співфінансування (10%). Чиновники зауважували, що кошти (**8,4 млн**) закладати треба, а як з'явиться можливість співфінансування? Депутати ж притримувалися думки, що вкладати гроші в третій басейн в місті - це занадто, хоч би з тими, що є, розібратися. Басейн потрібен, але не в першу чергу.

[![byudzhetni-sluhannya-vkb-3](https://mpz.brovary.org/wp-content/uploads/2016/11/byudzhetni-sluhannya-vkb-3.jpg)](https://mpz.brovary.org/wp-content/uploads/2016/11/byudzhetni-sluhannya-vkb-3.jpg)

7\. Інший спортивний об'єкт на межі розпаду - спорткомплекс **"Металург"**. На його реконструкцію потрібно **22 млн грн**, броварський бюджет може виділити 10% - **2,3 млн**. Позиція чиновників була подібною до попередньої: якщо зараз це не зробити, "Металург" розвалиться, потрібно закладати кошти, якщо знайдуться джерела співфінансування.

Депутати згадали про альтернативний варіант: віддати будівлю компанії "Фелікс Енерджі", та згодна робити там ремонт і відновити будівлю. За це компанія просить виділити 2 га під будівництво ТЕЦ. _"Попередньо мова йшла про будівництво котельні, землю під це можна віддавати без аукціону,_ - розповів секретар міської ради, _\- а під ТЕЦ - лише через аукціон. Аукціон ми не можемо провести, бо немає зонування території"._ Також депутати поставили під сумнів подібне рішення через екологічну шкоду для міста.

8 і 9. **Будівництво шкіл на Симоненка та Петлюри** не викликало заперечень. Зазначили лише, що школа на Симоненка буде не однією великою на 2 640 учнів, а комплексом шкіл, кількість же учнів визначать проектанти. Окрім **3,5 млн грн** та **1,5 млн** (попередні цифри, коригуватимуться після тендеру) на проектування вирішили закладати кошти вже і на самі роботи - зупинилися на орієнтовній цифрі **50 млн**.

Людмила Павлик розповіла, що попереднє спілкування з різними проектантами вже відбувалося (4 жовтня в міськраді пройшла презентація кількох проектів шкіл від різних виконавців), проте визначати організацію будуть на тендері. _"Після 15 листопада я розміщую інформацію на "Прозорро"_, - сказала начальниця ВКБ. За даними проектантів, стадія "П" буде готова за 14-17 тижнів.

10\. **Добудова адмінбудівлі-культурно-виставкового центру** на [Гагаріна, 18](https://mpz.brovary.org/vystavkovyj-tsentr-na-majdani-svobody-shho-za-stinamy-golovnogo-dovgobudu-brovariv-foto/). _"Свого часу йшли перемовини з театром ім.Лесі Українки,_ - розповіла пані Павлик. - _Проте процес зупинився через втручання пані Дяченко, вона наполягала на проведенні громадських слухань, аби визначитися, чи потрібна і для чого ця будівля. Але нічого зроблено не було, театр вже змінив думку про співпрацю з нами. Зараз ми ведемо знову переговори, можливе співфінансування проекту Міністерством культури"._

11\. Новозбудована так звана **"алея кохання"**, а за документами "пішохідний бульвар в 34 мікрорайоні", передбачає **3,5 млн грн**. Це новий проект, цього року, реалізований за спонсорські кошти. Як зазначила доповідачка, внески декількох інвесторів склали **1,8 млн грн**, за ці кошти закінчують укладати плитку, а от вже освітлення та благоустрій території (лавочки, урни, дитячі майданчики) треба робити за бюджетні кошти, якщо не знайдуться ще спонсори. Лише на мінімальне освітлення (без запланованих декоративних ліхтарів) вздовж алеї потрібно 600 тис грн.

12 і 13. **Будівництво вулиці Симоненка та реконструкція вулиці Київської**. Будівництво нових вулиць не викликало захоплення у депутатів. _"Чому ми повинні підвищувати інвестиційну привабливість новозбудованих житлових комплексів, до яких ведуть ці нові вулиці, забуваючи про мешканців старої частини міста, які роками живуть без доріг?"_ - задавалися питаннями депутати. А от Київську потрібно робити (хоча і це ставилося під сумнів, мовляв, таким чином ми провокуємо збільшення транзиту в нашому місті).

[![byudzhetni-sluhannya-vkb-2](https://mpz.brovary.org/wp-content/uploads/2016/11/byudzhetni-sluhannya-vkb-2.jpg)](https://mpz.brovary.org/wp-content/uploads/2016/11/byudzhetni-sluhannya-vkb-2.jpg)

Перелік об'єктів, які обговорювали сьогодні депутати, був попереднім. Він буде поповнюватися. Так, наприклад, на зустрічі згадали і обіцяли додати проект реконструкції футбольного поля в парку "Перемога". Також наприкінці звіту Людмила Павлик зачитала звернення громадян. _"Якщо ви, депутати, вирішите, що це також потрібно робити, наш відділ буде займатися розробкою відповідних проектів"_, - додала вона.

[Нагадаємо](https://mpz.brovary.org/byudzhet-2017-u-miskradi-ves-tyzhden-tryvatymut-byudzhetni-sluhannya/), наступна зустріч відбудеться завтра, **9 листопада, о 15:00** в малій залі міськвиконкому. На ній будуть розглядати бюджетні запити Броварської центральної районної лікарні та Центру первинної медико-санітарної допомоги.

**Фото - "Маєш право знати"**
