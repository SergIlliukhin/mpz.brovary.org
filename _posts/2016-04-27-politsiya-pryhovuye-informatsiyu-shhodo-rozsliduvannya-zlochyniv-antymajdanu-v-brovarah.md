---
title: "Поліція приховує інформацію щодо розслідування злочинів Антимайдану в Броварах"
date: 2016-04-27
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "antimaydan"
  - "vibir-redaktsiyi"
  - "maydan"
  - "novini"
  - "politsiya"
  - "sabotazh"
coverImage: "wp-content/uploads/2016/04/IMG_2197.jpg"
---

**Броварський міськвідділ Національної поліції проігнорував інформаційний запит «Маєш право знати», поданий до канцелярії міськвідділу 12 квітня згідно із Законом України «Про доступ до публічної інформації».**

У відповідному запиті журналісти нашого видання запитували у правоохоронців, на якій стадії перебуває розслідування кримінального провадження, відкритого в рамках розслідування злочинів місцевих посадовців, пов’язаних з організацією т.зв. Антимайдану у період грудня 2013-го – лютого 2014-го років. Нагадаємо, що відповідне кримінальне провадження було відкрито у червні 2015-го року слідчим відділом броварського міськвідділу, тоді ж [відбулися перші допити свідків та ймовірних підозрюваних у справі.](https://mpz.brovary.org/pershyj-dopyt-sapozhka/) Зокрема, у матеріалах справи фігурували місцеві високопосадовців, зокрема міський голова Броварів **Ігор Сапожко**, заступник міського голови з гуманітарних питань **Лариса Виноградова**, заступник міського голови з питань ЖКГ **Григорій Голубовський**, керуючий справами виконавчого комітету **Костянтин Кузнєцов**, тодішній начальник УЖКГ **Костянтин Вознюк.** Однак відтоді жодної інформації про хід досудового розслідування правоохоронцями не повідомлялося.

[![фото 2](https://mpz.brovary.org/wp-content/uploads/2016/04/foto-2-1.jpg)](https://mpz.brovary.org/wp-content/uploads/2016/04/foto-2-1.jpg)

Натомість у відповідь на інформаційний запит «Маєш право знати» про розслідування злочинів, повязаних з організацією Антимайдану, головному редактору нашого видання була надана відповідь, підписана т.в.о начальника слідчого відділу **А.О. Козаченко.** У ній не було надано жодної інформації щодо кримінального провадження стосовно Антимайдану, натомість повідомлено, що слідчим підрозділом броварської поліції не проводиться і не проводилось жодних розслідувань щодо **Автомайдану.**

[![foto-1-2-773x1024](https://mpz.brovary.org/wp-content/uploads/2016/04/foto-1-2-773x1024-1.jpg)](https://mpz.brovary.org/wp-content/uploads/2016/04/foto-1-2-773x1024-1.jpg)

Коментуючи дану ситуацію, головний редактор «Маєш право знати» **Андрій Качор**, котрий і є автором відповідного запиту, висловив припущення, що така відповідь журналістам була надана поліцейськими, вірогідно, з кількох причин. «На мою думку, є три варіанти, чому броварська поліція надає такі відповіді. По-перше, можливо, хтось банально неуважно прочитав суть запиту, хоча з огляду на те, що після реформи міліції в поліцію мені складно уявити, що в такій авторитетній структурі можуть працювати настільки непрофесійні та низькокваліфіковані працівники. Більш вірогідним є інші два варіанти: або ж броварський міськвідділ Нацполіції вважає «Автомайдан» та «Антимайдан» тотожними поняттями, або ж таким чином полісмени вирішили просто пожартувати, а швидше – познущатись над журналістами. Для такої думки є підстави, зважаючи на те, як місцева поліція ставиться до преси вцілому, зокрема, що стосується [останніх випадків ігнорування поліцією фактів перешкоджання журналістській діяльності у Броварах»](https://mpz.brovary.org/brovarska-politsiya-prodovzhuye-ignoruvaty-fakty-pereshkodzhannya-zhurnalistam/), - вважає Качор.

У звязку з цим журналіст планує звернутися до Омбудсмена зі скаргою на дії броварських правоохоронців. «. У випадку, якщо правоохоронці до кінця поточного тижня не нададуть максимально повну інформацію з цього приводу, котра не потребуватиме додаткових уточнень, ми будемо змушені звернутися до Уповноваженого із захисту з прав людини, котрий наразі займається подібними питаннями. На щастя, сьогодні там працює молода команда «зубастих» фахівців, які спеціалізуються саме з таких випадків. Однак буде шкода, якщо броварська поліція буде змушена переважну кількість свого часу «воювати» з журналістами та людьми омбудсмена, тож ми закликаємо поліцейських до більш якісного виконання своїх обов’язків і більше не намагатися гратись у подібні ігри з українськими новими медіа», - підсумував головний редактор МПЗ.
