---
title: "Очевидці: на Розвилці вже майже 6 годин лежить труп, його ніхто не забирає. ФОТО. ОНОВЛЕНО"
date: 2016-06-11
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "btsrl"
  - "morg"
  - "novini"
  - "politsiya"
  - "pomerlyj"
  - "rozvilka"
  - "smert"
  - "trup"
---

**Сьогодні на площі Шевченка близько 17:00 раптово впав і помер чоловік. Лише через декілька годин після викликів до нього приїхали броварські поліцейські та медики. Однак, ніхто зі служб не забрав тіла. З лікарні пообіцяли транспорт для перевезення до моргу, але й того не дочекалися. Про це розповідають родичі чоловіка та місцеві мешканці. Попри все, станом на 22:00 померлий досі лежить у громадському місці.**

Як зазначили найближчі рідні небіжчика, на поліцію, відділок якої розташований неподалік, довелося чекати понад дві години. Медики нібито теж не поспішали, але все-таки приїхали. І перші, і другі не стали забирати тіло. Правоохоронці лише виписали постанову про призначення судово-медичної експертизи та поїхали геть.

[![2016-06-11 21.59.34 - Копія](https://mpz.brovary.org/wp-content/uploads/2016/06/2016-06-11-21.59.34-Kopiya.jpg)](https://mpz.brovary.org/wp-content/uploads/2016/06/2016-06-11-21.59.34-Kopiya.jpg)

Тривале перебування тіла на Розвилці підтвердили і місцеві мешканці. Одна жінка схвильовано вимагала від присутніх якнайшвидше прибрати труп. Не менш обуреними були і родичі померлого чоловіка, що очікували хоч якогось транспорту для небіжчика до моргу.

Журналіст «Маєш право знати» прийшов на місце подій о 22:00 – померлий досі лежав на бруківці. Як розповів **Олександр Неберикутя**, свояк померлого, у Броварській центральній районні лікарні пообіцяли автомобіль для доправлення тіла через 40 хв після розмови. Однак, протягом цього часу так ніхто і не приїхав.

Пізнього вечора суботи у броварській лікарні не знайшлося людини, яка змогла би відповісти на запитання журналіста. Отож, коли доправлять тіло до моргу та чому померлого не забрали медики, які були присутні на місці, наразі не відомо.

Зі слів родичів, померлий **Олексій Постніков** ішов площею Шевченка близько 17:00, раптово впав. Що стало причиною смерті, їм не відомо. Представники поліції у постанові про призначення судово-медичної експертизи вказали, мовляв чоловік «за життя скаржився на тиск». Водночас, правоохоронці зауважили: ознак насильницької смерті не виявили.

> **UPD.** Дописувачі соцмереж повідомили, що тіло таки забрали із площі - близько 22:30.

_Фото - Дмитро Карпій_
