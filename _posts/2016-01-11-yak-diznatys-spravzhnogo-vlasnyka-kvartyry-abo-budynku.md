---
title: "Відкриті Бровари: Як дізнатись справжнього власника квартири або будинку?"
date: 2016-01-11
author: 
  username: "SergIlliukhin"
  display_name: "Сергій Іллюхін"
categories: 
  - "brovary"
  - "novyny"
tags: 
  - "brovary"
  - "vidkryti-dani"
  - "vibir-redaktsiyi"
  - "derzhavnyj-reyestr"
  - "neruhomist"
  - "novini"
---

**З 1 січня 2015 року Державний реєстр речових прав на нерухоме майно [відкрито](http://www.pravda.com.ua/columns/2015/01/5/7054208/). Це означає, що тепер кожен з нас має можливість отримати інформацію про те, хто володіє тією або іншою квартирою чи будинком. А також за Прізвищем, Ім’ям, По-батькові або ІПН можна дізнатись, чим володіє та або інша особа (наприклад, мер міста). Давайте перевіримо, як це працює на практиці.**

> Доступ до реєстру знаходиться у Кабінеті електронних сервісів Міністерства юстиції за адресою [https://kap.minjust.gov.ua/services/registry](https://kap.minjust.gov.ua/services/registry)

**Вхід в систему**

Для входу в систему необхідно обов’язково зареєструватись, використовуючи один із трьох варіантів: емейл адресу mail.gov.ua (система “Електронного суду”), електронний цифровий підпис або BankID (підтримується банками Ощадбанк, ПриватБанк, ПУМБ).

[![Основне вікно](https://mpz.brovary.org/wp-content/uploads/2016/01/st1.png)](https://mpz.brovary.org/wp-content/uploads/2016/01/st1.png)

[![Авторизація в системі](https://mpz.brovary.org/wp-content/uploads/2016/01/st2.png)](https://mpz.brovary.org/wp-content/uploads/2016/01/st2.png)

**Пошук власника за адресою об’єкта нерухомості**

Для пошуку за адресою об’єкта обираємо відповідну опцію на сайті

[![Пошук за адресою](https://mpz.brovary.org/wp-content/uploads/2016/01/st3.png)](https://mpz.brovary.org/wp-content/uploads/2016/01/st3.png)

Далі система запропонує обрати адресу квартири або будинку, які нас цікавлять.

Що важливо знати:

- Пошук платний. Вартість кожного запиту - 17 грн (+3 грн комісія);
- Якщо за вказаною адресою в реєстрі не знайдено жодного об’єкту нерухомості, система нас про це одразу проінформує і пошук здійснюватись не буде;
- Система нормально сприймає номери будинку, писати можна і “23-А” і “23а” і навіть “23 А” - будинок буде знайдено вірно;
- Реєстр містить неповну інформацію, в ньому присутні не всі об’єкти нерухомості. Як [повідомляє](http://www.eba.com.ua/uk/information-support/news-from-members/item/30877-2015-1-12-1013/30877-2015-1-12-1013) сайт European Business Association, _в Реєстрі міститься інформація про об’єкти нерухомого майна, реєстраційні дії щодо яких проводилися з 1 січня 2013 року, або якщо їх власники виявили бажання включити інформацію про такі об’єкти до Реєстру_. Тобто далеко не кожну стару “хрущівку” можна знайти в реєстрі - просимо читачів не лякатись з цього приводу.

Приклад заповнення пошукової форми

[![Приклад заповнення пошукової форми](https://mpz.brovary.org/wp-content/uploads/2016/01/st4.png)](https://mpz.brovary.org/wp-content/uploads/2016/01/st4.png)

У разі, якщо пошук був вдалий, система запропонує сплатити 17 грн (+3 грн комісія) для отримання результатів пошуку

[![Сплата комісії](https://mpz.brovary.org/wp-content/uploads/2016/01/st5.png)](https://mpz.brovary.org/wp-content/uploads/2016/01/st5.png)

Результати пошуку отримуємо на електронну скриньку mail.gov.ua у вигляді pdf-файлу.

Довідка містить параметри пошуку (у прикладі - пошук за адресою житлового будинку) і результати - адресу майна, номер запису про реєстрацію, дату реєстрації, форму власності та підставу виникнення права власності.

[![Результат пошуку за адресою будинку](https://mpz.brovary.org/wp-content/uploads/2016/01/st6.png)](https://mpz.brovary.org/wp-content/uploads/2016/01/st6.png)

У деяких випадках реєстр може містити інформацію про площу об’єкта нерухомості та його орієнтовну вартість (очевидно, на момент здійснення останньої операції)

[![Результат пошуку за адресою квартири](https://mpz.brovary.org/wp-content/uploads/2016/01/st7.png)](https://mpz.brovary.org/wp-content/uploads/2016/01/st7.png)

**Пошук за власником**

Для пошуку за власником необхідно вказати повністю Прізвище, Ім’я, По-батькові особи або її Ідентифікаційний код, або серію та номер паспорту.

На інструкції сайту зазначено, що якщо вказано індивідуальний код або серію та номер документа, дані ПІБ вказувати не обов’язково. Що саме мали на увазі розробники під “документом”, автору не зрозуміло, оскільки пошук за серією та номером паспорту виявився безрезультатним, хоча пошук за РНОКПП (ІПН) тієї ж особи результат дав.

[![Пошук за власником](https://mpz.brovary.org/wp-content/uploads/2016/01/St8.png)](https://mpz.brovary.org/wp-content/uploads/2016/01/St8.png)

Для прикладу ми вирішили перевірити, яка інформація щодо власності броварського міського голови Сапожка Ігоря Васильовича та начальниці земельного відділу Броварської міської ради Гудименко Лесі Миколаївни міститься в реєстрі.

Отже, відповідно до результатів запиту, броварський міський голова володіє лише успадкованою ділянкою, площею 2,77 га у Кагарлицькому районі Київської області

[![Власність броварського міського голови](https://mpz.brovary.org/wp-content/uploads/2016/01/st9.png)](https://mpz.brovary.org/wp-content/uploads/2016/01/st9.png)

А очільниця броварського земельного відділу, відповідно до інформації в реєстрі, володіє лише двокімнатною квартирою у ЖК “Купава”

[![Власність очільниці земельного відділу](https://mpz.brovary.org/wp-content/uploads/2016/01/St10.png)](https://mpz.brovary.org/wp-content/uploads/2016/01/St10.png)

Звичайно, реєстр ще недосконалий і є багато зауважень до повноти викладених у ньому даних. Але вже зараз він є дуже потужним інструментом у руках антикорупційного активіста, який дозволяє тримати в напруженні нечесних на руку чиновників та перевіряти відповідність їх реальних та задекларованих статків. Тож закликаємо всіх броварчан активно його використовувати!
