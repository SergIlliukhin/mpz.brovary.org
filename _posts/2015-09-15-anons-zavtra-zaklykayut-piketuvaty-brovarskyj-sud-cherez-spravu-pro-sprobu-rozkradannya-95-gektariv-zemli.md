---
title: "АНОНС: Завтра закликають пікетувати броварський суд - через справу про спробу розкрадання 95 гектарів землі"
date: 2015-09-15
author: 
  username: "pravoZnaty"
  display_name: "Маєш право знати"
categories: 
  - "announce"
tags: 
  - "95-gektariv"
  - "brovarskiy-miskrayonniy-sud"
  - "gredunov"
  - "novini"
  - "radioperedavalniy-tsentr"
coverImage: "wp-content/uploads/2015/09/Image00015-1024x659.jpg"
---

**Завтра, 16 вересня, з 9:45 пікетуватимуть Броварський міськрайонний суд. До цього закликає депутат Броварської міської ради Євген Гредунов, про що він [пише](https://www.facebook.com/permalink.php?story_fbid=701598033305121&id=697063410425250&__mref=message_bubble) на своїй сторінці у Фейсбуку. Як зазначає обранець, на завтра призначений розгляд справи про накладення арешту на діляку колишнього Радіопередавального центру в [95 гектарів](https://mpz.brovary.org/brovari-proti-gulivera-bitva-za-misto-na-poli-boyu-ploshheyu-95-gektariv/). Її в минулому через суд повернули громаді після спроби незаконного привласнення структурами, пов'язаними з [Віктором Поліщуком](https://uk.wikipedia.org/wiki/%D0%9F%D0%BE%D0%BB%D1%96%D1%89%D1%83%D0%BA_%D0%92%D1%96%D0%BA%D1%82%D0%BE%D1%80_%D0%A1%D1%82%D0%B5%D0%BF%D0%B0%D0%BD%D0%BE%D0%B2%D0%B8%D1%87). Зі слів Гредунова, суддя з незрозумілих причин перенесла розгляд із сьогодні на завтра, завдяки чому ділки мають час здійснити фіктивний продаж землі.**

> Дізнався про дивну ситуацію в нашому Броварському суді.
> 
> Сьогодні суддя Олена Кічинська мала винести рішення щодо накладення арешту на багатостраждальну земельну ділянку в 94 га колишнього Радіопередавального центру. З клопотанням про арешт виступила прокуратура і це цілком обгрунтовано – адже фігуранти кримінальної справи за час розгляду можуть зробити фіктивний продаж цього «речового доказу», оскільки окрім позбавлення волі Кримінальний кодекс України передбачає за такі махінації і конфіскацію майна.
> 
> Але дізнавшись що на засіданні хоче бути присутній народний депутат Павло Різаненко, суддя закрилась у себе в кабінеті та з незрозумілих причин перенесла засідання на завтра. Не хочу висувати звинувачення, але таке уникання відкритості виглядає підозріло.
> 
> Ми разом вже доводили що здатні захистити Бровари від злочинців. Тому запрошую всіх небайдужих зібратись завтра, **16 вересня, о 9.45** перед Броварським судом на **Грушевського, 2** та відвідати засідання суду. Якщо суддя Олена Кічинська таки зробить крок до повернення Броварам вкраденої землі та накладе арешт на земельну ділянку, ми їй подякуємо за захист активів нашого міста.
