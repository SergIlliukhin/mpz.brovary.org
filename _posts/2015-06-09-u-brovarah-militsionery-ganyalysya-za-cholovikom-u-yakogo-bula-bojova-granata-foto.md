---
title: "У Броварах міліціонери ганялися за чоловіком, у якого була бойова граната - ФОТО"
date: 2015-06-09
categories: 
  - "brovary"
tags: 
  - "granata"
  - "granati"
  - "detonator"
  - "zatrimannya"
  - "militsiya"
  - "mvs"
  - "novini"
---

**У Броварах наряд патрульної служби міліції за зберігання бойової гранати та запалів до неї затримав місцевого жителя. За фактом відкрито кримінальне провадження. Молодику, який вже мав проблеми з законом, загрожує позбавлення волі до семи років. Про це вчора [повідомили](http://www.mvs.gov.ua/mvs/control/kyivska/uk/publish/article/162095) на сайті ГУМВС України у Київській області.**

Близько десятої години вечора працівники патрульної служби міліції біля одного із будинків помітили, як молодик, побачивши їх, почав тікати. Така поведінка  викликала підозру в міліціонерів, і вони наздогнали втікача. Ним виявився 25-річний місцевий житель, раніше судимий за зберігання наркотиків. При поверхневому огляді у броварця працівники міліції виявили та вилучили бойову гранату ф-1 та два запали до неї, йдеться у новині від ГУМВС.

\[caption id="attachment\_40156" align="aligncenter" width="544"\][![PM40image002](https://mpz.brovary.org/wp-content/uploads/2015/06/PM40image002.jpg)](https://mpz.brovary.org/wp-content/uploads/2015/06/PM40image002.jpg) Фото: ГУМВС України у Київській області.\[/caption\]

Міліціонерам молодик пояснив, що боєприпаси він забрав цього ж дня у невідомого чоловіка, та хотів віднести їх до міліції. Однак, пояснити, чому, побачивши міліціонерів у формі, почав тікати, він не зміг, - йдеться у новині.

За цим фактом слідчим відділом Броварського міськвідділу міліції відкрито кримінальне провадження за **ч. 1 ст. 263** (незаконне поводження зі зброєю, бойовими припасами або вибуховими речовинами) Кримінального кодексу України.  Молодику  загрожує покарання у вигляді позбавлення волі на строк від трьох до семи років. Досудове слідство триває, розповідають на сайті ГУМВС.

Вчора в соцмережах мешканці Броварів [повідомили](https://www.facebook.com/photo.php?fbid=869558463129149&set=a.623821601036171.1073741826.100002250110512&type=1) про знайдені шість гранат. Один із дописувачів [відзначив](https://www.facebook.com/groups/brovary/permalink/1050361388327160/), що усі, крім однієї, були без детонатора. Небезпечні бойові предмети лежали в рюкзаку у дворі 5-го будинку по вулиці Марії Лагунової. Разом із гранатами в наплічнику нібито знайшли посвідчення самооборони.

**Джерело: [ГУМВС України у Київській області](http://www.mvs.gov.ua/mvs/control/kyivska/uk/publish/article/162095) та соцмережі.**
