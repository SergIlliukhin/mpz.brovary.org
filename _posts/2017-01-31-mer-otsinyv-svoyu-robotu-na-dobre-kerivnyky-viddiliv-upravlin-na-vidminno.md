---
title: "Мер оцінив свою роботу на «добре», керівники відділів і управлінь – на «відмінно»"
date: 2017-01-31
author: 
  username: "pravoznaty"
  display_name: "Маєш право знати"
categories: 
  - "vlada"
  - "novyny"
tags: 
  - "igor-sapozhko"
  - "brovary"
  - "viddily-i-upravlinnya-miskrady"
  - "vibir-redaktsiyi"
  - "vykonkom"
  - "efektyvnist-roboty"
  - "novini"
  - "operatyvna-narada"
coverImage: "wp-content/uploads/2017/01/2-4.jpg"
---

**У п’ятницю, 27 січня, відбулося анкетування керівників місцевого самоврядування: начальники відділів і управлінь Броварської міськради оцінювали свою роботу. Про це повідомив міський голова під час вчорашньої оперативної наради.**

За словами мера, деякі керівники сприйняли анкетування несерйозно - зі сміхом, і виставили собі оцінку «відмінно». _«Я свою діяльність, як міський голова, оцінюю на «добре»: є позитивні моменти, є негативні, а деякі керівники відділів і управлінь ставлять собі оцінку «відмінно»,_ \- сказав Ігор Сапожко і розкритикував роботу своїх підлеглих та висловив невдоволення співпрацею між відділами. Показовим моментом, що між відділами і управліннями немає співпраці, - є факт незнання деякими керівниками розташування у міськвиконкомі тих чи інших кабінетів колег, вважає пан Сапожко.

Перевіряти "відмінників" розпочали із виконання ЖЕКами протокольних доручень, які, як з'ясувалося, виконуються не всіма, а надаються лише відписки. Останні ж начальниками відповідного управління та відділу не перевіряються. Так, на ранок 30 січня на підпорядкованих територіях 5 ЖЕКів окрім невивезеного сміття залишаються і тижневі накопичення негабаритів. Згадали начальникам житлових контор і вчасно не розчищений сніг, який випав тиждень тому: _«ЖЕК №4 годину шукав свого трактора - не знали, де працює, у ЖЕК №2 трактор не завівся»._

\[caption id="attachment\_65752" align="aligncenter" width="600"\][![](https://mpz.brovary.org/wp-content/uploads/2017/01/1-7.jpg)](https://mpz.brovary.org/wp-content/uploads/2017/01/1-7.jpg) Під час оперативної наради\[/caption\]

У деяких начальників ЖЕКів виконуються на папері й звернення громадян. _«Усі 5 ЖЕКів знаходяться в однакових умовах, та коли ЖЕК №1 виконує звернення громадян на 75%, то ЖЕКи  №2, 3 і 4 виконують тільки  30% цих звернень»,_ -  озвучив пан Сапожко.

Висловив мер невдоволення і роботою відділу доходів фінансового управління, причому претензія була така: «розпал робочого дня, а в начальника - пустий стіл, жодного папірця». І хоча представники відділу аргументували, що всі відпрацьовані документи ховають відразу в шухляду, міський голова зауважив: _«У нас 2 варіанти: або реалізовано всі доходи, або начальник відділу нічого не робить»._ Для порівняння навів приклад, як працюють в управлінні соцзахисту: _«На столі в кожного спеціаліста купа паперів»._

Дісталося «на горіхи» і начальнику управління економіки, у якого не виконаний аналіз по міжміських перевізниках, а «стіл пустий»; і директору КП «Броваритепловодоенергія», який, мовляв, не вміє співпрацювати із ЖЕКами.

На закінчення короткого аналізу роботи чиновників міський голова пообіцяв вивчити роботу кожного спеціаліста, особливо комунальних підприємств, та провести співбесіди із керівниками відділів і управлінь: чи знають вони результати праці своїх підлеглих. Саме від цього і залежатиме їхнє преміювання в кінці місяця, наголосив мер.

**Фото - автора**
