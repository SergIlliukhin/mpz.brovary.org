---
title: "Чи була операція \"Чисті вікна\" несанкціонованою?"
date: 2011-12-01
author: 
  username: "pravoZnaty"
  display_name: "Маєш право знати"
tags: 
  - "novini"
  - "sapozhko"
  - "chisti-vikna"
---

![](https://mpz.brovary.org/wp-content/uploads/2011/12/Акція-протесту-Бровари.jpg "Акція протесту Бровари")На офіційному сайті Броварської міської ради з'явилася замітка ["Пікетування Броварської міської ради"](http://www.slideshare.net/sergIlliukhin/c-11064326 "Пікетування Броварської міської ради") про акцію ["Чисті вікна"](https://mpz.brovary.org/novini/brovarcani-dopomogli-miskij-radi-stati-prozorisou/ "Операція “Чисті вікна” – броварчани допомогли міській раді стати прозорішою"), яка 24.11.2011 була організована активістами громадської ініціативи "Маєш Право Знати".

Адміністратори сайту, висловлюючи офіційну позицію міської ради, повідомляють громадськість про те, що пікетування Броварської міської ради було **несанкціонованим**, тобто проводилось незаконно.<!--more-->

[![](https://mpz.brovary.org/wp-content/uploads/2011/12/Заява-Броварської-міської-ради.png "Заява Броварської міської ради")](https://mpz.brovary.org/wp-content/uploads/2011/12/Заява-Броварської-міської-ради.png)Така позиція Броварської міської ради стосовно проведеної акції протесту викликала обурення організаторів, оскільки при її організації ми керувалися **ст.39 Конституції України**:

> Громадяни мають право збиратися мирно, без зброї і проводити збори, мітинги, походи і демонстрації, про прове­дення яких завчасно сповіщаються органи виконавчої влади чи орга­ни місцевого самоврядування. Обмеження щодо реалізації цього права може встановлювати­ся судом відповідно до закону і лише в інтересах національної безпе­ки та громадського порядку — з метою запобігання заворушенням чи злочинам, для охорони здоров'я населення або захисту прав і сво­бод інших людей.

[![](https://mpz.brovary.org/wp-content/uploads/2011/12/Бровари-Повідомлення-Про-Акцію.jpg "Бровари Повідомлення Про Акцію")](https://mpz.brovary.org/wp-content/uploads/2011/12/Бровари-Повідомлення-Про-Акцію.jpg)18.11.2011 р. (за 6 днів до пікетування) нами було подано повідомлення про проведення акції, питання про заборону акції судом не розглядалися, тому підстав називати акцію несанкціонованою немає.

Ми звертаємось з відкритою заявою до броварського міського голови **Сапожка І.В.** з проханням відредагувати замітку про акцію, вилучивши з тексту слово "несанкціонований", оскільки це вводить в оману громадян та дискредитує організаторів акції – активістів громадської ініціативи «Маєш право знати», які зробили все згідно вимог Конституції України. Крім того, такі неправдиві замітки дискредитують Броварську міську раду та її виконавчі органи, оскільки засвідчують некомпетентність юристів даного органу місцевого самоврядування

#### Відкрите звернення актівістів "Маєш Право Знати" до броварсього міського голови:

[![](https://mpz.brovary.org/wp-content/uploads/2011/12/Заява-активістів-Маєш-Право-Знати.jpg "Заява активістів Маєш Право Знати")](https://mpz.brovary.org/wp-content/uploads/2011/12/Заява-активістів-Маєш-Право-Знати.jpg)З А Я В А

На офіційному веб-сайті Броварської міської ради 25.11.2011 року було розміщено замітку [«Пікетування Броварської міської ради»](http://www.slideshare.net/sergIlliukhin/c-11064326 "Пікетування Броварської міської ради"), в якій повідомляється, що 24.11.2011 представниками громадської ініціативи «Маєш право знати» було проведено несанкціонований захід пікетування Броварської міської ради.

Повідомлення про проведення мирних зборів громадян було завчасно подане на ім’я броварського міського голови Сапожка І.В. (вх. № 9-5-4096.2 від 18.11.2011 р.), як того вимагає **ст.39 Конституції України**. Працівники патрульної служби ГУ МВС були повідомлені про проведення даної акції, були готові і змогли належним чином забезпечити дотримання правопорядку під час проведення акції.

Ст. 39 передбачає, що громадяни мають право збиратися мирно, без зброї і проводити збори, мітинги, походи і демонстрації, про проведення яких завчасно сповіщаються органи виконавчої влади чи органи місцевого самоврядування. Обмеження щодо реалізації цього права може встановлюватися судом відповідно до закону і лише в інтересах національної безпеки та громадського порядку — з метою запобігання заворушенням чи злочинам, для охорони здоров'я населення або захисту прав і свобод інших людей.

Натомість Указ Президії Верховної Ради СРСР ["Про порядок організації і проведення зборів, мітингів, вуличних походів і демонстрацій в СРСР"](http://zakon1.rada.gov.ua/cgi-bin/laws/main.cgi?nreg=v9306400-88 "Про порядок організації масових заходів") від 28.07.1988 суперечить ст. 39 Конституції України у частині, де вимагається подання заяви про проведення мирних зборів, яка має бути розглянута виконавчим комітетом міської ради. Беручи до уваги, що органи місцевої влади було завчасно повідомлено про проведення акції, а обмеження щодо проведення заходу судом не встановлювались, називати дану акцію несанкціонованою некоректно, оскільки для проведення мирних зборів згідно ст.39 Конституції України санкція не потрібна. Тому на офіційному сайті Броварської міської ради розміщено неправдиву інформацію.

Ми просимо внести зміни до замітки «Пікетування Броварської міської ради», опублікованої 25.11.2011 на офіційному сайті Броварської міської ради, вилучивши з тексту слово «несанкціонований», оскільки це вводить в оману громадян та дискредитує організаторів акції – активістів громадської ініціативи «Маєш право знати», які зробили все згідно вимог Конституції України. Крім того, такі неправдиві замітки дискредитують Броварську міську раду та її виконавчі органи, оскільки засвідчують некомпетентність юристів даного органу місцевого самоврядування.
