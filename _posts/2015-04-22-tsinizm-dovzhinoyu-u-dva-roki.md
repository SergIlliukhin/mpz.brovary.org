---
title: "Цинізм довжиною у два  роки"
date: 2015-04-22
categories: 
  - "kolonka-avtora"
---

[![звантаження](https://mpz.brovary.org/wp-content/uploads/2015/04/zvantazhennya.jpg)](https://mpz.brovary.org/wp-content/uploads/2015/04/zvantazhennya.jpg)**Історія з дочірнім підприємством (ДП) «Житло», що належить «Броварипромжитлобуд»,  здійняла немалий галас  у протистоянні громади міста і комунальної структури, де останні явно не очікували досить потужного голосу людей. Але про все по порядку…**

_14 травня 2013 року_ рішенням виконкому  Броварської міськради було затверджено зміну тарифів на послуги з утримання будинків та споруд, що надаються «ДП «Житло». Звісно, вони підвищилися. Але… Мало того,  що нові  тарифи абсолютно не відповідали  рівню   якості послуг.   ДП «Житло» навіть не потурбувалося провести попереднє обговорення тарифів, а цього   вимагає законодавство!  Крім того, не дотрималися правила  про 15-денний термін,  аби дати змогу населенню підготуватися до цього.  Споживачів, як і у багатьох подібних  випадках,  просто  «поставили перед фактом». Як у найкращих чиновницьких  традиціях.

Так і з'явилися два  роки тому платіжки  із «сюрпризом».   Але несподівано   люди організували спротив:  знайшлися  сміливці, які  продовжували платити за старими тарифами - спрацювало обурення громадськості стосовно якості обслуговування, яке надавало ДП «Житло». Ба більше: двічі обходячи будинки, що  підпорядковані  підприємству, я дізнався (а точніше, впевнився):  роботою «Житла» громадськість  настільки незадоволена, що люди неодноразово зверталися до відповідних інстанцій з проханням  перевести  їх будинки на обслуговування до місцевих ЖЕКів. Якщо вам відома якість виконання аналогічних робіт ЖЕКами, можете уявити, що ж відбувалося з об’єктами,  підпорядкованими «Житлу».

Юридично «озброївшись» і заручившись нашою підтримкою, обурені люди пішли до суду, бо не мали наміру ще більше збагачувати і без того знахабніле «Житло».  Однак броварський суд, як найгуманніший суд у світі, відмовив усім позивачам. На тому мало б усе і закінчитися, але громада вирішила воювати до кінця, і подала апеляцію  до Київського адміністративного суду. І там таки броварці  домоглися  справедливості: суд скасував рішення БМР про тарифи які, до слова, вже діяли майже два роки, висмоктуючи з людей гроші.  Напевно, у ДП «Житло» жевріла надія, що вищий адміністративний суд стане на їхній бік  та скасує апеляцію мешканців. Проте,  вирок був непохитний:  скарга «Житла» залишена без задоволення, а отже ця судова тяганина закінчилась не в їхню користь.

Нібито  перемога - законна і беззастережна. Однак, «Житло» увімкнуло режим  «нікого немає вдома», надсилаючи попередження про борг мешканцям, погрожуючи передати справу про це  до суду. Не те, щоб це особливо здивувало, адже подібна  реакція комунальних структур – це нормально   для нашого міста.  Точніше, не нормально, а норма.

Після цього такого повороту подій  я  звернувся за допомогою до правоохоронних органів, і там домігся відкриття кримінального провадження стосовно цілком неправомірних дій ДП «Житло». Недавно, відвідавши очільника міліції міста,   дізнався, що справа набирає обертів -  її результати будуть відомі згодом. Своєрідний фінансовий тероризм  ДП «Житло» досяг значних результатів: за завищеними тарифами  споживачі переплатили в середньому від  _**1,5 до 2,5 мільйонів гривень.**_ Цікаво, що в лютому і березні на квитанціях магічним чином знову з’явилися старі тарифи, а отже «Житлу» по факту треба тепер зробити перерахунок за тими тарифами, щоб не виглядати, відверто кажучи, повними дурнями. А людям варто вирішити - частково оплачувати роботу «Житла» (з урахуванням обурливої переплати), чи вимагати повного перерахунку і повернення викрадених коштів. Додамо, що міськрада, яка до Революції Гідності трималася осторонь цього - тепер перейшла на бік  народу, і засудила, власне, своє ж рішення, відкрито заявивши, що ДП «Житло» діяло протиправно. «Переведення стрілок» вдалося,  і тепер вже керівникам підприємства треба було вигадувати собі виправдання. Тож відповідь звучить десь так:   «ДП Житло»   просто не було поінформоване належним чином про ухвалення постанови Київським апеляційним адміністративним судом про скасування рішення БМР, мовляв, копія постанови на адресу ДП «Житло» не надходила. Погодьтеся, якось по-дитячому…

**Замість епілогу**

Висновки у цій  історії робити ще зарано, осільки до логічного кінця  справа  не доведена.  Можливо, керівникам  «Житло»  варто ще раз нагадати, що диктатуру Януковича вже давно повалено, і якщо вони продовжуватимуть чинити подібні дії, то невдовзі черга дійде і до них. І тоді зникнення, як у прямому, так і переносному значенні  цієї  ганебної пародії на «жеки», стане лише питанням часу…
