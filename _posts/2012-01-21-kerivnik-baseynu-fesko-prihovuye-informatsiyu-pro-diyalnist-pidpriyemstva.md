---
title: "Керівник басейну ПП \"Феско\" приховує інформацію про діяльність підприємства - ВІДЕО"
date: 2012-01-21
author: 
  username: "pravoznaty"
  display_name: "Маєш право знати"
tags: 
  - "zherebtsova"
  - "novini"
  - "rizanenko"
  - "fedorenko"
  - "fesko"
---

![](https://mpz.brovary.org/wp-content/uploads/2012/01/Людмила-Жеребцова.jpg "Людмила Жеребцова")Басейн школи №9 знаходиться на балансі КП "Оздоровчо-реабілітаційний центр" (далі - КП ОРЦ), однак з незрозумілих причин майже всім майном комунального підприємства розпоряджається приватне підприємство ["Феско"](https://fesko.in.ua/ "ПП Феско"), яке належить депутату Броварської міської ради **Сергію Федоренко**. <!--more-->

Очолює КП ОРЦ інший депутат Броварської міської ради **Жеребцова Людмила Вікторівна** - в минулому заступник директора славнозвісного ПП "Феско". Останнім часом широкого [розголосу набув скандал](https://mpz.brovary.org/novini/yak-telekanal-tvi-znimav-syujet-pro-brovarsky-baseyny/ "Як телеканал “ТВі” знімав сюжет про броварські басейни") стосовно того, що КП ОРЦ на невигідних для громади умовах надає в оренду Феско своє рухоме та нерухоме майно. В результаті Феско отримує надприбутки, а КП ОРЦ і міський бюджет - витрати на обслуговування.

Щоб з'ясувати дане питання активістами "Маєш Право Знати" було направлено ряд запитів до Броварської міської ради. Однак, вочевидь, ні Броварська міська рада, ні КП ОРЦ не мають жодного бажання розкривати таємниці тандему КП ОРЦ - Феско: [![](https://mpz.brovary.org/wp-content/uploads/2012/01/Відповідь-про-фінансовий-звіт-КП-ОРЦ.jpg "Відповідь про фінансовий звіт КП ОРЦ")](https://mpz.brovary.org/wp-content/uploads/2012/01/Відповідь-про-фінансовий-звіт-КП-ОРЦ.jpg)[![](https://mpz.brovary.org/wp-content/uploads/2012/01/Відповідь-про-затвердження-тарифів-КП-ОРЦ.jpg "Відповідь про затвердження тарифів КП ОРЦ")](https://mpz.brovary.org/wp-content/uploads/2012/01/Відповідь-про-затвердження-тарифів-КП-ОРЦ.jpg)[![](https://mpz.brovary.org/wp-content/uploads/2012/01/Відповідь-про-договори-оренди.jpg "Відповідь про договори оренди")](https://mpz.brovary.org/wp-content/uploads/2012/01/Відповідь-про-договори-оренди.jpg)

- На запит стосовно річного звіту КП ОРЦ міська рада відповіла, що вони його не мають і не повинні мати
- На запит рішення про затвердження тарифів КП ОРЦ міська рада відповіла, що такий документ їм дуже важко знайти серед купи інших рішень, тому відмовились надавати копію, якщо ми не вкажемо точний номер _(до речі, це грубе порушення ЗУ "Про доступ до публічної інформації", яке ми оскаржимо)_
- На запит стосовно договорів оренди, згідно яких Феско використовує басейн, пані Жеребцова (директор КП ОРЦ) відповіла, що надати їх вона не має змоги, і взагалі, Феско не орендує чашу басейну.

Ну що ж - вважатимемо, що міський голова і пані Жеребцова виграли трішки часу для того, щоб привести документи до ладу, оскільки зупинятися ми не збираємося. Будуть повторні уточнені запити і будуть депутатські звернення.

Минулого тижня депутат Броварської міської ради **Павло Різаненко** вирішив подати звернення до КП ОРЦ з проханням надати копії договорів оренди між КП ОРЦ та ПП Феско. Директор КП ОРЦ **Людмила Жеребцова** відмовилась приймати звернення від помічника депутата, тому через кілька днів депутат Різаненко, користуючись правом на невідкладний прийом, прийшов особисто до пані Жеребцової з вимогою зареєструвати його звернення в установленому законом порядку. 

<iframe width="480" height="360" src="https://www.youtube.com/embed/7lmJUHYcBJc" frameborder="0" allowfullscreen></iframe>

На відео видно, що пані Жеребцова вела себе зухвало і самовпевнено. Вона відмовилась зареєструвати депутатське звернення, сказала, що його звернення у неї вже є і заявила: _"**Можливо, я надам Вам відповідь!**"_. Побачивши, що її знімають, вона вийшла з себе і вибила з рук депутата, який проводив відеозйомку, мобільний телефон.

**P.S.** Нагадаю, що Людмила Жеребцова є депутатом Броварської міської ради і головою [постійної депутатської комісії](https://mpz.brovary.org/novini/deputatska-komisia-rekomenduvala-brovarskij-miskij-radi-pidtrimati-proekt-risenna-pro-zaboronu-videozjomki/ "Депутатська комісія рекомендувала Броварській міській раді підтримати проект рішення про заборону відеозйомки") з питань Регламенту, **депутатської етики**, діяльності засобів масової інформації та контролю за виконанням рішень міської ради. Ось так у нас себе ведуть депутати, які мають слідкувати за дотриманням депутатської етики...
