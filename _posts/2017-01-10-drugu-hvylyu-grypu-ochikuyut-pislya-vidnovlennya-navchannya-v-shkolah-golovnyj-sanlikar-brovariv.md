---
title: "Другу хвилю грипу очікують після відновлення навчання в школах, - головний санлікар Броварів"
date: 2017-01-10
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "gryp"
  - "epidemiya"
  - "zahvoryuvanist"
  - "karantin"
  - "novini"
  - "operatyvna-narada"
---

**Наразі захворюваність у Броварах різко зменшилась, кількість звернень до місцевих лікарів упала. Про це під час сьогоднішньої оперативної наради за участі міського голови розповіли головні чиновники та медики міста. Однак, коли діти після карантину підуть до шкіл, варто очікувати другої хвилі грипу, - спрогнозував головний санітарний лікар Броварів Віталій Прокопенко.**

Як зауважила заступниця начальниці управління освіти і науки Броварської міської ради **Тамара Стельмах**, захворюваність серед учнів пішла на спад. Нині нездужають всього **7,3 %**. Віце-керівниця відомства також зазначила, що заклади освіти готові до відновлення навчального процесу.

Показники, які характеризують спадання рівня захворюваності за останній тиждень, сьогодні озвучили також головні лікарі місцевих медичних і санепідеміологічних закладів: **Валентин Багнюк**, **Ігор Кравцов** та **Віталій Прокопенко**. Водночас, усі зазначили, що зниження рівня пов’язане із запровадженим карантином у школах.

Віталій Прокопенко також зауважив: епідеміологічний поріг наразі все одно лишається трохи перевищеним. Згідно з прогнозом лікаря, тільки-но діти вийдуть із карантину на навчання, другої хвилі захворюваності на грип ніяк не уникнути.

[Нагадаємо](https://mpz.brovary.org/kanikuly-skinchylysya-dity-pidut-u-shkolu-vzhe-11-sichnya/), вже завтра, **11 січня**, діти мають вийти на навчання. Про це йдеться в наказі управління освіти і науки. Заклади освіти почали поступово закривати на карантин ще в середині грудня, а 19-го числа оголосили про припинення навчання у всіх школах.
