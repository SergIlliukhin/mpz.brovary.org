---
title: "Хто отримує службові квартири у Броварах, - \"Ні корупції\""
date: 2016-09-22
author: 
  username: "pravoznaty"
  display_name: "Маєш право знати"
categories: 
  - "rozsliduvannya"
  - "vlada"
tags: 
  - "brovary"
  - "vibir-redaktsiyi"
  - "miskrada"
  - "ni-koruptsiyi"
  - "novini"
  - "sluzhbovi-kvartyry"
coverImage: "wp-content/uploads/2016/09/aabb0bd8043514c9e7275a250f7039ba.jpg"
---

**Інформаційний ресурс «Ні корупції» на своєму сайті [оприлюднив](http://nikorupciji.org/2016/09/15/antyrejtynh-vlasnykiv-sluzhbovoho-zhytla-u-brovarah/) інформацію стосовно кількості виділених Броварською міською радою з 2011 року службових квартир. Проаналізувавши список, журналісти поцікавились законністю виділення деяких квартир, але відповіді від чиновників не отримали. Також в міськраді не знають, скільки службових квартир у них перебуває на обліку, а також скільки із них приватизовані і на якій підставі.**

Ресурс «Ні корупції!», що обєднав громадських активістів та журналістів з метою публікації інформації про факти корупції та зловживання владою на місцях, повідомляє, що нещодавно звернувся із запитом до Броварської міської ради надати перелік виділених з 2011 року і по теперішній час службових квартир.

> Згідно Закону України «Про доступ до публічної інформації»,  громадськість має право на «…_доступ до інформації про розпорядження бюджетними коштами, володіння, користування чи розпорядження державним, комунальним майном, у тому числі до копій відповідних документів, умови отримання цих коштів чи майна, прізвища, імена, по батькові фізичних осіб та найменування юридичних осіб, які отримали ці кошти або майно»._
> 
> _Службове житло — це житло, що надається в користування працівникам підприємств, установ і організацій, які у зв'язку з характером їх трудових відносин мають проживати за місцем роботи або поблизу від нього. Слід зазначити, що службові жилі приміщення можуть надаватися тільки певним категоріям працівників._

Отже, наводимо перелік виділених Броварською міською радою службових квартир за період із 2011 року і по теперішній час,  що оприлюднив ресурс «Ні корупції!» (перелік містить номер рішення виконкому міськради):

- квартира № 114, окрема, 1-кімнатна, ж/пл. 14,1 м2, по вул. Олімпійській, 6, закріплена за КП «Броваритепловодоенергія», надана працівнику підприємства гр. Костюгову О.П. (рішення виконкому № 546 від 11.10.2011);
- квартира № 114, окрема, 1-кімнатна, ж/пл. 14,1 м2, по вул. Олімпійській, 6, закріплена за КП «Броваритепловодоенергія», надана працівнику підприємства гр. Кондратюк Л.О. (рішення виконкому № 560 від 21.10.2011);
- квартира № 225, окрема, 2-кімнатна, ж/пл. – 41,7 м2, по вул. Красовського, 8-б, закріплена за КП «Служба замовника», надана працівнику підприємства гр. **Смалько А.П. (рішення виконкому № 34 від 25.01.2011);**
- квартира № 4, окрема, 3-кімнатна, ж/пл. – 40,0 м2, по вул. Київській, 304, закріплена за КП «Служба замовника», надана працівнику ЖЕК-2 гр. Сергеєвій Н.І. (рішення виконкому від 10.04.2012 № 171);
- квартира № 14, окрема, 2-кімнатна, ж/пл. – 30,6 м2, по вул. Грушевського, 17-г, закріплена за управлінням житлово-комунального господарства міської ради, надана працівнику управління гр. Загуменному Д.М.(рішення виконкому № 316 від 10.07.2012);
- квартира № 5, окрема, 2-кімнатна, ж/пл. – 27,2 м2, по вул. Кутузова, 6, закріплена за КП «Служба замовника», надана працівнику ЖЕК-2 гр. Прохорчук Г.М.(рішення виконкому № 316 від 10.07.2012);
- квартира № 136, окрема, 3-кімнатна, ж/пл. – 49,8 м2, по вул. Горького, 5, закріплена за КП «Служба замовника», надана працівнику підприємства гр. Кульбашному В.О. (рішення виконкому № 370 від 14.08.2012);
- квартира № 38, окрема, 2-кімнатна, ж/пл. -38,1 м2, по вул. Грушевського, 17-г, закріплена за Броварською міжрайонною прокуратурою та надана працівнику прокуратури гр. Щербатюк Ю.Л. (рішення виконкому № 370 від 14.08.2012);
- квартира № 58, окрема, 2-кімнатна, ж/пл. – 29,6 м2, по вул. Черняховського, 25, закріплена за відділом молоді та спорту Броварської міської ради, надана учителю зі спорту Броварського вищого училища фізкультури гр. Нужненку Ю.І. (рішення виконкому № 487 від 23.10.2012);
- квартира № 2, окрема, 3-кімнатна, 42,1 м2 по вул. Красовського, 8-б, закріплена за КП «ЖЕК – 4» та надана працівнику підприємства гр. Довгодько Н.В. (рішення виконкому № 440 від 03.09.2013);
- квартира № 1-а, окрема, 2-кімнатна, ж/пл. – 41,8 м2 по вул. Енгельса, 10 закріплена за КП «Броваритепловодоенергія» та надана її працівнику гр. Шуляку І.М. (рішення виконкому № 174 від 18.03.2014);
- квартира № 117, окрема, однокімнатна, ж/пл. – 21,1 м2 по бульв. Незалежності, 17, закріплена за Броварським МВ ГУ МВС України в Київській області та надана працівнику відділу гр. Горлову Р.С.(рішення виконкому № 352 від 24.06.2014);
- квартира № 3-а, окрема, 3-кімнатна, ж/пл. – 44,9 м2 по вул. Енгельса, 10, закріплена за управлінням освіти і науки міської ради та надана її працівнику гр. Федоренко Л.О. (рішення виконкому № 547 від 23.09.2014);
- квартира № 14-а, окрема, 3-кімнатна, ж/пл. – 43,1 м2 по вул. Енгельса, 10, закріплена за управлінням освіти і науки міської ради та надана її працівнику гр. Хоменко О.К. (рішення виконкому № 547 від 23.09.2014);
- квартира № 134, окрема, 2-кімнатна, ж/пл. – 29,5 м2 по вул. Горького, 5 закріплена за Броварським МВ ГУ МВС України в Київській області та надана працівнику відділу гр. Носову В.В. (рішення виконкому № 197 від 31.03.2015);
- квартира № 308, окрема, 3-кімнатна, ж/пл. – 45,1 м2 по вул. Київській, 243 закріплена за КП «Броваритепловодоенергія» та надана працівнику гр. Бондар С.П. (рішення виконкому № 214 від 07.04.2015);
- квартира № 150, окрема, 2-кімнатна, ж/пл. – 33,8 м2 по вул. Київській, 243, закріплена за КП «Бровариблагоустрій» та надана сім’ї загиблого працівника гр. Левченко О.М. (рішення виконкому № 214 від 07.04.2015);
- квартира № 1, окрема, 1-кімнатна, ж/пл. – 25,9 м2 по вул. Київській, 312, закріплена за КП «БЖЕК – 5» та надана працівнику гр. Грінченко Н.М. (рішення виконкому № 628 від 20.10.2015);
- квартира № 324, окрема, 2-кімнатна, ж/пл. – 34,1 м2 по вул. Київській, 243, закріплена за Броварською ЦРЛ та надана працівнику гр. Дєдушевій Н.В. (рішення виконкому № 758 від 15.12.2015);
- квартира № 364, окрема, 1-кімнатна, ж/пл. – 16,4 м2 по вул. Київській, 245 закріплена за відділом молоді та спорту Броварської міської ради та надана тренеру з боксу гр. Поліщуку О.І. До слова, це перший тренер Володимира Кличка (рішення виконкому № 92 від 09.02.2016).

Проаналізувавши ці дані, журналісти ресурсу «Ні корупції!» задались питанням: чому **Загуменний Дмитро Миколайович** (старший син Загуменного Миколи Васильовича, колишнього депутата Броварської міської ради, очільника управління економіки БМР) винаймає досі службову квартиру в Броварах (про що він вказує в своїх деклараціях за 2014 і 2015 роки), якщо вже давно не працює в місті (нині його місце роботи в Печерській РДА м.Києва). Адже в нормативних актах про використання службового житла чітко прописано, що службова квартира надається для того, щоб працівник мешкав поруч зі своєю роботою.

Є питання і відносно **Аліни Петрівни Смалько**, колишнього директора КП «Служба замовника», яка у 2011 році отримала від Броварської міської влади дві квартири задарма – одну для постійного проживання, іншу – службову.

Також незрозуміла доцільність виділення у 2015 році службової квартири старшому оперуповноваженому Броварського МВ ГУ МВС України у Київській області **Носову Віктору Володимировичу**, якщо, згідно з декларацією про майно і доходи за 2014 рік, він має житловий будинок загальною площею 227,4 м2.

Крім того, «Ні корупції!» запитав у чиновників Броварської міськради, скільки службових квартир було приватизовано з початку 2010 року до теперішнього часу, але відповіді по суті не отримав отримав, мовляв, «…прямого порядку для приватизації службових квартир чинним законодавством не передбачено».

У Броварській міській раді також не змогли на даний момент порахувати, скільки загалом службових квартир знаходиться на обліку у виконкомі. «На даний час відділом з житлових питань проводиться звірка облікових даних службового житла, яке знаходиться на обліку у виконкомі міської ради та на оперативному обліку відповідних підприємств, установ, організацій. Таким чином, інформацію щодо кількості службових житлових приміщень, які наразі знаходяться на обліку службового житла у виконкомі Броварської міської ради, надати неможливо» , – відповіли у міськраді.
