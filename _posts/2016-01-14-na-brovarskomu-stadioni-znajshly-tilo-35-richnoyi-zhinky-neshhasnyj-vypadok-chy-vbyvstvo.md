---
title: "На броварському стадіоні знайшли тіло 35-річної жінки: нещасний випадок чи вбивство?"
date: 2016-01-14
author: 
  username: "yschenko"
  display_name: "Ірина Ющенко"
categories: 
  - "brovary"
  - "novyny"
tags: 
  - "bvufk"
  - "brovary"
  - "vbivstvo"
  - "vibir-redaktsiyi"
  - "dtp"
  - "novini"
  - "pereoholodzhennya"
  - "politsiya"
  - "stadion"
coverImage: "wp-content/uploads/2016/01/3-1-1.jpg"
---

**У мережі Інтернет поширилися чутки, що нещодавно в Броварах зґвалтовано і вбито 35-річну жінку. Спочатку в поліції спростували таку інформацію, однак згодом на [офіційному сайті](https://www.kv.npu.gov.ua/uk/publish/article/189391) ГУ Національної поліції в Київській області з’явилося повідомлення, яке водночас і підтвердило і спростувало поголос. Однак про зґвалтування в повідомленні - ні слова. Що насправді стало причиною смерті молодої жінки, спробували з’ясувати наші журналісти.** 

_«11 січня до чергової частини Броварської поліції від місцевих жителів надійшло повідомлення, що поблизу стадіону Броварського вищого училища фізичної культури, яке на вулиці Шевченка, виявлено тіло жінки, -_  розповіла нашому виданню  старший інспектор Броварського відділу поліції **Юлія Барабаш**. – _Оперативники відразу встановили особу померлої: нею виявилася 35-річна місцева мешканка._ _Судово-медична експертиза не виявила на тілі жінки слідів насильницької смерті та встановила, що жінка померла від переохолодження»._

Однак очевидці, яких нам вдалося відшукати, стверджують протилежне, та й знайшли люди жінку - не біля стадіону. Та про все – по порядку.

\[caption id="attachment\_50523" align="aligncenter" width="600"\][![murder_scrshot](https://mpz.brovary.org/wp-content/uploads/2016/01/murder_scrshot.jpg)](https://mpz.brovary.org/wp-content/uploads/2016/01/murder_scrshot.jpg) В офіційному повідомлення поліція суперечить сама собі: в заголовку йдеться, що вбивства не було, однак кримінальне провадження відкрито за статтею "навмисне вбивство"\[/caption\]

Як розповіла Валентина, котра в їдальні **«Смачна кухня»** працює касиром, 35-річна Інна _(ім’я з етичних міркувань змінено)_ влаштувалася працювати в їхній заклад на роздачу місяць тому. В  їдальні працювала кухарем й Іннина мама – Тамара _(ім’я також змінено)_.

_«У неділю, 10 січня, після роботи, десь о 18.10, ми вийшли з Інною на_  _ґ__анок курити,_ - розповідає  **Валентина.** – _Цього дня до неї приходили знайомі, з якими Інна за столиком трішки випила, адже новорічні свята._   _Ми покурили, потім попрощалися, домовившись завтра знову зустрітися на роботі, й  вона пішла додому. Живе Інна на Розвилці, на вулиці Старотроїцькій. А ранком 11 січня мені зателефонувала співробітниця і повідомила, що Інна не прийшла додому ночувати, і попросила мене прийти на роботу раніше»._

![вбивство жінки](https://mpz.brovary.org/wp-content/uploads/2016/01/4-1.jpg)

\[caption id="attachment\_50507" align="aligncenter" width="600"\]![вбивство жінки](https://mpz.brovary.org/wp-content/uploads/2016/01/6-1.jpg) Стадіон та їдальню "Смачна кухня" розділяє невеличка залізна огорожа\[/caption\]

Зі слів Валентини, коли вона прийшла в кафе, Іннина мати була в паніці: доньчин телефон перестав відповідати ще увечері 10 січня. Останній дзвінок Тамара отримала від доньки близько 7 вечора. Тоді Інна повідомила, що вже на Розвилці, і скоро буде вдома. Та  на наступний материн дзвінок, хвилин через 15, вже ніхто не відповів. _«Ми, колеги, прокручували різноманітні варіанти, де могла подітися Інна, та близько 11 години до кафе прийшла поліція, яка повідомила, що на стадіоні знайдено її тіло,_ \- згадує дівчина. _– Кажуть,  Інну впізнав співмешканець, котрий її розшукував всю ніч. Мене та тьотю Тамару запросили в поняті._ _Коли ми прийшли, Тамара відразу впізнала доньку і втратила свідомість. Інна лежала практично серед стадіону,  на спині, руки були в кулаках і притиснені до грудей. Її куртка та штани були трішки задертими, а на обличчі_ _замерзли сльози. Все тіло було присипано снігом, виднілася лише одна рука»._ Власне, по цій руці й запримітили тіло жінки студенти училища, які ранком 11 січня вийшли на лижні тренування.

\[caption id="attachment\_50505" align="aligncenter" width="600"\]![вбивство жінки](https://mpz.brovary.org/wp-content/uploads/2016/01/3-1.jpg) Валентина показує місце на стадіоні, де знайшли Інну\[/caption\]

\[caption id="attachment\_50510" align="aligncenter" width="600"\]![вбивтво жінки](https://mpz.brovary.org/wp-content/uploads/2016/01/5-1.jpg) Безпосереднє місце (там, де пластикова пляшка) на стадіоні, де студенти побачили тіло жінки\[/caption\]

Співробітники обговорювали різні версії смерті молодої жінки. Серед основних: непорозуміння із співмешканцем, у місті орудує маніяк, пограбування. Останню відкинули відразу, адже у покійної нічого не зникло (на пальці залишилася і обручка). Та через пару днів почули ще одну, найбільш ймовірну, версію Інниної смерті: знайшлися свідки, котрі бачили, як жінку на Розвилці збила машина. Саме водій-винуватець трагедії,  нібито, попросив не викликати міліцію та «швидку» і згодився сам відвезти постраждалу в лікарню. Та де опинилася жінка замість лікарняного ліжка -  ми вже знаємо. Чи насправді причиною смерті Інни стало ДТП, і чи була після трагедії  вона живою та скільки часу – невідомо. Відомо одне: у жінки залишився сиротою 12-річний син.

Нагадаємо: поліція відразу озвучила основну версію смерті Інни – переохолодження. Однак за даним фактом слідчим відділом Броварського відділу поліції відкрито кримінальне провадження за ч.1 ст.115 (умисне вбивство) ККУ.

Рідні та знайомі покійної апелюють до справедливості й просять правоохоронні органи в першу чергу переглянути відео, що встановлено в супермаркеті «Вест Лайн» на Розвилці аби з'ясувати, чи справді жінка загинула в результаті ДТП.

 **Фото - автора**
