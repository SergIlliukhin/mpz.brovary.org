---
title: "Навіть після коштовного ремонту міст на Торгмаші «проживе» від 5 до 25 років  – експерт"
date: 2016-02-02
author: 
  username: "trydence"
  display_name: "Дмитро Карпій"
categories: 
  - "rozsliduvannya"
  - "brovary"
tags: 
  - "vibir-redaktsiyi"
  - "groshi"
  - "znoshennya"
  - "konstruktsiyi"
  - "mist"
  - "novini"
  - "onykiyenka"
  - "rekonstruktsiya"
  - "remont"
  - "torgmash"
---

**Після перекриття половини проїзної частини торгмашівського шляхопроводу на ремонт, броварці стали все більше запитувати: «А чи не варто той аварійний міст розібрати взагалі?» І справді, саме існування шляхопроводу, який ремонтують із 2014 року, видається непотрібним: залізничні колії під мостом не діють, на ремонт щороку витрачають мільйони гривень платників податків, і кінця-краю тому відновленню не видно. Тим паче, висновки експертів лише підтверджують побоювання мешканців – міст може вийти «золотим» для бюджету, його дешевше було би демонтувати. А термін служби конструкцій, який відводять проектанти з урахуванням ремонту, – від 5 до 25 років.**

**Коли поновлять проїзд мостом?**

Розпочали ремонтувати міст ще 2014 року. Вже тоді автомобілісти зіткнулися з обмеженнями руху проїзною частиною шляхопроводу. Попри це, безпечніше кермувати не стало. Принаймні такий висновок можна робити із низки повідомлень про аварії: то легковика [занесе](https://mpz.brovary.org/odyn-zagyblyj-chetvero-postrazhdalyh-tsiyeyi-suboty-na-mostu-pered-torgmashem-stalasya-dtp-foto/), то маршрутка [злетить](https://mpz.brovary.org/dtp-u-brovarah-marshrutka-iz-14-lyudmi-viletila-z-mostu-cherez-p-yanogo-vodiya-lanosa/) просто з мосту.

Під кінець минулого року у зв’язку з ремонтом перекрили вже половину від усієї проїзної частини. Транспорт у бік центру міста змусили їхати об’їзними шляхами – вулицями Вокзальною та Ольги Гасин (колишньою Щербакова). Рух [пообіцяли](http://docs.brovary.org/p31915/28.12.2015) обмежувати до **30 квітня** цього року.

\[caption id="attachment\_51276" align="aligncenter" width="600"\][![](https://mpz.brovary.org/wp-content/uploads/2016/02/Mist_Onykiyenka_Torgmash_00039.jpg)](https://mpz.brovary.org/wp-content/uploads/2016/02/Mist_Onykiyenka_Torgmash_00039.jpg) Перекриття руху по вулиці Олега Оникієнка (Кутузова) у зв'язку з ремонтом мосту.\[/caption\]

\[caption id="attachment\_51277" align="aligncenter" width="600"\][![](https://mpz.brovary.org/wp-content/uploads/2016/02/Mist_Onykiyenka_Torgmash_00036.jpg)](https://mpz.brovary.org/wp-content/uploads/2016/02/Mist_Onykiyenka_Torgmash_00036.jpg) Перекрита половина проїзної частини мосту.\[/caption\]

\[caption id="attachment\_51278" align="aligncenter" width="600"\][![](https://mpz.brovary.org/wp-content/uploads/2016/02/Mist_Onykiyenka_Torgmash_00100.jpg)](https://mpz.brovary.org/wp-content/uploads/2016/02/Mist_Onykiyenka_Torgmash_00100.jpg) Деякі водії маршруток порушують встановлений маршрут, не звертаючи на вулицю Ольги Гасин. Через це зупинки «Радіостанція» та «Заправка» лишаються без обслуговування.\[/caption\]

Однак, чи відкриють проїзд до цієї дати? Сумніватися змушує [відповідь](http://www.slideshare.net/DmytroKarpiy/ss-57708235) Броварської міської ради, згідно з якою ремонт триватиме до кінця 2016 року – та й то лише за умови повного фінансування проекту. До того ж, не слід забувати, що рік тому міст [обіцяли](https://mpz.brovary.org/na-remont-mostu-na-torgmash-u-2015-rotsi-vidileno-13-mln-grn-koli-mayut-zavershiti-roboti/) відкрити до кінця 2015 року. Але цього так і не сталося.

**За ремонт мосту заплатимо дорого**

Шляхопровід по вулиці Олега Оникієнка (колишній Кутузова) вже «з’їв» майже десяток мільйонів гривень броварського бюджету. Згідно з [відповіді](http://www.slideshare.net/DmytroKarpiy/ss-57708235) міськради, у 2014 році на ремонт мосту виділили **2,57 млн. грн.** А у 2015 році – **6,45 млн. грн**.

Під час останньої чергової сесії Броварської міської ради, [28 січня](https://mpz.brovary.org/anons-v-novomu-rotsi-brovarski-deputaty-zberutsya-na-sesiyu-28-sichnya/), на цей об’єкт депутати [виділили](https://www.youtube.com/watch?v=tKe1-MA8oj8) **2 млн. грн**. Причому, мер **Ігор Сапожко** запевнив, що це не остаточне фінансування ремонту у 2016 році. Мовляв, у березні ще додаватимуть грошей.

У відповідь на запит нашого журналіста Броварська міська рада [зазначила](http://www.slideshare.net/DmytroKarpiy/ss-57708235), що для завершення будівництва їй потрібно **18,8 млн. грн**. Водночас, в інших документах фігурують інші числа, хоча і близькі. У [проекті](http://brovary-rada.gov.ua/proekt-r%D1%96shen-m%D1%96sko%D1%97-radi-pro-zatverdzhennya-%C2%ABm%D1%96sko%D1%97-programi-po-bud%D1%96vnitstvu-ta-rekonstrukts%D1%96%D1%97-vuli) останнього рішення міської ради чиновники вказували необхідний обсяг фінансування у **21 млн. грн**. А в [рішенні](http://docs.brovary.org/p32192/12.01.2016/63-05-07) про бюджет міста на 2016 рік зазначили необхідну суму на завершення ремонту на наступні роки – **19 млн. грн**.

> Коливання сум на ті чи інші потреби під час низки засідань комісій та сесій чиновники пояснюють просто – перерахунками. Мовляв, знаходяться нові статті для витрат. Або – збільшуються ціни на ті чи інші матеріали, зростають заробітні плати у відповідних працівників. Окрім того, під час обговорення питань реконструкцій і будівництв депутатів збурювало, що ледь не кожного року потрібно коригувати проекти. І на ці зміни із бюджету потрібно виділяти сотні тисяч гривень. Тобто, будівництво може не відбуватися, але коригувати проект за бюджетні гроші доводиться.

Слід зазначити, що менше року тому броварські чиновники [вказували](https://mpz.brovary.org/na-remont-mostu-na-torgmash-u-2015-rotsi-vidileno-13-mln-grn-koli-mayut-zavershiti-roboti/) на загальний обсяг фінансування ремонту мосту – **15,03 млн. грн**. Тепер же [мова йде](http://brovary-rada.gov.ua/proekt-r%D1%96shen-m%D1%96sko%D1%97-radi-pro-zatverdzhennya-%C2%ABm%D1%96sko%D1%97-programi-po-bud%D1%96vnitstvu-ta-rekonstrukts%D1%96%D1%97-vuli) про **27,82 млн. грн**. На скільки збільшиться потреба у фінансуванні ще через рік?

Про великі витрати не лише на ремонт, а й на експлуатацію шляхопроводу після такого ремонту, говорять експерти. Генеральний директор ТОВ «Імперія доріг» **Олександр Короленко** разом зі своїми колегами, інженерами-мостовиками, проаналізував два із семи томів проекту капітального ремонту об’єкта. За підрахунками спеціаліста, за наявних технології та обсягів робіт протягом найближчих 25 років доведеться витратити близько **16 млн. грн**. – і це за нинішніми цінами. А також – за умови, що 16 із 21-єї опор мосту перебувають у задовільному стані. Адже за проектом передбачений ремонт лише 5-ти опор.

\[caption id="attachment\_51279" align="aligncenter" width="600"\][![](https://mpz.brovary.org/wp-content/uploads/2016/02/Mist_Onykiyenka_Torgmash_00033.jpg)](https://mpz.brovary.org/wp-content/uploads/2016/02/Mist_Onykiyenka_Torgmash_00033.jpg) Стан однієї з опор мосту\[/caption\]

> Протягом майже трьох тижнів наш журналіст за допомогою запитів на інформацію зміг «витягти» у Відділу капітального будівництва Броварської міської ради лише 2 томи проекту ремонту мосту із 7 наявних. Не вдалось отримати більше навіть депутату міськради - Олегу Берестовому. Йому працівниця відділу кожен раз обіцяла надати томи проекту згодом, аргументуючи відтермінування переїздом контори. Однак, навіть з отриманих томів спеціалісти змогли зробити деякі висновки.

**Чи потрібен такий міст узагалі?**

Проаналізувавши матеріали проекту, інженери виказують сумніви щодо деяких ухвалених рішень. Так, наприклад, Олександр Короленко зазначає, що використана у проекті мастика для деформаційних швів вибрана за принципом «дешевша, а не якісніша». Для нашого типу шва, щебенево-мастикового, вона неприпустима. І, у цьому випадку, такі шви доведеться ремонтувати кожні 2-3 роки.

Але фахівці акцентують на іншому. Вони вказують на дані технічного звіту проекту: «_…Після закінчення ремонту ресурс конструкцій шляхопроводу буде залежить від прийнятих проектних рішень і якості виконаних робіт та може коливатися **від 5 років** («косметичний» ремонт без підсилення конструкцій) **до 25 років** (при підсиленні ригелів та стійок і надійній герметизації деформаційних швів)._»

\[caption id="attachment\_51280" align="aligncenter" width="600"\][![](https://mpz.brovary.org/wp-content/uploads/2016/02/Mist_Onykiyenka_Torgmash_00034.jpg)](https://mpz.brovary.org/wp-content/uploads/2016/02/Mist_Onykiyenka_Torgmash_00034.jpg) Ділянку верхньої частини опори (ригеля) підготували до ремонту\[/caption\]

Олександр Короленко робить висновок: шляхопровід буде тягарем для бюджету міста ще 25 років, а потім його все одно доведеться знести, бо реконструкції він вже не підлягатиме. Інженер вказує, що значно дешевшим варіантом для міста було би демонтувати міст, а замість нього – зробити дорогу. Якщо необхідно – то із залізничним переїздом. За підрахунками експерта, за нинішніми цінами демонтаж шляхопроводу обійшовся би приблизно в **7,5 млн. грн**. Прокладання дороги з усіма супровідними витратами – це ще **9-11 млн. грн**.

Окрім того, фахівець зазначає: залишки бетону можна було би передробити та використовувати при будівництві доріг, а деякі конструкції мосту – продати. Зокрема – балки прогонових будов – їх використовують для різних тимчасових конструкцій.

\[caption id="attachment\_51281" align="aligncenter" width="600"\][![](https://mpz.brovary.org/wp-content/uploads/2016/02/Mist_Onykiyenka_Torgmash_00027.jpg)](https://mpz.brovary.org/wp-content/uploads/2016/02/Mist_Onykiyenka_Torgmash_00027.jpg) Найвідповідальніші частини балок прогонової будови – нижні – візуально виглядають цілими. Чому би їх не продати після демонтажу?\[/caption\]

Ідею демонтажу мосту броварці озвучували вже не раз і у соцмережах, і на засідання відповідних депутатських комісій. Натомість, чиновники виступали проти цього. На думку голови Відділу капітального будівництва Броварської міської ради **Людмили Павлик**, демонтаж обійдеться дорожче, ніж ремонт мосту. А залізобетонні конструкції, з її слів, потрібно буде утилізовувати. Окрім того, перший заступник міського голови **Василь Андреєв** вказує: із часом можуть відновити промзону на Торгмаші. Тому рух залізничними коліями, над якими пролягає шляхопровід, також може відновитися.

> Поки матеріал готувався до публікації, Олександр Короленко повідомив, що Відділ капітального будівництва Броварської міської ради таки надав майже всі матеріали проекту. Експерти найближчим часом планують їх досідити та надати свої висновки.

_Фото - автора статті_
