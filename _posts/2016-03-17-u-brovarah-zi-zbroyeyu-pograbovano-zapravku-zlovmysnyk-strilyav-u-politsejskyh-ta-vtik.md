---
title: "У Броварах зі зброєю пограбовано заправку: зловмисник стріляв у поліцейських та втік"
date: 2016-03-17
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "azs"
  - "brovary"
  - "klo"
  - "napad"
  - "novini"
  - "pograbuvannya"
  - "politsiya"
  - "rozbij"
coverImage: "wp-content/uploads/2016/03/2-3.jpg"
---

**Невідомий чоловік пограбував автозаправну станцію «КЛО». Погрожуючи касиру пістолетом, злочинець заволодів 597-ми гривнями, після чого втік. Згодом правоохоронці знайшли схожого за описом чоловіка. Але, під час спроби перевірити в нього документи, невідомий застосував вогнепальну зброю, і знову зник. Наразі його розшукують. Про це [повідомляє](http://www.kv.npu.gov.ua/uk/publish/article/196306) Броварський відділ поліції в Київській області.**

Як зазначають правоохоронці, напад стався сьогодні вночі. О 04:40 до чергової частини броварської поліції надійшло повідомлення про те, що на одній із місцевих АЗС скоєний розбій. Під час нападу оператор АЗС викликала правоохоронців за допомогою тривожної кнопки.

Зі слів поліції, вони одразу прибули на місце події. З’ясували, що до приміщення зайшов невідомий та, погрожуючи пістолетом, наказав касиру зібрати всі гроші та віддати йому. Отримавши кошти, злочинець зник у невідомому напрямку.

<iframe src="https://www.youtube.com/embed/70oN8iJ1bK8" width="420" height="315" frameborder="0" allowfullscreen="allowfullscreen"></iframe>

Як вказують правоохоронці, під час обстеження прилеглої території співробітники помітили підозрілу особу, схожу за описом на нападника. Вони хотіли перевірити документи, але знервований чоловік дістав зброю та здійснив декілька пострілів в бік правоохоронців, після чого зник.

Поліція повідомляє, що злочинця наразі розшукують. Його прикмети: худорлявої статури, був одягнений у темний одяг. Усіх, хто володіє будь-якою інформацією щодо злочину, просять на умовах анонімності звертатися до відділу поліції за адресою: **вул. Ярослава Мудрого, 24**. Або за телефонами: **(04594) 5-34-04** чи на спецлінію **102**.

Тим часом, як зазначають правоохоронці, за фактом подій відкрили кримінальне провадження: за ч. 3 ст. 187 (розбій) та ч. 1 ст. 342 (опір працівнику правоохоронного органу) Кримінального кодексу України.

_Зображення - від Броварського ВП ГУНП в Київській області_
