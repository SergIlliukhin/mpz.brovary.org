---
title: "Чи можна у Броварах подати заяву про реєстрацію шлюбу онлайн?"
date: 2015-08-05
author: 
  username: "yschenko"
  display_name: "Ірина Ющенко"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "dratss"
  - "zayava"
  - "novini"
  - "rozluchennya"
  - "shlyub"
---

**«Це брехня!» – з обуренням [написав](https://www.facebook.com/groups/brovary/permalink/1076412522388713/) броварчанин Руслан у фейсбук-групі «Бровари» про [повідомлення](https://www.facebook.com/media/set/?set=a.539373276216812.1073741906.238601382960671&type=3) прем’єр-міністра Яценюка, що тепер** **завдяки новому електронному сервісу Мін’юсту** **можна подати заявку до ДРАЦСу через Інтернет без бюрократичних процедур. Прочитавши, що Київська область входить до пілотного проекту, хлопець спробував подати електронну заяву про реєстрацію шлюбу до броварського відділу ДРАЦСу. Він зробив це на третій день після офіційного запуску веб-порталу «Звернення у сфері державної реєстрації актів цивільного стану» - 22 липня 2015. Як годиться, сплатив онлайн і державне мито та вартість послуг. Та коли прийшов до установи, виявилось, що у працівників ДРАЦСу немає ключів для доступу до сервісу, тож вони не можуть ні переглянути заяву, ні зареєструвати її, ні побачити оплату. Тож йому довелось і в черзі знову вистояти, і заяву повторно писати, і гроші сплатити. Минуло два тижні, і наші журналісти вирішили з'ясувати, чи запрацював нарешті у нашому місті цей електронний сервіс та які ще онлайн-послуги стали доступні броварчанам.**

_«На цей час у Броварах уже можна подати заяву до ДРАЦСу через Інтернет,_ - каже заступник начальника відділу ДРАЦСу Броварського міськрайонного управління юстиції **Світлана Стародуб. –** _Проблема була лише в перші дні після старту пілотного проекту, адже новий електронний сервіс - новинка як для пересічних броварчан, так і працівників ДРАЦСу. Наразі ніяких проблем із цією послугою у нас немає: сервіс простий, зрозумілий і доступний усім користувачам Інтернет-мережі»._

[![РАЦС (2)](https://mpz.brovary.org/wp-content/uploads/2015/08/RATSS-2.jpg)](https://mpz.brovary.org/wp-content/uploads/2015/08/RATSS-2.jpg)

Як розповіла журналісту "Маєш право знати" пані Світлана, щоб подати заяву до ДРАЦСу, людина має зареєструватися на [веб-порталі](http://dracs.minjust.gov.ua) «Звернення у сфері державної реєстрації актів цивільного стану». Для цього потрібно заповнити реєстраційну форму: вказати прізвище, ім’я, по батькові, логін, адресу електронної пошти. А також додати скановані копії паспортів та, при необхідності, копії документів, що підтверджують припинення попереднього шлюбу.  Потрібні також копії квитанцій про сплату державного мита і платних послуг. До речі, їх також можна здійснити он-лайн:

- державне мито за послуги **(85 грн)**;
- плату за послугу щодо видачі витягу з Державного реєстру актів цивільного стану громадян (**102 грн** **-** організація і проведення скороченого обряду шлюбу; **256 грн** - організація і проведення повного обряду шлюбу);
- організація і проведення обряду шлюбу у святкові та вихідні дні (неділя, понеділок) - **512 грн.** (Однак на сьогодні дана послуга відсутня. Як пояснила Світлана Стародуб, немає кому проводити обряд.  Відсутня і послуга «виїзний обряд шлюбу»).

[![РАЦС (1)](https://mpz.brovary.org/wp-content/uploads/2015/08/RATSS-1.jpg)](https://mpz.brovary.org/wp-content/uploads/2015/08/RATSS-1.jpg)

**Доступ до електронних послуг здійснюється за допомогою особистого кабінету користувача.** Протягом дня спеціалісти відділу мають перевірити надіслані заявником документи, і якщо вони в порядку, запросити для підписання заяви. Заявник має з'явитися до ДРАЦСу протягом трьох днів. Якщо ж особа має електронний підпис (його можна [отримати безкоштовно в податковій](http://brovary-rada.gov.ua/nadannya-poslug-z-otrimannya-elektronno-tsifrovogo-p%D1%96dpisu)), то взагалі все обмежиться Інтернетом.

Також на порталі можна записатися в чергу на прийом до необхідного спеціаліста у зручний для вас час, задати запитання в он-лайн режимі та **подати заяви** не лише для реєстрації шлюбу, а і для:

- його розірвання;
- зміни імені;
- повторної видачі свідоцтв та витягів із Державного реєстру актів цивільного стану громадян;
- внесення змін до актового запису цивільного стану;
- реєстрацію народження дитини;
- отримання свідоцтва про смерть.

Наразі в Броварах новою он-лайн послугою для реєстрації шлюбу скористалося двоє броварчан, але підтвердив факт офіційного одруження лише один. Своє весілля перша броварська пара, яка зареєструвала шлюб он-лайн, святкуватиме **28 серпня** о 16:00.

[![svadba](https://mpz.brovary.org/wp-content/uploads/2015/08/svadba.jpg)](https://mpz.brovary.org/wp-content/uploads/2015/08/svadba.jpg)

Взагалі за перше півріччя 2015 року в Броварському ДРАЦСі зареєстровано **494** шлюби і **204** розлучення. Для порівняння: за відповідний період у 2014 році - **410** шлюбів і **311** розлучень.

Подати заявку в ДРАЦС через Інтернет можна в Дніпропетровській, Одеській та Київській областях. Усього в експерименті  беруть участь 23 відділи. У Київській області до пілотного проекту залучено чотири відділи державної реєстрації актів цивільного стану: Києво-Святошинського районного управління юстиції, відділ Ірпінського міського управління юстиції, Бориспільського та Броварського міськрайонних управлінь юстиції.

**Фото - автора та з Інтернету**
