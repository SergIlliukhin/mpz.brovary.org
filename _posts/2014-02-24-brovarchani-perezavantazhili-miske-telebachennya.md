---
title: "Броварчани «перезавантажили» міське телебачення"
date: 2014-02-24
author: 
  username: "kachor"
  display_name: "Андрій Качор"
tags: 
  - "brovari-vstavay"
  - "vibir-redaktsiyi"
  - "ekta"
  - "nashe-misto"
  - "novini"
  - "telestudiya"
---

**[![Екта](https://mpz.brovary.org/wp-content/uploads/2014/02/Ekta.jpg)](https://mpz.brovary.org/wp-content/uploads/2014/02/Ekta.jpg)Комунальна телестудія «Наше місто» відсьогодні перебуває під контролем Броварської Народної Ради. 23 лютого, після відправлення панахиди по загиблим Героям Майдану, учасники броварського віче вирішили відновити роботу студії «Наше місто», яка з моменту перемоги революції припинила мовлення.**

До офісу телестудії підійшло всього кілька десятків чоловік – основна маса під проводом «ультрас» поїхала до резиденції Януковича в Залісся, аби віддати резиденцію під контроль громади. Прийшовши до офісу «Нашого міста», активісти зателефонували його директорці **Ірині Куліш**, аби та добровільно надала ключі від вхідних дверей. Однак Куліш заявила, що вона, хоч і директор, проте ключів не має. Де ті можуть бути – їй невідомо.

> «Так, я – раб, який працює за кусень хліба! Терзайте мене тут!», -  директор комунальної телестудії «Наше місто» Ірина Куліш під час зайняття студії Броварською Народною Радою боялась виходити з адміністративної будівлі.

Перед протестувальниками постав вибір: виламувати двері або ж намагатись увійти до студії спокійно відкривши замок. Маючи всі можливості зняти двері із завіс чи вибити замок, люди здійснили ще одну спробу мирного врегулювання ситуації: зв’язатись із міським головою. Проте Сапожко взагалі не відповів на дзвінок. Зрештою, додзвонитися вдялось до заступника міського голови Василя Андрєєва, котрий оперативно приїхав до міської ради (в тій самій будівлі знаходиться і «Наше місто»). Проте і Андрєєв нічим не міг зарадити – ключів у нього також не виявилося. Відтак іншого вибору, як силоміць відкрити двері, у мешканців не зосталось. «Ламайте», - кинув на ходу Василь Андрєєв і попрямував до авто.

Проте щойно двері авто заступника Сапожка почали зачинятися, хтось крикнув: «зупиніть Андрєєва!». Якраз в той момент активісти отримали інформацію зі Штабу самооборони: до офісу «Нашого міста» прямує міліцейський наряд на чолі з начальником міськвідділу **Сергієм Семікопом.** Люди не хотіли в цьому випадку конфлікту з правоохоронцями, а тому наявність посадовця в процесі відкриття офісу була необхідна. Окрім того гарантії безпеки приміщення надав присутній депутат **Роман Сімутін.**

Утім міліція, як завжди, запізнювалась. За цей час активісти встигли акуратно зняти замок і заходилися ставити новий. Правоохоронці прибули вже коли справу було зроблено: їм лишилось лише зафіксувати, що офіс телестудії ніхто не трощить і комунальне приміщення в цивілізований спосіб займают представники громади.

Якраз в цей час до студії прибув відеоінженер, що там працює. Він повідомив, що напередодні зі студії було вилучено ключове технічне обладнання: так званий «модуль мовлення», без якого телепрограми неможливо транслювати в ефір. Тут і згодились міліціонери, які прийняли заяву про крадіжку комунальної власності від ще одного присутнього депутата **Віктора Антоненка.**

В цей час роботу студії вже почали організовувати представники Броварської Народної Ради: було проведено побіжну інвентаризацію техніки, оперативно довезено додаткове обладнання та налаштовано доступ до Інтернету. На варту біля офісу прибув загін самооборони.

Однак питання з виходом в ефір досі лишалось не вирішеним: фахівці зазначали, що для визначення характеристик вкраденого модулю і перевірки можливості його підключення потрібно зайти в кімнату бухгалтерії, куди ведуть необхідні кабелі. Однак розуміючи, що в кабінеті може бути важлива фінансова документація, а може й гроші, активісти вирішили не допукати можливих провокацій і шукали вихід із ситуації іншим шляхом.

На жаль, до вечора технічну проблему вирішити не вдалося – виявилось, що подібне обладнання складно знайти в Україні, позаяк деталь досить стара і вже не виробляється. Відтак новоствореною редколегією «Нашого міста» було прийнято оперативне та сміливе рішення: негайно готуватися до прямого ефіру через Інтернет. Ефір мав стартувати вже за годину – о 23:00.

> Аліна Дяченеко, журналіст, член реколегії Броварської Народної Ради: "Ми розуміли, що люди з нетерпіння чекають випуску  новин з новоствореної студії: чутки про «захоплення телебачення» ширились містом з блискавичною швидкістю, дехто фантазував, що «Наше місто» захопили «тітушки» . Ми мали оперативно пояснити свою позицію громадськості і продемонструвати відкритість та прозорість нашої редколегії, хай навіть і в такому часовому цейтноті, з ризиком для якості телепродукту".

Однак буквально за годину молодим журналістам вдалося налагодити [пряму відеотрансляцію зі студії через Інтернет](http://www.ustream.tv/channel/brovary-tv), підготувати два сюжети, «прогнати» по сценарію ведучих, котрі мали спілкуватися наживо з гостями в студії. На початку трансляції технічних проблем уникнути не вдалося: то зникав звук, то відмовляли камери. Новостворена творча група жартувала: «мабуть, діє погана аура попередньої редакції». Не обійшлось і без кумедних випадків, коли втомлений боєць самооборони Михайло, котрий перебував на варті, заснув прямо в прямому ефірі. Нервували і люди в кадрі, адже далеко не кожен день доводиться працювати в таких екстремальних умовах. Подивитись запис трансляції можна за цим посиланням: http://www.ustream.tv/channel/brovary-tv.

Паралельно з трансляцією свою думку мали змогу висловлювати всі глядачі. Дехто звертав увагу на технічні недоліки, однак більшість все ж висловлювали підтримку починанню і раділи, що в місті нарешті запрацював прототип справжнього громадського телебачення.  Як запевнили журналісти, вони чекають від людей конструктивної критики і побажань щодо формату роботи «перезавантаженої» телестудії. Вже сьогодні, о 22:00 нова редакційна група муніципального телебачення презентує броварським глядачам свій черговий випуск. Стежте за оновленнями!
