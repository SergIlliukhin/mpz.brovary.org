---
title: "Броварська «Сім’я»: історія однієї «культурної» схеми. Частина 2"
date: 2013-04-23
author: 
  username: "kachor"
  display_name: "Андрій Качор"
categories: 
  - "rozsliduvannya"
tags: 
  - "vibir-redaktsiyi"
coverImage: "wp-content/uploads/2013/04/922929_582668558423425_2070445250_n1.jpg"
---

[![922929_582668558423425_2070445250_n](https://mpz.brovary.org/wp-content/uploads/2013/04/922929_582668558423425_2070445250_n1.jpg)](https://mpz.brovary.org/wp-content/uploads/2013/04/922929_582668558423425_2070445250_n1.jpg)

**_Друга частина розслідування. Першу частину читайте [за цим посиланням.](https://mpz.brovary.org/brovarska-sim-ya-istoriya-odniyeyi-kulturnoyi-shemi-ch-1/)_** 

Після численних [скарг мешканці](https://mpz.brovary.org/krik-dushi-meshkantsiv-budinkiv-kotri-poterpayut-vid-susidstva-z-myuzik-holom/)в, резонансних випадків [застосування насилля](https://mpz.brovary.org/18-kvitnya-deputati-vimagatimut-zakrittya-myuzik-holu-video/) в стінах закладу та систематичного невиконання «Мюзік Холом» умов договору оренди, міськвиконком під головуванням Сапожка вирішив продовжити роботу скандального кафе депутатського сина ще як мінімум… на дев’ять років!

Відповідне рішення виконавчого комітету було прийнято і підписано міським головою 11 вересня 2012 року, за півтора місяці до дня парламентських виборів. В ці дні Бровари вже добряче лихоманило перед останнім боєм у жовтні: напередодні відбулась акція опозиції [«Наш мер – корупціонер»](https://mpz.brovary.org/miting-ob-yednanoyi-opozitsiyi-u-brovarah-vidbuvsya-guchno-ale-bez-partiynih-praporiv-foto/), а безпосередньо в день прийняття рішення про продовження договору оренди відбулися [сутички міліції з громадянами.](https://mpz.brovary.org/shhoyno-na-brovarskomu-maydani-svobodi-militsiya-silomits-demontuvala-namet-batkivshhini/) Цього разу «Беркут» під керівництвом Хартановича незаконно зносив агітаційний намет «Батьківщини» прямо на Майдані Свободи, що викликало суспільні збурення. Приблизно в ці ж дні головою броварської виборчої комісії [призначили](https://ua.korrespondent.net/ukraine/politics/1394340-u-brovarah-skandalnij-golova-okruzhnoyi-komisiyi-poobicyav-pribrati-spivrobitnika) відомого на всю країну «підрахуя» Ситєнкова, а в самому приміщенні ОВК [з'явились перші банди «братків»](https://mpz.brovary.org/parubki-z-90-h-zabezpechuvatimut-poryadok-u-roboti-ovk/), які постійно супроводжували голову комісії та нападали на журналістів. Коротше кажучи, в таку «гарячу пору» активістам, пресі та броварчанам було зовсім не до «Мюзік Холу» - вся увага сконцентрувалась на передвиборчих баталіях.

Вочевидь, саме подібним «розфокусуванням» суспільної уваги і скористався міськвиконком, аби тишком-нишком прийняти безпрецедентне рішення на користь сина начальниці броварського відділу культури, «регіоналки» Наталії Багмут.

**Новий-старий договір оренди. Покращений**

Не зважаючи ні на що, 6 серпня начальник Управління комунальної власності **Тетяна Данюк** робить подання на виконавчий комітет про продовження договору оренди між територіальної громадою та ТОВ «Дека Інвест» - підприємством Романа Багмута, котре орендує частину МКЦ «Прометей» під розміщення «бару з реалізації безалкогольних напоїв». Данюк та члени виконкому включно із Сапожком вирішили, що «Мюзік Хол» сумлінно дотримувався усіх умов попереднього договору оренди (торгував виключно безалкогольними напоями) та виконував розпорядження виконавчого комітету, зокрема про обмеження часу роботи кафе до 22:00. Як результат, виконавчий комітет вирішив дозволити «Мюзік Холу» займати комунальне приміщення й надалі, продовживши договір оренди не на рік, не на два, а на ціле десятиліття!

Відповідь Сапожка про те, на яких підставах в даний момент здійснює свою діяльність "Мюзік Хол" 

[![[Scanned]001 (6)](https://mpz.brovary.org/wp-content/uploads/2013/04/Scanned001-6.jpg)](https://mpz.brovary.org/wp-content/uploads/2013/04/Scanned001-6.jpg)

Витяг з рішення виконкому про продовження договору оренди на десять років - до 2022 року

[![[Scanned]001 (8)](https://mpz.brovary.org/wp-content/uploads/2013/04/Scanned001-8.jpg)](https://mpz.brovary.org/wp-content/uploads/2013/04/Scanned001-8.jpg)

Проте «чудеса» на цьому не закінчуються. Та ж сама Данюк погодила розрахунок вартості оренди частини «Прометею» для фірми Багмута. Місячна вартість оренди приміщення в центрі міста площею 119 кв.м. для сина депутатки склала 5730 грн. Провівши нескладні розрахунки виявилось, що один метр квадратний Багмуту віддали за 48 гривень на місяць. Для порівняння, квадратний метр в кілометрі від «Прометею» - в офісному центрі «Ліза» на Возз’єднання – коштує 150 грн. на місяць, тобто сину начальниці відділу культури за новим договором оренди віддали комунальне майно за ціною, принаймні втричі меншою за ринкову. І це при тому, що інші – визначальні - умови договору «Мюзік Хол» систематично порушує.

[![[Scanned]001 (9)](https://mpz.brovary.org/wp-content/uploads/2013/04/Scanned001-9.jpg)](https://mpz.brovary.org/wp-content/uploads/2013/04/Scanned001-9.jpg)

Новий договір з Романом Багмутом цього разу замість директора МКЦ «Прометей» Добробабенка підписала в.о. директора **Ірина Маленька.**

[![[Scanned]001](https://mpz.brovary.org/wp-content/uploads/2013/04/Scanned001.jpg)](https://mpz.brovary.org/wp-content/uploads/2013/04/Scanned001.jpg)

 

Це саме та Маленька, котра керувала роздачею продуктових наборів від Федоренка напередодні виборів та зверталась в міліцію із заявами на журналістів, які фіксували факти підкупу виборців на камеру.

<iframe src="https://www.youtube.com/embed/Zi59uBAvyAA" height="315" width="560" allowfullscreen frameborder="0"></iframe>

Але звідки взялась площа 119 квадратних метрів? Адже ми пам’ятаємо, що в договорі від 29 жовтня 2009 року площа «Прометею», що її здавали в оренду ТОВ «Дека Інвест» складала лише 100 квадратних метрів. Про таку ж площу йшлось і в конкурсній пропозиції виконкому від 10 жовтня того ж року.

[![[Scanned]001 (1)](https://mpz.brovary.org/wp-content/uploads/2013/04/Scanned001-1.jpg)](https://mpz.brovary.org/wp-content/uploads/2013/04/Scanned001-1.jpg)

Пізніше, між «Прометеєм» та «Дека Інвест» було укладено додаткову угоду, де площа оренди збільшувалася зі ста метрів до 134 метрів квадратних. Ця додаткова угода датується першим грудня 2009 року – задовго до того, як «Мюзік Хол» спочатку облаштував на ганку відкритий літній майданчик, а потім за рахунок нього розширив усе своє приміщення ще на кілька десятків метрів, обгородивши увесь ганок металоконструкціями.

[![[Scanned]001 (4)](https://mpz.brovary.org/wp-content/uploads/2013/04/Scanned001-4.jpg)](https://mpz.brovary.org/wp-content/uploads/2013/04/Scanned001-4.jpg)

В жодному документі, що на запит «Маєш право знати» надав Сектор доступу до публічної інформації стосовно «Мюзік Холу», інформації про цю захоплену частину будівлі не йдеться, хоча автор запитував конкретно саме про долю літнього майданчику.

Так чи інакше, приміщення кафе за рахунок приєднаного до фойє «Прометею» ганку збільшилося ще на кілька десятків квадратних метрів. Утім, в жодних документах це не відображено, а розмір орендної плати досі вираховується як за 119 квадратів, хоча приміщення по факту істотно збільшилося. Якщо приблизно порівняти реальну площу, що її зараз займає «Мюзік Хол» - близько 150 кв.м. – вартість «квадрату» для сина броварської депутатки становить близько 38 гривень. Це майже вчетверо менше за ринкову вартість.

**«Важка артилерія» на підмогу броварчанам**

Після [акції 18 квітн](https://mpz.brovary.org/blokuvannya-tribuni-miskradi-vibivannya-dverey-zolotiy-unitaz-ta-sotni-lyudey-hronologiya-protestiv-18-kvitnya-foto-video/)я проти підвищення тарифів на «комуналку» та розгулу «мажорського свавілля» у Броварах до вирішення ситуації з «Мюзік Холом» можуть долучитись додаткові фігури. Інцидент з Вікторією Заєць – броварчанкою, якій охорона кафе восьмого березня зламала руку та побила її чоловіка – став каталізатором, через який питання депутатського кафе відтепер вирішуватиметься на вищому рівні.

**Виступ Вікторії Заєць на акції протесту 18 квітня:**

<iframe src="https://www.youtube.com/embed/xehFk_rwruw" height="315" width="560" allowfullscreen frameborder="0"></iframe>

Першими винести історію Вікторії на розсуд всеукраїнської аудиторії можуть журналісти телеканалу «Інтер», які вже висловили намір зробити про це окремий сюжет. Проте крім інформаційної, найважливішою в цій справі буде юридична складова.

Під час подій 18 квітня у Броварах весь день був присутній депутат Київської обласної ради, «ударівець» **Дмитро Крейнін**, який крім іншого, очолює комісію з питань законності, правопорядку та боротьби з корупцією в обласній раді. Крейнін поспілкувався з постраждалою Вікторією Заєць, а також з Романом та Наталією Багмутами. Начальниця відділу культури безапеляційно заявила, що жодних законів чи норм кафе її сина не порушує та ніколи не порушувало, а вся ця ситуація – не більше ніж «інсинуації продажних журналістів». У свою чергу голова обласної комісії обіцяв всесторонньо вивчити ситуацію, розглянути звернення постраждалих, мешканців та висновки юристів, і при необхідності направити матеріали розслідування у вищі інстанції правоохоронних органів, котрі не будуть спускати справу на гальмах, як це робить броварська міліція та прокуратура. За інформацією «Маєш право знати», подібні звернення будуть надіслані вже найближчими днями.

Крім наведених в нашому розслідуванні фактів, комісії з питань боротьби з корупцією буде передано ще низка юридичних висновків, зроблених за результатами аналізу договорів оренди між ТОВ «Дека Інвест» та МКЦ «Прометей», а також інформація про інші оборудки родини Багмутів з комунальним майном – зокрема з приводу тренажерного залу, що його облаштував Роман Багмут в приміщенні Будинку дитячої та юнацької творчості на вул. Марії Лагунової.

**_P.S._**

_Відразу після сесії Наталія Багмут звернулась до депутата Романа Сімутіна, котрий уособлює опозиційні сили в броварській міській раді, з проханням про зустріч з приводу скандалу навколо кафе її сина. Вочевидь, Наталія Андріївна таки відчула, що цього разу петля навколо корупційних оборудок затягнулась не на жарт, і «успішний бізнес» її сина – а заразом і всієї «регіоналівської» родини - опинився під реальною загрозою. Будемо сподіватися, що підозри досвідченої депутатки цього разу таки справдяться._
