---
title: "У Броварах перейменують ще кілька вулиць та демонтують пам’ятні дошки комуністичним ідолам. ОНОВЛЕНО"
date: 2016-05-30
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "dekomunizatsiya"
  - "karpij"
  - "komisiya"
  - "novini"
  - "perejmenuvannya-vulyts"
coverImage: "wp-content/uploads/2016/05/DSC_3456.jpg"
---

**У Броварах продовжать перейменовувати вулиці. До [70 вулиць](https://mpz.brovary.org/u-brovarah-z-yavylys-vulytsi-na-chest-stepana-bandery-nebesnoyi-sotni-ta-geroyiv-ato/), які півроку тому волею депутатів і мера вже змінили назви у рамках декомунізації, додадуться нові. Принаймні таке рішення рекомендуватиме органам влади новоутворена [комісія з питань найменувань та пам’ятних знаків](http://brovary.kiev.ua/r%25D1%2596shennya-m%25D1%2596sko%25D1%2597-radi-v%25D1%2596d-21042016-%25E2%2584%2596193-13-07-pro-stvorennya-kom%25D1%2596s%25D1%2596%25D1%2597-z-pitan-naimenuvan-ta-pam%25E2%2580%2599yatni), яка вперше зібралась на засідання 25 травня.**

Цей дорадчий орган Броварська міська рада утворила на минулій сесії. Очолювати комісію депутати неочікувано доручили журналісту та громадському активісту **Дмитру Карпію** – автору десятків статей про декомунізацію у Броварах. Також Дмитро входив до робочої групи, яка власне і напрацювала попередні пропозиції перейменувати майже третину вулиць міста через їхній ідеологічний зв’язок з комунізмом.

![DSC_3431](https://mpz.brovary.org/wp-content/uploads/2016/05/DSC_3431.jpg)

Вже на першому ж засіданні активний декомунізатор Броварів продемонстрував, що не збирається зупинятись на досягнутому. Дмитро повідомив, що є ще 5 вулиць, які, скоріш за все, підпадають під закон, а відтак мають бути перейменовані. Однак рішення цього разу прийматимуть в Київській обласній держадміністрації, яка місяць тому звернулась за порадою до броварської комісії. Йдеться про вулиці **Богунську, Каширіна, Красну, Січневу та провулок Комунарів**. Головуючий одразу ж запропонував нові назви – **Кричевського** (художник), **Луценка** (художник), **Шевельова** (історик), **Вербицького** (композитор).

Однак під час дискусії з’ясувалось, що Січнева вулиця названа на честь місяця, бо поруч є Квітнева, Березнева тощо. А Олександр Каширін – це захисник Броварів під час Другої світової війни, не інший радянський „герой”. Тому комісія вирішила рекомендувати обласній владі перейменувати не всі 5 вулиць, бо не всі вони підпадають під обов’язову декомунізацію.

> **UPD****.** 2 червня стало відомо, що губернатор Київщини все-таки перейменував 5 вулиць у Броварах. Про це йдеться у [розпорядженні](http://www.slideshare.net/DmytroKarpiy/196-20052016) голови Київської облдержадміністрації, частину якого оприлюднив Дмитро Карпій. Із документу випливає, що вулиці перейменували ще 20-го травня. Обласні чиновники майже повністю врахували [пропозиції](http://www.slideshare.net/DmytroKarpiy/5-9-61232904) робочої групи, надані у березні цього року.

**Демонтаж пам’яті про комунізм**

Після вулиць взялись за іншу незавершену справу попередньої комісії – демонтаж пам’ятників та меморіальних дощок комуністичним ідолам. Минулий склад комісії був дуже нерішучим у цих питаннях: залишили і табличку, присвячену **Леніну**, у школі № 3, і згадку про **60-річчя Жовтня**. Новоутворена комісія без вагань проголосувала за демонтаж цих „залишків комунізму”, а також меморіальних дощок **Гальбичу, Осипову, Кирпоносу, Щорсу та Красовському**. Думки розійшлись лише щодо **Макаренка**: його табличку поки не прибиратимуть.

Також розгорілась дискусія щодо того, що робити з написом "Никто не забыт. Ничто не забыто" на вулиці Ярослава Мудрого (колишня Кірова). Член комісії, депутат **Аліна Дяченко** запропонувала не діяти радикально (головуючий запропонував демонтувати конструкцію) і встановити інший напис, адже це місце є пам'ятним для ветеранів та старшого покоління. _«Вони щороку приходять сюди на День Перемоги, маємо рахуватись з тим, що для них важливо»_, - зауважила депутат.

![DSC_3435](https://mpz.brovary.org/wp-content/uploads/2016/05/DSC_3435.jpg)

Обговорення викликала і подальша доля пам'ятника 200-й стрілковій дивізії та 4-му полку НКВС у парку «Приозерний». З одного боку, меморіальний комплекс розміщений у місці поховання невідомого солдата, з іншого – тут встановлена стела, яка вшановує… НКВС. Вирішили демонтувати лише стелу з табличкою, у якій сказано про каральний орган, а скульптуру солдата поки не чіпати.

**Третя хвиля нових назв**

Розглянула комісія з найменувань і нові пропозиції назв вулиць. Начальник відділу молоді і спорту зачитав листа про те, що у Броварах доречно назвати вулиці іменами **Олега Великого** та **Василя Лещінського**. _„У місті багато спортсменів, які своїми досягненнями здобули славу, але саме ці дві особистості ми визначили як такі, що на їх честь варто назвати вулиці”_, - зазначив пан **Рожков**.

Також надійшло звернення від громадської організації „Союз. Чорнобиль. Україна” з проханням назвати у нашому місту вулицю **Героїв Чорнобиля**.

![DSC_3428](https://mpz.brovary.org/wp-content/uploads/2016/05/DSC_3428.jpg)

Родичі екс-очільника Броварської лікарні **Івана Сокура** також захотіли увічнити ім’я головного лікаря, який понад 20 років керував медичним закладом у нашому місті. Присвятити вулицю поету з Броварщини **Миколі Сому** попросили його колеги по літературному цеху.

Дмитро Карпій одразу ж запропонував винести ці пропозиції на громадське обговорення, зокрема перейменувати вулицю Степана Разіна на Миколи Сома, Тургенева – на Івана Сокура, а Декабристів – на Героїв Чорнобиля (ця вулиця розташована неподалік від пам’ятника загиблим ліквідаторам).

**Як враховуватимуть думку громади**

Для того, щоб дійсно врахувати думку громадськості, комісія затвердила Порядок проведення громадських обговорень щодо перейменування вулиць та інших урбанонімів м. Бровари. Цим порядком передбачена обов’язкова публікація всіх пропозицій з перейменування на сайті Броварської міської ради, розміщення відповідної кпопки на головній сторінці сайту, а також публікації всіх звернень від громадян, які будуть надходити під час обговорення, щоб з ними також могли всі ознайомитись.

![DSC_3429](https://mpz.brovary.org/wp-content/uploads/2016/05/DSC_3429.jpg)

**Вшанування Героїв АТО**

Розглянули на комісії й питання вшанування загиблих в АТО броварчан. Вирішили рекомендувати міській раді встановити наступні пам’ятні знаки на честь захисників, які віддали життя за Україну:

- стелу, присвячену **Ігорю Завірюхіну**, на розі вулиці, яка названа на його честь (колишня Семашка);
- таблички **Аркадію Голубу** розмістити на під’їзді будинку на вул. Грушевського, 17, де він проживав, а також у школі №3, де він навчався;
- дошку **Олегу Оникієнку** на початку вулиці, названої на його честь (колишня Красовського).

Головуючий повідомив, що двох інших Героїв – **Дмитра Янченка** та **Сергія Москаленка** – вирішили вшанувати ще раніше: [встановленням меморіальної дошки у школі №2](https://mpz.brovary.org/u-brovarah-vidkryly-memorialnu-doshku-zagyblym-za-ukrayinu-dmytru-yanchenku-ta-sergiyu-moskalenku/), де обоє чоловіків свого часу навчались.

![DSC_3445](https://mpz.brovary.org/wp-content/uploads/2016/05/DSC_3445.jpg)

Також за зверненням депутата Саука було запропоновано обговорити, як вшанувати **Героїв Небесної Сотні** та **Героїв АТО** на центральній площі міста – Майдані Свободи. Домовились порадитись з громадськістю через відповідну процедуру.

**Наприкінці засідання...**

Останнім питанням порядку денного стало розірвання побратимства з містом Щолково (Росія) та „демонтаж” пам’ятного знака Дубу, посадженому у парку „Перемога” делегатами з міста-побратима РФ. Слід сказати, що дерево, яке мало символізувати дружбу двох міст, вже давно засохло. Тому комісія у цьому питанні була одноголосна.

Коли основний порядок денний вичерпався, перейшли до „Різного”. Тут слово взяли мешканці вулиці **Героїв Сталінграда**, яку у грудні перейменували на **Романа Шухевича**. Люди заявили, що заперечують проти зміни назви, про що подавали відповідні звернення. Однак члени комісії їм роз’яснили, що залишити стару назву забороняє закон, і запропонували обговорити з сусідами, якою вони бачать нову назву вулиці. Для організації опитування „делегували” члена комісії, депутата **Вадима Мутила**, який обирався від цього округу.

![DSC_3456](https://mpz.brovary.org/wp-content/uploads/2016/05/DSC_3456.jpg)

...Перше засідання новоутвореної комісії тривало понад 3 години. У більшості питань депутати, архітектори, історики та краєзнавці, які увійшли до складу колегіального органу, були одноголосні. На відміну від  попередньої комісії з найменувань новий склад налаштований відверто патріотично. Дискусії переважно виникали на ґрунті того, як взаємодіяти з громадою та враховувати її думку та інтереси, щоб не провокувати людей і не дратувати їх надмірним втручанням в урбаноніми. Адже добре все, що не понад міру, бо можна отримати зворотній результат.

**Фото - Віктор Крук**
