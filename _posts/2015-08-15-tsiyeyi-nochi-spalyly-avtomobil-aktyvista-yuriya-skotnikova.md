---
title: "Цієї ночі спалили автомобіль броварського активіста Юрія Скотнікова"
date: 2015-08-15
categories: 
  - "novyny"
tags: 
  - "avtomobil"
  - "vibir-redaktsiyi"
  - "novini"
  - "pidpal"
  - "pozhezha"
  - "skotnikov"
---

**Сьогодні, 15 серпня близько другої години ночі спалахнув автомобіль Daihatsu, що належить броварському громадському активісту, члену ГФ «Правопорядок» Юрію Скотнікову. Пожежа сталася біля підї’зду, де мешкає Скотніков, за адресою вул. Білодібровна, 2. У автівці в той момент ніхто не перебував, постраждалих у результаті пожежі немає.**

Зі слів активіста, спочатку сусіди почули невеликий вибух, відразу за яким розпочалось займання. На місце пригоди власник автомобіля відразу викликав пожежних та міліцію. Як повідомив постраждалий, рятувальники їхали на Білодібровну близько 30 хвилин, ще за півгодини прибули правоохоронці. За цей час Юрій Скотніков разом із сусідами встигли загасити пожежу. Автомобіль виявився сильно пошкодженим вогнем, вигоріла вся передня частина, лопнуло лобове скло, після чого вогонь перекинувся в салон. Як вважає Юрій Скотніков, автівка вже не підлягає відновленню.

[![фото 1](https://mpz.brovary.org/wp-content/uploads/2015/08/foto-1.jpg)](https://mpz.brovary.org/wp-content/uploads/2015/08/foto-1.jpg)

[![фото 2](https://mpz.brovary.org/wp-content/uploads/2015/08/foto-2.jpg)](https://mpz.brovary.org/wp-content/uploads/2015/08/foto-2.jpg)

Незважаючи на те, що правоохоронці поки не назвали причин займання, активіст переконаний, що це був навмисний підпал. «Навіть за характером пошкоджень видно, що швидше за все зловмисники використали пляшку із запалювальною сумішшю», - вважає постраждалий власник авто. Скотніков не сумнівається, що це – помста за його активну громадську позицію та спроба залякування. Також Юрій запевняє, що займання не могло статися через внутрішні несправності автомобіля, пошкоджену електрику абощо: з його слів, свій транспорт він завжди підтримував в належному стані.

[![фото 2 (1)](https://mpz.brovary.org/wp-content/uploads/2015/08/foto-2-1.jpg)](https://mpz.brovary.org/wp-content/uploads/2015/08/foto-2-1.jpg)

Активіст припускає, що  йому спалили автомобіль або ж за боротьбу з незаконним продажем контрафактних будівельних матеріалів  Броварському районі, або ж за «облави» на підпільні гральні заклади у Броварах.  Про це він сказав у коментарі журналістам Броварського громадського телебачення:

<iframe src="https://www.youtube.com/embed/qTunVHt24QM" width="560" height="315" frameborder="0" allowfullscreen="allowfullscreen"></iframe>

Так, учора, під час засідання Громадської ради при Броварському міськвідділі МВС, членом якої є Скотніков, активіст ініціював спільні рейди з правоохоронцями по виявленню точок продажу фальсифікованого цементу. Ще раніше ГФ «Правопорядок» на чолі зі Скотніковим провів низку рейдів по виявленню незаконних гральних закладів. Також активіст не виключає, що підпал може бути пов'язаний із питанням виділення землі у Броварах підставним особам або у незаконний спосіб: з цього приводу Скотніков виступав під час останньої сесії міської ради, яка відбулася 6 серпня.

Водночас активіст заявив, що останнім часом не отримував будь-яких погроз. Правоохоронці вже взяли частини автомобіля для спеціального аналізу, який допоможе визначити точні причини займання.

UPD. У понеділок версію підпалу підтвердили експерти:

![скотніков](https://mpz.brovary.org/wp-content/uploads/2015/08/skotnikov.jpg)
