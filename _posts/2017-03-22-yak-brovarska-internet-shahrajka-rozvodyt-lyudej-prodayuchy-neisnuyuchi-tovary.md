---
title: "Як броварська інтернет-шахрайка \"розводить\" людей, продаючи неіснуючі товари"
date: 2017-03-22
author: 
  username: "yschenko"
  display_name: "Ірина Ющенко"
categories: 
  - "brovary"
  - "novyny"
tags: 
  - "internet-shahrajstvo"
  - "brovary"
  - "brovarskyj-viddil-politsiyi"
  - "vibir-redaktsiyi"
  - "kiberpolitsiya"
  - "larysa-tsiselska"
  - "novini"
  - "prodazhi-v-interneti"
  - "chornyj-spysok-prodavtsiv-i-pokuptsiv"
coverImage: "wp-content/uploads/2017/03/9.jpeg"
---

**Лариса Цісельська, вона ж - Ірина Зайченко. Вона ж - Анна Скворцова, Лариса Іванівна та Марія Токов. Вона ж - адміністратор груп «Барахолка Бровари» і «Одяг для вагітних, дітей і мам Бровари». Про те, що у мережі «ВКонтакті» броварчанка ймовірно займається шахрайством: продає  неіснуючі товари  виманюючи в довірливих людей гроші, розповіла  на сторінці групи «Чорний список продавців і покупців» одна з потерпілих Катерина Літвинко. Активісти групи, які перевіряють на причетність до шахрайства Інтернет-продавців та покупців, проконтролювали «діяльність» Цісельської, зібрали  про неї  інформацію та передали  в правоохоронні органи. Тепер уже поліції жінка пояснюватиме, чому люди, переказавши на її картку гроші, свого товару так і не отримали.**

15 лютого 2016 року **Катерина Літвинко** замовила по Інтернету в [Ірини Зайченко](http://vk.com/id223285233) комплексну програму з 4 продуктів «Слім», яка нібито активує різні системи організму та допомагає за 25 днів скинути зайву вагу. Дівчина хотіла схуднути до свого дня народження, щоб вразити своїх знайомих неймовірним перевтіленням. Згідно з умовами продажу «чарівного» товару, відразу ж і перерахувала Ірині на картку «Приватбанк» **1 285 грн**. Остання ж обіцяла надіслати товар «Новою поштою» вже через 2-3 тижні. Однак тижні спливали, а Катерина на своє замовлення продовжувала очікувати.

**Історія "схуднення"** 

Протягом  березня  Ірина «годувала» Катерину обіцянками, що товар ось-ось має отримати із Росії, але через проблеми на митниці він ніяк не може потрапити в Україну. У квітні писала, що товар вже прийшов, однак у розібраному вигляді, тож посилки замовникам потрібно збирати. «Збирала» їх увесь травень. На кінець місяця нібито мала товар ось-ось Катерині відправити. І зникла. Ні на які благання і погрози замовниці Ірина не реагувала. У відчаї Катерина написала повідомлення Ірининій колезі з груп  [«Барахолка Бровари»](http://vk.com/club67710780)  та  [«Одяг для вагітних, дітей і мам Бровари»](http://vk.com/club54564036)   [Анні Скворцовій](http://vk.com/id303836698). На що Анна відповіла, що Іринина сторінка зламана, а сама вона – на лікарняному. І обіцяла в ситуації розібратися. «Розбиралася» увесь червень, час від часу Катерині відписуючи: її ніхто не «кине» і дівчина свій товар отримає. А так як Ірина не відповідає і їй, то поїде і забере в неї товар сама. І також зникла.

Після довгих вмовлянь відгукнутися, Анна нарешті відповіла: мовляв, до Ірини не доїхала, а зв’язку з останньою не має. У кінці липня «доїхала», однак  дзвонити  «звідти» не може, бо не ловить мобільний. У серпні Анна попросила Катеринину адресу і обіцяла замовити та надіслати товар удруге. А згодом дивувалася: всі інші замовниці товар отримали, чому така неприємність тільки з Катериною – не знає. Закінчувався жовтень, а Катерина все очікувала на свій засіб для схуднення та продовжувала вимагати від продавців прислати товар або повернути гроші. У кінці жовтня Анна відповіла, що вже в… Новосибірську.  І з «ефіру» зникла. З кінця жовтня 2016 р. на повідомлення Катерини повернути вкрадені гроші вже ніхто не відповідав.

[![](https://mpz.brovary.org/wp-content/uploads/2017/03/Bezymyannyj-2.png)](https://mpz.brovary.org/wp-content/uploads/2017/03/Bezymyannyj-2.png)

**Полювання на "продавців повітря"** 

Минув рік, а в Катерини -  «ні торби, ні груш»: ні товару, ні грошей. Зрозумівши, що стала жертвою шахраїв, Катерина [звернулася](http://vk.com/wall-56644786_309136) в групу «Чорний список продавців і покупців», де озвучила свою проблему та виклала переписку з Іриною та Анною.

> Група [«Чорний список продавців і покупців»](http://vk.com/clubmalinku) - волонтерська організація, заснована 4 роки тому в Києві з метою безкоштовної допомоги обманутим шахраями людям. Активісти допомогли повернути свої гроші понад 3 000 людям. Дохід члени групи отримують від реклами, яку розміщують на своїй сторінці. Гроші використовують на оплату адміністраторам за мобільний зв’язок та Інтернет, інша частина коштів йде на благодійність – допомогу дітям-сиротам та бездомним тваринам, яких лікують волонтери.

Згодом до обговорення ситуації долучилася і зникла «продавчиня повітря». Анна переконувала, що її провини немає, так як посилку відправляла не вона, а Ірина, яка звільнилася. Анна ж не знає, де саме «застряг» товар, а  віднайти  його не можна. Він просто… загубився. Так як і накладна з треком (_номером, по якому і можна відслідкувати посилку – прим. авт.)._ Припустила: ймовірно, якась замовниця отримала дві посилки. Але хто і де – вже не прослідкувати.

А згодом заявила: посилку Катерина отримала ще 25 травня. Навіть продемонстрували накладну. Однак  дзвінок на гарячу лінію «Нової пошти» заяву шахрайки спростував: накладної  на ім’я Катерини  Літвінко [не існує](http://vk.com/wall-56644786_309136?z=photo-56644786_456256311%2Fwall-56644786_310137). Щоб дізнатися, чи надсилалася Катерині хоча б якась посилка, активісти групи «Чорний список» надіслали запит на «Нову пошту». На що [отримали відповідь](http://vk.com/wall-56644786_309136?z=photo-56644786_456256720%2Fwall-56644786_311338): із 20 травня по 1 червня 2016 р. Катерина Літвинко ніяких відправлень не отримувала. І тут Анна знову зникає. Натомість з’являється «безвісти зникла» Ірина, яка Катерину ошелешує: від Літвинко в «Приватбанк» взагалі ніяких коштів на оплату товару [не надходило](http://vk.com/wall-56644786_309136?z=photo-56644786_456256807%2Fwall-56644786_311444)! Мовляв, немає грошей – немає товару.

Як удалося відслідкувати активістам групи «Чорний список», Ірина Зайченко, Анна Скворцова, адміністратор груп «Барахолка Бровари» і «Одяг для вагітних, дітей і мам Бровари»  - одна і та ж особа: броварчанка **[Лариса Цісельська](http://vk.com/id3294546).** Вона ж -  [Лариса Іванівна](http://vk.com/weleda2013)  та [Марія Токов](http://vk.com/id258888732).

\[caption id="attachment\_68066" align="aligncenter" width="600"\][![](https://mpz.brovary.org/wp-content/uploads/2017/03/Larysa-TSiselska.jpg)](https://mpz.brovary.org/wp-content/uploads/2017/03/Larysa-TSiselska.jpg) Лариса Цісельська. Фото зі сторінки "ВКонтакті"\[/caption\]

\[caption id="attachment\_68067" align="aligncenter" width="600"\][![](https://mpz.brovary.org/wp-content/uploads/2017/03/TSyselska.jpg)](https://mpz.brovary.org/wp-content/uploads/2017/03/TSyselska.jpg) Лариса Цісельська. Фото зі сторінки "ВКонтакті"\[/caption\]

Як розповіла керівниця інтернет-групи «Чорний список продавців і покупців» **Ольга Сидорук**, саме Цісельська, щоб заплутати сліди, одночасно вела у мережі «ВКонтакті» кілька сторінок, морочила людям голови, продаючи «повітря», та «вішала на вуха локшину», що товар надходить із Росії. А для того, щоб її бізнес виглядав переконливо, відгуки «покупців» на своїй сторінці купувала. Приклади схуднення від диво-препарату брала з мережі Інтернет. Коли ж вдавалося обдурити чергову жертву - відразу знімала надіслані кошти та змінювала ім’я та прізвище. «_Коли в своїй групі ми заблокували сторінку «Анни», вона не ховаючись стала писати зі сторінки «Ірини»,_  -  розповідає  **Ольга Сидорук.**  \-  _Це  підтверджує: «Ірина» та «Анна» - одна і та ж особа. [Вирахувати шахрайку](http://vk.com/wall-56644786_309136?z=photo-56644786_456256209%2Fwall-56644786_309580)_ _також вдалося за номером картки «Приватбанк», яку сама ж «Анна» і надала. Усі перераховані кошти_ [_надходили_](http://vk.com/wall-56644786_309136?z=photo-56644786_456256867%2Fwall-56644786_311612) _на одне і те ж ім’я – Лариси Цісельської. Її особисту сторінку допомогли знайти броварчани, які підтвердили: на фото саме Цісельська»._

Активістам «Чорного списку» вдалося знайти **7** фейкових сторінок  шахрайки. Але вони переконані: це ще не все, тож пошуки інформації та інших потерпілих продовжуються_. «На жаль, наша група «Чорний список» працює тільки в мережі «ВКонтакті», а Цісельська торгувала і на OLX, «Однокласниках» та в інших мережах,_ - каже Ольга Сидорук. – _Тому потрібен час, щоб знайти інших постраждалих від її афер»._

За інформацією пані Ольги, щомісяця на своїй сторінці вони друкують базу шахраїв, яка у вільному доступі в пошуковику «ВКонтакті», і кожен перед тим, як придбати товар, може перевірити продавця по його ID, номеру картки, ПІБ на наявність/відсутність в цій базі_._ Щоденно в групу надходить від 50 до 100 звернень із різних регіонів України з проханням перевірити того чи іншого продавця чи покупця на вчинення шахрайства.

**Шахрайство - це кримінал**

Як повідомив нашим журналістам заступник начальника [Департаменту кіберполіції](http://www.facebook.com/cyberpoliceua/posts/444136919043810) Національної поліції України **Віталій Чубаєвський**, у переважній більшості шахраї реалізовують «стандартні схеми» заволодіння чужими коштами. Найпопулярніші - шахрайства шляхом обману через створення фіктивних Інтернет-магазинів та шляхом імітації реалізації товару (послуг) через аукціони, віртуальні дошки оголошень, соціальні мережі та телефонні шахрайства. У більшості випадків під час скоєння злочинів шахраї використовують інформацію, взяту із популярних соціальних мереж, де безпечні громадяни викладають про себе персональні дані, повідомляє кіберполіцейський. Шахраї ці дані аналізують і вже на їх основі готують і вчиняють злочини.

> Причетність сайтів до шахрайських дій можна перевіряти на сервісі кіберполіції  [«Stop Fraund»](http://www.cybercrime.gov.ua/pereviriti-informatsiyu).

«_На кінець 2016 року працівниками кіберполіції супроводжувалося понад 2,9 тисяч кримінальних проваджень, зареєстрованих за кваліфікованими видами злочинів. У тому числі 1,2 тисячі -  за частиною 3 та 4 статті 190 Кримінального Кодексу кваліфіковані як Інтернет-шахрайства»,_ - інформує заступник начальника. На кінець 2016 року в **788** кримінальних провадженнях, розпочатих за матеріалами кіберполіції, **139** особам повідомлено про підозру у вчиненні злочинів, **112** особам пред’явлено обвинувальні акти. Досудове розслідування закінчено за **815** кримінальними правопорушеннями. Тільки за січень 2017 року за матеріалами кіберполіції розпочато **96** кримінальних проваджень, **32** особам повідомлено про підозру, **14** – пред’явлено обвинувальні акти. Досудове розслідування закінчено за **134** кримінальними правопорушеннями.

У ЗМІ голова Департаменту МВС кіберполіції **Сергій Демедюк** [повідомив](http://www.segodnya.ua/criminal/v-internete-massovo-oruduyut-prodavcy-vozduha-kolichestvo-afer-vyroslo-792866.html), що навіть після затримання «продавці повітря» можуть виявитися на волі, адже закон і суддівська практика поки що лояльні до таких злочинців. Інколи, навіть перебуваючи під слідством, підозрювані вчиняють нові афери. _«Одну із мешканок Броварів ми затримували 4 рази, однак реального терміну вона не отримала, тому що має троє дітей,_ \- каже головний кіберкоп. - _Більше того, затримані, а потім звільнені, підозрювані стають ще більш витонченими у своїх аферах, адже вже приблизно розуміють, як ми їх знаходимо»._  

У свою чергу члени групи «Чорний список» всіляко намагаються допомогти потерпілим від рук махлярів: ведуть із шахраями перемовини, пояснюють наслідки їхніх вчинків, повідомляють людей про махінації тих чи інших осіб, звертаються в правоохоронні органи, допомагають потерпілим в складанні всіх необхідних  юридичних документів.

Допомогли активісти скласти заяву в Рівненську кіберполіцію і Катерині (дівчина мешкає у м. Рівне). Правоохоронці Рівного передали зібрані матеріали колегам з Київської області, де останні провели попередню перевірку і встановили, що гроші за картковим рахунком знімалися саме в Броварах. Для проведення більш ретельного розслідування всі матеріали кіберполіція надіслала у Броварський відділ поліції. **21 березня** броварські правоохоронці відкрили кримінальне провадження за **ч. 1. ст.190 ККУ «Шахрайство»**. Санкція статті передбачає покарання у вигляді штрафу до 50 неоподатковуваних мінімумів доходів громадян або виправні роботи на строк до 2 років, або обмеження волі на строк до 3 років. Проводиться досудове розслідування.

На сьогодні Цісельській про підозру не повідомлено і її не затримано, тож «продавчиня повітря» все ще на волі і може вільно обманювати людей і далі.
