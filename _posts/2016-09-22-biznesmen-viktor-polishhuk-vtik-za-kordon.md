---
title: "Бізнесмен Віктор Поліщук втік за кордон"
date: 2016-09-22
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "alyans-novobud"
  - "bank-myhajlivskyj"
  - "brovary"
  - "viktor-polishhuk"
  - "komitet-verhovnoyi-rady"
  - "novini"
  - "pavlo-rizanenko"
  - "prokuratura"
  - "finansove-shahrajstvo"
coverImage: "wp-content/uploads/2016/09/poliscuk0111.jpg"
---

**У вівторок, 20 вересня, відбулось засідання комітету Верховної Ради України з питань фінансової політики і банківської діяльності, на якому обговорили ситуацію, яка склалася з постраждалими вкладниками банку «Михайлівський», повідомляє видання [«Інтерфакс-Україна»](http://interfax.com.ua/news/general/371422.html). Про стан справи доповідав перший заступник прокурора Києва Павло Кононенко, який зазначив, що прокуратура сподівається на притягнення до відповідальності за банкротство банку власника мережі з продажу побутової техніки і електроніки «Ельдорадо» і торгівельно-розважального центру Gulliver, скандально відомого броварчанам забудовника ("Альянс Новобуд") і людини, причетної до незаконного виведення земель, що належать громаді міста, - бізнесмена Віктора Поліщука. По цій справі вже заарештований колишній голова правління банку Ігор Дорошенко, а також колишній директор «Інвестиційно-розрахункового центру» Михайло Канюк. Але наразі, як інформує видання, Віктор Поліщук втік за кордон.**

На засіданні комітету Верховної Ради з питань фінансової політики і банківської діяльності розглядалась ситуація із постраждалими вкладниками банку «Михайлівський». Шукаються шляхи вирішення питання допомоги людям, адже мова іде про **14 тисяч** вкладників, яких банківські шахраї обікрали на суму понад **1,2 млрд гривень.** _«Комітет продовжує працювати над тим, аби допомогти вирішити ситуацію із вкладниками банку Михайлівський, яких реально обдурили, оформивши їхні вклади не як вклади у банк, а як внески у фінансові компанії. Відтак держава тепер відмовляється компенсувати людям втрачені кошти. Навіть у межах гарантованої суми у 200 тисяч гривень»_, – зазначив голова фінансового комітету **Сергій Рибалка.**

Присутній на засіданні перший заступник прокурора Києва **Павло Кононенко** відзначив, що прокуратура сподівається притягнути до відповідальності за  банкрутство банку бізнесмена **Віктора Поліщука**, в якому він раніше володів 92,501% статутного капіталу. Прокурор також повідомив, що по цій справі рішенням Шевченківського райсуду м.Києва вже заарештований колишній голова правління банку **Ігор Дорошенко**. Його підозрюють у розкраданні **870 млн гривень** банківських коштів та доведенні банку до неплатоспроможності. Екс-посадовцю інкримінують вчинення злочинів, передбачених **ч. 5 ст. 191 та ст. 218-1** КК України. Заарештований також колишній директор «Інвестиційно-розрахункового центру» **Михайло Канюк**, а заступник голови правління **Денис Панфілов** знаходиться у розшуку. Щодо Віктора Поліщука, то, як сказав перший заступник прокурора Києва, той _"забрав свої застави (з банку "Михайлівський) і втік за кордон… Шанс (притягти його до відповідальності) є»_, - визначив  прокурор перспективу притягнення того до відповідальності.

\[caption id="attachment\_60638" align="aligncenter" width="600"\][![](https://mpz.brovary.org/wp-content/uploads/2016/09/poliscuk0111.jpg)](https://mpz.brovary.org/wp-content/uploads/2016/09/poliscuk0111.jpg) Віктор Поліщук\[/caption\]

_«Банкрутство банку «Михайлівський» - результат шахрайства власника і команди топ-менеджерів фінансового закладу,_ - зазначила в інтерв’ю виданню [«Гордон»](http://gordonua.com/publications/io-zamglavy-nbu-rozhkova-pik-infliatsii-my-perezhili-eto-bylo-strashnoe-vremia-teper-nuzhny-reformy-142389.html) в.о. заступника голови Нацбанку України **Катерина Рожкова.**

Зі свого боку голова підкомітету з питань цінних паперів, фондового ринку, діяльності рейтингових агентств і електронної комерції **Павло Різаненко** на засіданні зазначив, що Нацбанк частково несе відповідальність за ситуацію, а також відзначив важливість доведення розслідування даної справи до конфіскації майна бізнесмена В.Поліщука, аби цими коштами хоча б частково розрахуватись із вкладниками.

В рейтингу 100 найбагатших української редакції  Forbes Віктор Поліщук за підсумками 2015 року зайняв 67  місце: за оцінкою видання, понад 100 тис м2 орендної площі могли принести йому річний дохід в розмірі 325-390 млн грн, тоді як по мережі магазинів «Ельдорадо» за 2015 рік зафіксовано понад 6 млрд грн виручки.

[Нагадаємо](https://mpz.brovary.org/biznes-struktury-viktora-polishhuka-fiktyvno-pogasyly-svoyi-kredytni-zobov-yazannya-minfin/), в оборудках з банком «Михайлівський» були задіяні компанії, пов’язані із бізнесом Віктора Поліщука, зокрема «Альянс новобуд», «Інтер-Профіт», «Алекса Групп» та інші. Компанія «Альянс новобуд» є найбільш відомим забудовником у Броварах, серед проектів компанії - ЖК «Лісовий квартал» та «Зелений квартал». Також вже рік триває [історія](https://mpz.brovary.org/49464-2/) із запланованим будівництвом на місці лісосмуги на вулиці Симоненка. На даний момент компанія не відмовилася від своїх планів, не дивлячись на невдоволення містян та [високу щільність забудови](https://mpz.brovary.org/zabuduvaty-nemozhlyvo-zberegty/) в зазначеному районі.

Водночас бізнесмена Віктора Поліщука [пов'язували](https://mpz.brovary.org/politychnyj-fenomen-igorya-sapozhka-chastyna-tretya-mistsevi-vybory-2015-roku-plany-na-revansh-i-novyj-pokrovytel/) з міським головою Броварів Ігорем Сапожком, пригадуючи зокрема призначення компанії "Альянс новобуд" гензабудовником міста.
