---
title: "28-ма сесія: комп'ютери для БЦРЛ, новий ЦНАП, лічильники газу, 33 млн на ремонти"
date: 2017-05-15
author: 
  username: "tatuuum"
  display_name: "Тетяна Панкратьєва"
categories: 
  - "vlada"
  - "aktsiyi-zahodi"
tags: 
  - "28-ma-sesiya"
  - "brovary"
  - "vibir-redaktsiyi"
  - "novini"
  - "sesiya"
---

**На 28-й черговій сесії БМР депутати відмовили афілійованій компанії "Альянс Новобуд" у поновленні договору оренди, віддали гуртожиток "БЗБК" у господарче відання заводу, виділили 33 млн на ремонти, вирішили будувати новий ЦНАП, згадували незлим тихим словом систему "І-Бровари" та розмірковували, чи давати лікарні 850 тисяч на комп'ютери.**

**Проект рішення №5.** Міську програму оформлення права власності на нерухоме майно територіальної громади м.Бровари на 2017-2018 роки [дофінансували](http://brovary-rada.gov.ua/documents/27011.html) на **300 тис грн** (загалом на 2017 рік тепер - 401,4 тис грн).

**№8. Гуртожиток "БЗБК"**

ПАТ "БЗБК" [звернулося](http://brovary-rada.gov.ua/documents/27017.html) до міської ради та отримало право господарчого відання на гуртожиток за адресою вул.Гагаріна, 12а, переданий заводом у комунальну власність міста. (Нагадаємо, місто і "БЗБК" [судилися через комплекс власності](https://mpz.brovary.org/chomu-vlada-i-brovarskyj-zavod-sperechayutsya-za-dva-sadochky-u-tsentri-mista/), зокрема дитячий садочок.)

Переважну більшість мешканців гуртожитку становлять працівники "БЗБК", будівельники, чоловіки, проте там проживають роками і родини, і тимчасово переселені особи із зони АТО. На сесію прийшла частина мешканців, які протестували проти передачі гуртожитку "БЗБК": _"Протягом 10-12 років ми ведемо з ними війну, переписка, судові рішення, нам погрожують, нас залякують,вони ущемлюють наші права, а зараз ви нас знову ним віддаєте"._ Міський голова пояснив, що власність - таки комунальна, а завод отримає лише право господарчого відання. Договір у будь-який час можна буде розірвати, а тарифи буде встановлювати не "БЗБК", а міська влада. У той же час ця процедура надасть можливість надати мешканцям гуртожитку ордери, а згодом - і приватизувати житло.

Окремі депутати заявляли, що є проти цього рішення. Депутатка **Галина Негода** запропонувала варіант: гуртожиток залишається комунальною власністю і здає кімнати заводу в оренду, тож не потрібно робити "БЗБК" управляючою компанією. Проти також був депутат **Андрій Лопатюк**, який має складну історію стосунків з "БЗБК".

За проект рішення проголосував лише **21** депутат, але цього було достатньо для прийняття рішення. Проти була фракція БПП, утрималися - ДемАльянс, Свобода, а також Людмила Кулініч, Максим Семенов, Вадим Мутило та Андрій Лопатюк.

[![](https://mpz.brovary.org/wp-content/uploads/2017/05/0022-1.jpg)](https://mpz.brovary.org/wp-content/uploads/2017/05/0022-1.jpg)

**№9. Ремонти вулиць, тротуарів, світлофорів, фасадів та під'їздів будинків**

До Міської програми програми капітального ремонту, утримання об’єктів житлового фонду та благоустрою міста Бровари на 2017-2021 роки було [внесено зміни](http://brovary-rada.gov.ua/documents/27014.html). До переліку додалися певні об'єкти, а фінансування було збільшено на **33,874 млн грн**. Також до [переліку](https://onedrive.live.com/view.aspx?resid=76CC13A1B9E773BD!3735&ithint=file%2cdocx&app=Word&authkey=!ADvV6dpLXzZ09rw) на сесії додали ще **60,1 тис** для КП "Бровари Благоустрій" (для встановлення зон вільного Wi-Fi в парках міста) та **200 тис** на вулицю академіка Богомольця. Депутати проголосували одноголосно - **34** "за".

**№10. Лічильники газу**

Для пільгових категорій громадян у Броварах будуть встановлювати індивідуальні лічильники газу. [Із доповіддю](https://mpz.brovary.org/gazovi-lichylnyky-dlya-nezahyshhenyh-verstv-naselennya-u-brovarah-mozhut-pryjnyaty-sotsialnu-programu/) на цю тему виступав на минулому засіданні чергової 27-ї сесії заступник міського голови **Григорій Голубовський**. Пропозицію було втілено у [проект рішення](http://brovary-rada.gov.ua/documents/27016.html), згідно якого з міського бюджету на програму виділяється **300 тис грн**. (Нагадаємо, помешкання, у яких не були встановлені індивідуальні лічильники газу, повинні були обладнати приладами обліку, проте згодом від цього проекту відмовилися і почали встановлювати загальнобудинкові прилади. Це не відображає реальні витрати газу споживачами та є невигідним, особливо для соціально незахищених верств населення.)

Цього разу Григорій Голубовський наголосив, що звернень багато і якщо на купівлю і встановлення 1 лічильника витрачати 5 тис грн (за даними газконтори), то загалом на програму потрібно 6 млн. _"Але поки давайте запустимо хоч щось. Подивимося реальну вартість встановлення у тих підприємств, що вийдуть на тендер. І тоді, якщо буде фінансова можливість, то закриємо цією програмою всі звернення"_, - сказав заступник мера.

За рішення депутати проголосували одноголосно - **34** "за".

P.S. В контексті цього виникло питання: чиїми є інженерні мережі, якими здійснюється транспортування газу та електроенергії в будинки. Міський голова запропонував, аби постачальні підприємства сплачували оренду за користування цими мережами.

**№12.** Відділу молоді та спорту [виділили](http://brovary-rada.gov.ua/documents/27006.html) додаткові **400 тис грн** для проведення спортивно-масових заходів. Міський голова зробив зауваження начальнику відділу **Дмитру Рожкову** щодо того, що на спортивних майданчиках у школах міста, зокрема на новозбудованому у ЗОШ №10 займаються футболісти з ФК "Каскад" та Академії Ващука, а після занять закривають майданчик і діти не можуть потрапити на поле. _"ДЮСШ повинно бути у пріоритеті, а приватні організації нехай платять за оренду поля"_, - зазначив міський голова.

**№13.** За програмою "З турботою про кожного" [вирішили](http://brovary-rada.gov.ua/documents/27009.html) перепрофілювати 580 тис грн для Благодійного фонду "Інна" (підтримка онкохворих), а також виділити **210 тис грн** на відшкодування міжміського проїзду чорнобильцям і **400 тис грн** на телефонний зв'язок пільговим категоріям населення.

**№14.** КП "ОРЦ" отримало **780 тис грн** (детальніше - [за посиланням](https://mpz.brovary.org/kp-orts-taky-otrymaye-groshi/)).

**№17.** Для [реалізації](http://brovary-rada.gov.ua/documents/27021.html) програми зонування потрібно було провести певні транзакції в межах кошторису Програми розробки містобудівної документації в м.Бровари. _"В серпні цього року ми повинні отримати готову роботу та виставити на громадські обговорення, а потім затвердити її на сесії",_ - сказала головний архітектор міста **Лілія Рибакова** на засіданні бюджетної комісії, що передувала засіданню 28-ї сесії. Затвердження програми зонування надасть можливість надавати земельні ділянки в оренду та заробляти кошти до міського бюджету. Депутати рішення підтримали - "за" **32**.

**№№19-21. Програми відділу капітального будівництва**

До Міської програми по будівництву та реконструкції об’єктів соціального призначення на 2016-2020 роки [внесли зміни](http://brovary-rada.gov.ua/documents/27025.html). Згідно них по бульв.Незалежності планується проектування і будівництво Центру надання адміністративних послуг (ЦНАП). Попередня цифра становить **10 млн грн**. "За" - **31** депутат.

_"Виникла пропозиція про обласне фінансування,_ \- розповідала на засіданні бюджетної комісії начальниця відділу капбудівництва **Людмила Павлик**. _- Можливо, наша частина витрат буде становити 20%. У зв'язку з цим нам потрібно робити проектну документацію, землевідвід". "Пропозиція поступила від Льва Парцхаладзе",_ - додав тоді **Петро Бабич**. Зараз броварський ЦНАП розміщується на першому поверсі прибудови за адресою Гагаріна, 18. (Нагадаємо, у [довгобуді](https://mpz.brovary.org/vystavkovyj-tsentr-na-majdani-svobody-shho-za-stinamy-golovnogo-dovgobudu-brovariv-foto/) біля міськради планували зробити виставковий центр, тепер там планують розмістити [театр](https://mpz.brovary.org/budivnytstvo-u-brovarah-2017-rekonstruktsiya-sadochkiv-proektuvannya-shkil-ta-novyj-stadion-v-parku/).) А у зв'язку з потребою театру у додаткових приміщеннях, ЦНАП переїде в нову будівлю. За попередніми припущеннями новий ЦНАП розмістять біля міськради на місці зеленої зони, клумби.

\[caption id="attachment\_70275" align="aligncenter" width="600"\][![](https://mpz.brovary.org/wp-content/uploads/2017/05/fasadIMG_8328-1.jpg)](https://mpz.brovary.org/wp-content/uploads/2017/05/fasadIMG_8328-1-768x511.jpg) Теперішній ЦНАП, майбутній театр\[/caption\]

Депутати також затвердили зміни до [Міської програми](http://brovary-rada.gov.ua/documents/27026.html) по будівництву та реконструкції інженерних мереж на 2016-2020 роки (будівництво дощової каналізації по вул.Фельдмана - **150 тис грн** та зменшення видатків на будівництво водовідводу по масиву "Оболонь") та [Міської програми](http://brovary-rada.gov.ua/documents/27028.html) по будівництву та реконструкції вулично-шляхової мережі на 2016-2020 роки (будівництво вулиці Княжицької - **50 тис грн**, вул.Підлісну - зняли). За інженерні мережі віддали свої голоси **28** депутатів (фракція БПП утрималася), за вулично-шляхові - **31** депутат.

**№22. ТОВ "Основа"**

Підприємство [ТОВ "Основа"](https://mpz.brovary.org/chomu-misto-povynno-vtrachaty-miljony/) вже півроку звертається до міської ради за дозволом на поділ земельної ділянки і вкотре отримує відмову. На поточній 28-й сесії БМР підприємство мінімальною кількістю голосів нарешті отримало багатостраждальний дозвіл. Депутати переголосовували це [питання](http://brovary-rada.gov.ua/documents/27032.html) (пункт 11), але проект було таки прийнято мінімальною кількістю голосів. Перше голосування за пропозицію по "Основі" - **21** голос, друге голосування - **19** голосів.

[![](https://mpz.brovary.org/wp-content/uploads/2017/05/0060.jpg)](https://mpz.brovary.org/wp-content/uploads/2017/05/0060.jpg)

[![](https://mpz.brovary.org/wp-content/uploads/2017/05/0062.jpg)](https://mpz.brovary.org/wp-content/uploads/2017/05/0062.jpg)

**№23. Поновлення [договорів оренди землі](http://brovary-rada.gov.ua/documents/27033.html)**

Пункт 1.11: щодо ТОВ "Берізка" були зауваження, що там працює "розливайка". Кажуть, власник обіцяв "виправитися". Мінімальною кількістю голосів (**19**) дозвіл таки видали (без права торгувати алкогольними напоями).

Пункти 1.12-1.15: ТОВ "Філайт плюс" та ТОВ "Булраш" просили поновити договори на оренду земельних ділянок по вул.Гагаріна біля стадіону "Спартак" для будівництва офісно-торгового центру. Договори з БМР укладені у 2007-08 роках. Пункти зняли з розгляду.

Пункт 1.9: МТДК "Будівельне місто" ([засновник Анна Богуш](https://youcontrol.com.ua/catalog/company_details/32499032/)) зверталося щодо ділянки для будівництва багатоквартирного житла на території 3-го мікрорайону ІV житлового району міста Бровари. Як зазначив депутат **Володимир Опалько**, це той самий забудовник, що і "Альянс новобуд" ([засновник Анна Богуш](https://youcontrol.com.ua/catalog/company_details/35326295/)), який не виконав свої [інвестиційні зобов'язання щодо садочку](https://mpz.brovary.org/miska-vlada-prykryvaye-vykradennya-dytyachogo-sadochku/) - тому ненаданням дозволу потрібно спонукати забудовника до співпраці з громадою. Міський голова зазначив, що "Альянс Новобуд" найбільш дисциплінований забудовник, він сплачує орендну плату за новою нормативною оцінкою (_"за цю ділянку - 4,757 млн грн в рік"_), у той час як забудовник у ІІ мікрорайоні не прагне переукладати договір та сплачувати внески за переоцінкою (_"сплачує 3%, а не 12%"_). Зрештою "за" проголосувало лише **17** депутатів - дозвол не надали. _"Мінус 4,7 млн в бюджет і будувати далі вони не зможуть",_ - резюмувала начальниця земельного відділу **Леся Гудименко**.

[![](https://mpz.brovary.org/wp-content/uploads/2017/05/0067.jpg)](https://mpz.brovary.org/wp-content/uploads/2017/05/0067.jpg)

**№25.** Проект рішення "Про затвердження документації із землеустрою щодо передачі земельних ділянок громадянам у власність, надання дозволів на розроблення документації із землеустрою" **не прийняли** взагалі (лише **18** голосів "за").

**№27.** В проекті рішення "Про проведення експертної грошової оцінки земельних ділянок для подальшого продажу у власність та відмову у проведенні експертної грошової оцінки земельної ділянки" з розгляду зняли п.3, що стосувався підприємства "[ЛЕАЛ-ГЛАСС](https://youcontrol.com.ua/catalog/company_details/39661246/)" (виробництво дзеркал), по вул.Броварської сотні, 5. Представники фірми (директор, юрист), а також запрошений еколог доводили економічну корисність та екологічність підприємства. У випадку негативного рішення сесії відмовлялися платити орендну плату за ділянку. На появу підприємців енергійно відреагував депутат **Микола Зінченко**, а також заступник міського голови **Григорій Голубовський**, вони стверджували, що підприємство труїть місто шкідливими викидами і робить з працівників та оточуючих інвалідів. Міський голова заявив, що дані буде вивчати міський еколог **Юрій Жимайлов**. В контексті цього питання виступала і представниця "[ПОЛІМЕР-КОЛОР](https://youcontrol.com.ua/ru/catalog/company_details/24221600/)" **Людмила Гредунова** (жінка депутата **Євгенія Гредунова**) та її батько **Микола Жебель** \- директор фірми. Між фірмами "ПОЛІМЕР-КОЛОР" та "ЛЕАЛ ГЛАСС" виник господарський конфлікт. За зняття п.3 і за рішення в цілому проголосувало **27** депутатів.

**№29.** Проект рішення "Про надання дозволів на розроблення проектів землеустрою щодо відведення земельних ділянок у власність для будівництва індивідуальних гаражів учасникам антитерористичної операції, учасникам бойових дій, волонтерам та членам сімей загиблих учасників бойових дій та учасників антитерористичної операції" **зняли з розгляду**.

Серед **додаткових питань** депутати зокрема голосували за виділення коштів БЦРЛ (3д: "Про внесення змін до рішення міської ради від 28.01.2016 №71-06-07 «Про затвердження програми «Діяльності і фінансової підтримки, та заохочення працівників Броварської  центральної районної лікарні на місцевому рівні на 2015-2017 роки»" та 4д: "Про внесення змін до рішення міської ради від 24.09.2015 № 1552-58-06 «Про затвердження Програми «Покращення надання вторинної медичної допомоги населенню міста Бровари та відновлення матеріально-технічної бази Броварської центральної районної лікарні на 2015-2017 роки»").

Цими рішеннями зокрема передбачалося і виділення **90,8 тис грн** на [обстеження технічного стану будівлі інфекційного відділення](https://mpz.brovary.org/dytyacha-likarnya-rozvalyuyetsya-cherez-novi-bagatopoverhivky-poryad/). І якщо питання надбавок працівникам не викликали питань у депутатів, то **850 тис грн** на закупівлю комп'ютерів (72 шт.) - зчинили жваве обговорення.

Виступила **Тетяна Крилова**, депутатка від фракції "Самопоміч", яка була ініціаторкою впровадження програми комп'ютеризації медзакладів міста "[І-Бровари](https://mpz.brovary.org/elektronna-systema-dlya-brovariv-za-13-miljoniv-shho-vyrishat-deputaty/)". Цю програму тоді критикували через: а) великі кошти, яких потребувала програма в цілому, б) корупційні ризики та підозру у лобіюванні певних виконавців програми, в) ризик неузгодженості інтерфейсів програм амбулаторій та БЦРЛ, а також можливої державної всеукраїнської системи. Незважаючи на супротив частини депутатів, програму [не з першого разу](https://mpz.brovary.org/17-ta-sesiya-brovarski-deputaty-ne-pryjnyaly-proekt-prozorro-ta-pryjnyaly-i-brovary/), але [таки ухвалили](https://mpz.brovary.org/na-informatyzatsiyu-medzakladiv-brovariv-vydilyly-koshty-shho-z-tsogo-bude/) - і комп'ютеризували заклади первинної ланки. Тепер все змінилося дзеркально: депутатка жваво критикувала виділення коштів на комп'ютеризацію БЦРЛ, вбачаючи у цьому корупційні схеми. Заступниця головного лікаря **Тетяна Щербак**, що доповідала по цьому питанню, вкотре повторювала, що кошти виділяються поки що лише на техніку. А депутатка у свою чергу вкотре запитувала: а що потім? Як будуть використовуватися комп'ютери, з якими програмним забезпеченням будуть працювати? Яка саме фірма буде його впроваджувати? Та чи буде воно сумісне з вже існуючою системою в амбулаторіях міста? Мовляв, у чому сенс виділяти кошти на "залізо", якщо не готове IT-рішення? Пролунало ім'я **Сергій Куцевляк**, саме він пропонує лікарні своє програмне забезпечення, зазначила представниця БЦРЛ.

\[caption id="attachment\_70274" align="aligncenter" width="600"\][![](https://mpz.brovary.org/wp-content/uploads/2017/05/I-Brovary-10.jpg)](https://mpz.brovary.org/wp-content/uploads/2017/05/I-Brovary-10.jpg) Сергій Куцевляк, директор фірми MEDSTAR минулого літа презентує у Броварській міськраді можливості програми "І-Бровари"\[/caption\]

Депутат **Валерій Іваненко** зазначив, що незалежно від того, чи визначене програмне забезпечення, комп'ютери потрібні у будь-якому разі, бо сучасна організація праці потребує техніки. Те, що комп'ютери згодяться для внутрішнього використання, казала і представниця БЦРЛ.

Депутат **Володимир Опалько** пригадав депутатці "І-Бровари": _"Зараз відбувається те, що ми передбачали рік тому, коли проголосували за ту програму. Що стане проблема адаптації систем між собою. І зараз ти виступаєш проти, бо лобіюєш свою систему, бо за цим стоїть нардеп Сисоєнко!"._

Підсумував дискусію міський голова, згадавши, що у зв'язку з впровадженням госпітальних округів і визначенням Броварів як центру одного з таких округів, комп'ютерами і програмним забезпеченням БЦРЛ буде забезпечувати держава. Тож, навіщо розкидатися грошами і технікою, а давайте, ми закупимо комп'ютери, скажімо, на міськвиконком, а лікарні надамо безкоштовно в оперативне користування. Ідея депутатам сподобалась, хоча і розвеселила усіх, коли пропозицію підтримав депутат **Юрій Скотніков** ("Самопоміч"), обмовившись, звертаючись до мера Ігоря Сапожка: _"Давайте так і зробимо, по нашій схемі"_. Зрештою за "схему" зняти пункт про виділення 850 тисяч для БЦРЛ (збираючись перекинути їх на міськвиконком) проголосувало **22** депутати.

[![](https://mpz.brovary.org/wp-content/uploads/2017/05/0106.jpg)](https://mpz.brovary.org/wp-content/uploads/2017/05/0106.jpg)

> Повний [перелік поіменних голосувань](https://onedrive.live.com/?authkey=%21AC2ptc86I9dasbw&cid=76CC13A1B9E773BD&id=76CC13A1B9E773BD%213966&parId=76CC13A1B9E773BD%212094&o=OneUp) за всі проекти рішень [чергової 28-ї сесії](https://mpz.brovary.org/anons-11-travnya-u-brovarah-vidbudetsya-28-ma-chergova-sesiya-miskrady/) можна подивитися на сайті Броварської міської ради.
