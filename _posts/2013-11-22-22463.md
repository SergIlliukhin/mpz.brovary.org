---
title: "Кілька слів обласній \"Свободі\" про \"тиражування неперевіреної інформації\""
date: 2013-11-22
author: 
  username: "shako"
  display_name: "Тарас Шако"
categories: 
  - "kolonka-avtora"
tags: 
  - "brusenska"
  - "marchenko"
  - "pres-sluzhba"
  - "svoboda"
---

![свобода_1](https://mpz.brovary.org/wp-content/uploads/2013/11/svoboda_1.jpg)**Вчора на сайті обласної «Свободи» з’явилась [офіційна заява](http://www.kyiv.svoboda.org.ua/diyalnist/novyny/044429/) з приводу саморозпуску броварського міського осередку і вихід його членів з партії. Добре, що націоналісти нарешті пояснили свою позицію з цього приводу, однак дивно, що у своїй заяві «свободівці» звинувачують журналістів та ЗМІ у «тиражуванні неперевіреної інформації» та закликають «відповідальніше з’ясовувати достовірність оприлюднюваних фактів».** 

Так-от, шановні свободівці, щоб інформацію не поширювали однобоко, потрібно оперативно давати коментарі.

Після появи новини про саморозпуск ми з колегами впродовж кількох годин намагались отримати коментар та пояснення бодай в когось з обласної організації. В офісі партії нам порекомендували звернутись до заступника голови осередку **Вячеслава Хмельницького**, який спершу просто не брав слухавку, а потім взагалі вимкнув телефон. Щодо отримання коментаря у голови обласної організації **Олександра Марченка** нам повідомили, що його немає на місці, і коли він приїде, то сам вийде з нами на зв’язок. Звісно, ніхто нам так і не перетелефонував.

Та ми були налаштовані рішуче на отримання додаткової інформації, то ж почали телефонувати народним депутатам від «Свободи» - **Сиротюку, Мохнику, Гелевею**, але їх телефони також мовчали. Врешті ми вирішили ще раз набрати номер Олександра Марченко і - о диво! - він натиснув на зелену кнопку і відповів. Прота по суті наших запитань він так нічого й не сказав, мовляв, офіційну позицію чекайте завтра, я зараз у відрядженні. Та й з тону розмови було схоже, що ситуація з броварським осередком Марченка мало хвилює. Відтак на момент публікації новини - а тягнути далі вже було нікуди - ми мали лише інформацію від Брусенської та жодного коментаря від ВО "Свободи" - ні від району, ні від області. Тобто пресу залишили напризволяще.

Та в цій ситуації є ще один важливий момент. У вчорашній заяві сказано, що **Ганну Брусенську** усунули від керівництва броварським міським осередком ще... 5 вересня «за порушення партійної дисципліни під час голосування на сесії Броварської міської ради 22 серпня 2013 року». Проте чому про це стало відомо аж через 2,5 місяці? Чому в партії чекали, поки сама депутатка заявить про вихід з партії та пояснить свій вчинок? Чому не використали медіапривід для того, щоб заявити про те, що «Свобода» слідкує за дисципліною своїх партійців і відповідно карає за порушення?

Брусенська [вдало «зіграла на випередження»](https://mpz.brovary.org/u-brovarah-narodzhuyetsya-ponyattya-politichnoyi-vidpovidalnosti/), тому запізніла реакція обласного керівництва партії виглядає як виправдання школяра: а ми ще ж 5 вересня…

Тому, перш ніж звинувачувати журналістів в некомпетентності чи непрофесійності, варто, як мінімум, не ігнорувати їх та вчасно давати вичерпні коментарі. А ще краще - не боятись казати правду і визнавати помилки, не чекаючи 2,5 місяці і оперативно інформувати ЗМІ про події в партії, які явно становлять суспільний інтерес.
