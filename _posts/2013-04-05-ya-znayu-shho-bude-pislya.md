---
title: "Я знаю що буде ПІСЛЯ!"
date: 2013-04-05
author: 
  username: "kohanivsky"
  display_name: "Микола Коханівський"
categories: 
  - "kolonka-avtora"
tags: 
  - "obyednana-opozitsiya"
coverImage: "wp-content/uploads/2012/08/kohanivskiy.jpg"
---

Прочитав заяву Юлії Тимошенко про те, що вона вибачається перед "пострадавшимі жєнщінамі". Читаю, як Арсеній Яценюк вимагає знайти і покарати провокаторів. І в пам\`яті чомусь спливають інші жінки та дівчата - дружини так званих "Васильківських терористів"… Змарніла Аня Мосійчук, яка вже всі очі виплакала за свого Ігора… Христина Бевз, яка день і ніч молить Бога за свого Сергія… Ганна Сінькова, яка три місяці відсиділа на Лук\`янівці по політичній справі… Її мати Таня Близнюк… Мати Віталія Запорожця… Дружини, сестри, матері катованих-мордованих "тризубівців" та "патріотівців"…

Більшість цих жінок продовжують боротися за Вільну Україну, допомагають, попри всі свої особисті страждання та муки, іншим політрепресованим. І ось саме їх ні пані Юля, ні пан Арсеній жодного разу не пожаліли й не звернулись зі словом підтримки до цих Українок. З Юлією Володимирівною для мене все зрозуміло: навіщо ж їй комусь допомагати? "Страждальці" від режиму в Україні лише ВОНА та Луценко, всім іншим живеться легко і радісно. Плюс до того ж ну як не підтримати "соціально близьких" постраждалих від «провокаторів» «жєнщін із ПР» . А й справді, що у пані Юлі спільного, приміром, з матір\`ю Віталія Запорожця?

А ось з Арсенієм Петровичем все набагато цікавіше… Коли Арсеній Петрович заявляє про чергову "перемогу" опозиції, це ще півбіди. Принаймні, нікому не шкодить. А ось коли закликає до повстання та до революції, оце дивина! Арсенію Петровичу, схаменіться! Повстання та революція - це не "сєніни перемоги" і, тим більше, не притрушена снігом спідничка Горіної. Це стихія, яка стається раптово і несе з собою захоплення повстанцями адміністративних приміщень, жорсткі сутички з міліцією, часом публічні покарання політичних опонентів. Ви до цього закликаєте народ? Якщо так, то чого ж Ви злякались "притрушених" снігом жінок? Після "Всенародного Повстання" ці жінки все одно отримають довгі терміни, позаяк є представницями режиму внутрішньої окупації. Якщо ні, то як Ви бачите повстання і революцію?

**Ось це і є докорінне питання до всієї ОО. Якою буде революція? Що вона нам несе? І, головне, що буде ПІСЛЯ?**

Пригадується головний посил Помаранчевої революції: "Бандитам – тюрми!". Ющенко брехав: бандити отримали посади, депутатські мандати, нагороди, зрештою - владу. Суспільний запит на рівність всіх перед законом нікуди не зник, навпаки, в часі "покрашення" тільки загострився. Безумовно, ОО прагне «ющенковської» революції. Але, на відміну від Ющенка, ОО не хоче відповідати на питання: «Хто сидітиме?», тому що якщо зараз сказати: «Ми посадимо злочинців», доведеться відповідати на наступне: ХТО конкретно посадить злочинців? Який такий суд? Печерський? Шевченківський? Конституційний? Немає відповіді…

Щоби посадити Ахмєтова, Пінчука, Азарова, потрібні якісь інші суди, тобто, треба ламати систему. А воно їм треба? Їм, тобто Сєні і Йулі, треба стати владою (хоча б ненадовго), а партію регіонів посунути в опозицію. Це ж так по-європейськи! Та й в разі чого буде кого звинувачувати. А кому ж тюрми? Звісно, патріотам, бо ж так "антиконституційно" кидають у "жєнщін із ПР" снігом.

Я плювать хотів на Сєню, Йулю, на їхні "перемоги" та "всенародні повстання"! Одне мене турбує: що всі ці зрадники і угодовці мають ресурс та, не маючи ані бажання, ані хисту, шукають лише свого, задурюють людям голову та не дають розпочатися народному зриву.

Попри все я переконаний, що саме націоналісти розпочнуть і очолять майбутню революцію! Партійні націоналісти, чи позапартійні - питання поки-що відкрите. Та я точно знаю, якою ця революція має бути! Я знаю, що має статися з бандитами! І я знаю, що буде ПІСЛЯ!

Ці знання не є секретом: ними жили, живуть і за цю Українську Правду боряться мільйони «мертвих, живих і ненароджених»!
