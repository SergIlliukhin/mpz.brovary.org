---
title: "Депутатська комісія рекомендувала Броварській міській раді підтримати проект рішення про заборону відеозйомки"
date: 2011-11-19
author: 
  username: "pravoznaty"
  display_name: "Маєш право знати"
tags: 
  - "brusenska"
  - "zherebtsova"
  - "kuzmenko"
  - "novini"
  - "chisti-vikna"
---

![](https://mpz.brovary.org/wp-content/uploads/2011/11/Депутатська-комісія.jpg "Депутатська комісія")18.11.2011 відбулось засідання постійної депутатської комісії з питань Регламенту, депутатської етики, діяльності засобів масової інформації та контролю за виконанням рішень міської ради у складі: - **Жеребцова** Людмила Вікторівна - голова комісії; - **Кузьменко** Борис Дмитрович; - **Брусенська** Ганна Віталіївна;

Перед цим засіданням представники громадських організацій міста підготували звернення з вимогою до комісії не рекомендувати <!--more-->[проект рішення про заборону відеозйоки](https://mpz.brovary.org/novini/brovarskamiskaradauzakonuezaboronuvideozjomki-proektrisenna "Заборона відеозйомки") до розгляду на сесії Броварської міської ради. Ми звертали увагу комісії на те, що дане рішення у разі прийняття, призведе до порушення принципу гласності діяльності органів місцевого самоврядування, який є одним із основних принципів демократії.

Звернення було підписане представниками громадських організацій:

- ВМГО "Демократичний альянс";
- ГО "Прозоре суспільство";
- МГО "Авангард-Плюс";
- ГО "Громадянська кампанія ПОРА";
- "Ліберальний Український Клуб";
- ГО "Поступ";

**Л.В. Жеребцова** ("Партія регіонів") - голова комісії дуже негативно сприйняла появу представників громадських організацій, що очевидно не входило до її планів. І незважаючи на конструктивну пропозицію **Брусенської Г.В.** (ВО "Сбобода"), яка запропонувала розглянути наше звернення і проект рішення на початку засідання, щоб не створювати конфліктну ситуацію, **Л.В.Жеребцова** категорично відмовилась обговорювати дане питання у нашій присутності. Натомість голова комісії виявила бажання оголосити засідання закритим і вигнати громадськість геть із зали засідань. Її підтримав і **Кузьменко Б.Д.** (ПП "Фронт змін"), тому разом вони проголосували за відкладення розгляду нашого питання на кінець засідання і оголошення засідання закритим.

Засідання комісії було оголошено закритим, і депутати перемістилися до іншого комітету працювати в закритому режимі. Після кількагодинного обговорення нам повідомили: наше звернення не підтримано, проект рішення про заборону відеозйоки **рекомендовано до розгляду** на сесії Броварської міської ради 24.11.2011 р.

Представниками ініціативи вже подано повідомлення про проведення акції протесту під стінами Броварської міської ради **24.11.2011 о 13:00**

[Текст нашого звернення до голови комісії Жеребцової](https://www.slideshare.net/sergIlliukhin/18112011 "Звернення до Жеребцової")
