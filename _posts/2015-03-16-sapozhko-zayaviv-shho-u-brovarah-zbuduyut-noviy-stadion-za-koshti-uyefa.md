---
title: "Сапожко заявив, що у Броварах збудують новий стадіон за кошти УЄФА"
date: 2015-03-16
tags: 
  - "igor-sapozhko"
  - "brovary"
  - "budivnitstvo"
  - "viddil-sportu"
  - "vibir-redaktsiyi"
  - "dmitro-rozhkov"
  - "novini"
  - "park-peremoga"
  - "stadion"
  - "uyefa"
  - "ffu"
---

**[![стадіон](https://mpz.brovary.org/wp-content/uploads/2015/03/stadion.jpg)](https://mpz.brovary.org/wp-content/uploads/2015/03/stadion.jpg)Новий футбольний стадіон. За всіма стандартами. З трибунами і штучним покриттям. У Броварах. Міський голова Ігор Сапожко разом із начальником броварського відділу спорту та молоді Дмитром Рожковим на минулій сесії міськради похвалились, що УЄФА може виділити кошти на будівництво нового спортивного об’єкта в місті.**

За словами мера, вже навіть визначились із місцем для будівництва – на запасному полі в парку «Перемога», біля єврейського кладовища з одного боку і стадіоном «Спартак» з іншого.

Як зазначив Сапожко, місце вже оглянули начальник відділу спорту міської ради Дмитро Рожков та голова обласної федерації футболу Олександр Тютюн. "_Вони дивилися в парку запасне поле - вирішили переобладнати на нормальний стадіон і закріпити дану територію за федерацією. Це будуть кошти Європейського Союзу, тобто УЄФА, для будівництва нормального стадіону в місті_", - пояснив мер.

Дехто з присутніх на сесії висловив побоювання, що майбутнє будівництво може торкнутись місця захоронення євреїв. Однак Сапожко запевнив, що цього точно не станеться, адже параметри дозволяють звести новий спортивний об'єкт строго на вказаній ділянці парку.

Варіант реконструкції існуючого стадіону «Спартак» не розглядають, адже він – не у власності міста. Водночас мер наголосив, що нормальна професійна футбольна команда повинна мати не один, а навіть два чи три стадіони, адже трав'яний газон може витримати максимум 2-3 гри на місяць.

<iframe src="https://www.youtube.com/embed/-J-o69TQaD8" width="600" height="315" frameborder="0" allowfullscreen="allowfullscreen"></iframe>

Отримавши «добро» від УЄФА, на сесію виноситимуть відповідний проект рішення, аби врегулювати питання насамперед із земельною ділянкою, віддавши її у розпорядження обласної федерації футболу. _«Якщо на конгресі ФФУ затвердять, то ми нічого не втрачаємо. В нас буде два повноцінних нормальних стадіони»_, - сказав міський голова.

Попередньо на конгресі погодили питання будівництва стадіону в Броварах. Цю інформацію нам підтвердили у відділі спорту. Однак всі деталі порадили уточнити в начальника відділу Дмитра Рожкова.

> На момент публікації взяти коментар в Дмитра Рожкова не вдалось. У відділі спорту повідомили, що начальник поки відсутній. "Маєш право знати" слідкуватиме за розвитком подій довкола потенційного стадіону в парку. Слідкуйте за оновленнями.
