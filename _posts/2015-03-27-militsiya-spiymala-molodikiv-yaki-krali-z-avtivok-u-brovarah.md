---
title: "Міліція спіймала молодиків, які крали з автівок у Броварах"
date: 2015-03-27
author: 
  username: "pravoZnaty"
  display_name: "Маєш право знати"
tags: 
  - "brovarskiy-mv"
  - "vibir-redaktsiyi"
  - "karniy-rozshuk"
  - "kradizhki-z-avto"
  - "militsiya"
  - "novini"
coverImage: "wp-content/uploads/2014/11/Ogoloshennya-Militsiya-5.jpg"
---

**[![Міліція](https://mpz.brovary.org/wp-content/uploads/2014/05/Militsiya.jpg)](https://mpz.brovary.org/wp-content/uploads/2014/05/Militsiya.jpg)Справа з розкриттям крадіжок з автомобілів у Броварах зрушила з місця. Крадіїв, які тероризували броварчан, впіймали. Містом ходить багато чуток щодо затриманих - правоохоронці ж повідомляють відомі їм факти.**

Сьогодні на [офіційній сторінці](https://www.facebook.com/profile.php?id=100007205655743&fref=ts) Броварського міськвідділу міліції у Фейсбуці з’явилася наступна інформація:

НА КИЇВЩИНІ ОПЕРАТИВНИКИ ЗАТРИМАЛИ СЕРІЙНИХ КРАДІЇВ З АВТО

> Співробітники карного розшуку Броварського міськвідділу міліції затримали двох молодиків, які спеціалізувались на викраденні цінних речей з автівок. Поцуплене майно за мізерні гроші збували випадковим людям, а «заробіток» витрачали на власні потреби. На рахунку кримінального дуету три десятки скоєних крадіжок. За всіма фактами слідчим відділом Броварського міськвідділу міліції відкрито кримінальні провадження за ч.2 ст.185 (крадіжка) Кримінального кодексу України. Крадіям, які вже притягувались до кримінальної відповідальності, загрожує покарання у вигляді арешту на строк від трьох до шести місяців або обмеження волі на строк до п’яти років або позбавлення волі на той самий строк. Правоохоронці перевіряють затриманих на причетність до скоєння аналогічних злочинів на території району та столичної області.

Також сьогодні уночі на Незалежності, 14/1 було скоєно низку подібних крадіжок з авто з побиттям вікон. Зрозуміло, це одразу ж потрапило на сторінки соцмереж. У жвавих обговореннях де-не-де з'являлися коментарі, що нібито якихось крадіїв затримано, але відпущено за рішенням суду.

\[caption id="attachment\_35382" align="aligncenter" width="600"\][![крадіжки_авто](https://mpz.brovary.org/wp-content/uploads/2015/03/kradizhki_avto.jpg)](https://mpz.brovary.org/wp-content/uploads/2015/03/kradizhki_avto.jpg) Фото з соцмереж\[/caption\]

«Маєш право знати» звернулося до броварських міліціонерів за коментарями щодо ситуації.

> Нагадаємо, що наприкінці минулого та на початку цього року у Броварах [різко збільшилася кількість крадіжок з автомобілів](https://mpz.brovary.org/u-brovarah-strimko-zrostaye-kilkist-pograbuvan-avtomobiliv-yak-vberegti-svoye-poradi-militsiyi-ta-strahovoyi/). Скоювалися крадіжки переважно у нічний час шляхом розбиття вікон автомобілю, хоча були й інші варіанти. Злодії цікавилися відеореєстраторами, магнітолами, колонками, [але не гребували навіть кришками бачку омивача](https://mpz.brovary.org/kradizhki-z-avto-yak-tse-vidbuvayetsya-istoriyi-chotiroh-postrazhdalih/).

Як повідомив співробітник сектору карного розшуку Броварського МВ ГУМВС **Матвієнко Богдан**, щодо скоєного сьогодні вночі міліціонерам відомо і ними вживаються усі належні дії. Всі подібні події, за якими є звернення громадян, документуються працівниками сектору карного розшуку та стосовно цього проводяться оперативно-розшукові заходи для встановлення винних осіб.

А щодо розкриття попередніх крадіжок, то міліція може похвалитися «уловом»: три дні тому було встановлено особи злочинців, які крали з автомобілів. Ними виявилися **двоє мешканців Броварів**, 92-го та 94-го років народження, безробітні, раніше судимі за схожі злочини ("Незаконне заволодіння транспортним засобом", а також "Крадіжка, поєднана з проникненням у житло") та які вже відбували покарання у місяцях позбавлення волі. Загалом затримані дали покази по 33 епізодам крадіжок з авто (у 2014 та 2015 роках), але не за усіма цими випадками є звернення громадян. Тож люди, з якими останнім часом траплялися подібні випадки та які не зверталися до міліції, мають змогу зробити це зараз. Тим більше, що у злочинців вилучені деякі вкрадені речі - можливо, комусь пощастить повернути своє.

_«Вони у всьому зізналися_, - каже Богдан Матвієнко. – _Цікаво, що пам’ятають кожен випадок, хоча встановлених епізодів вже більше трьох десятків. Отже, нами було встановлено дані факти і передано до слідства. Наша робота проста: спіймати, допитати, а далі справою займається слідчий»._

Слідчий по цій справі **Микола Клівняк** підтвердив, що дійсно кримінальне провадження відкрите, триває досудове розслідування, а більш детальна інформація наразі не може бути розголошена.

**Згодом прес-центр Броварського МВ ГУМВС повідомив, що суд обрав підозрюваним міру запобіжного заходу на період слідства у вигляді домашнього арешту.**
