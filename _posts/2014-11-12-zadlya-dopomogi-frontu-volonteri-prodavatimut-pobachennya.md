---
title: "Задля допомоги фронту броварські патріоти організовують \"аукціон побачень\""
date: 2014-11-12
categories: 
  - "announce"
tags: 
  - "auktsion-pobachen"
  - "blagodiyna-aktsiya"
  - "brovary"
  - "vibir-redaktsiyi"
  - "vmgo-sokil"
  - "dopomoga-ato"
  - "novini"
---

**[![аукціон](https://mpz.brovary.org/wp-content/uploads/2014/11/auktsion.jpg)](https://mpz.brovary.org/wp-content/uploads/2014/11/auktsion.jpg)8 листопада у Броварах стартувала благодійна кампанія з продажу побачень, яка триватиме до 21 грудня. Впродовж цього часу на створеній організаторами аукціону [сторінці в соціальній мережі "Вконтакті"](https://vk.com/event80058491) усі охочі можуть подати заявку на участь або купити рандеву, написавши в коментарях "ціну". Благочинну акцію влаштовує Броварський осередок ВМГО «Сокіл».**

Зібрані на аукціоні кошти організатори планують витратити на потреби українських солдат, які несуть службу поблизу міста Дебальцеве Донецької області, зокрема бійцям 11 та 25 батальйонів територіальної оборони ЗСУ, 128 гірськострілецької бригади ЗСУ, батальйону спецпризначення «Січ» МВС України.

Згідно з правилами, аби взяти участь в благодійному аукціоні, потрібно подати заявку зі своїм фото [координатору заходу](https://vk.com/lopata23), додавши інформацію про свій вік, короткий опис про себе та контактний телефон (номер телефону не розголошується).

Подавши заявку, учасник автоматично погоджується піти на побачення з людиною, яка запропонує найбільшу суму коштів.

Для того, аби «купити» побачення, слід залишати під фотографією учасника/учасниці коментар з відповідною сумою. В групі у соцмережі для цього створено два альбоми: один з хлопцями, другий з дівчатами. Стартова ціна побачення – **20 гривень**. Крок ставки має бути кратним 10.

Підбиття підсумків аукціону – збір коштів та проведення побачень – відбудеться 21-22 грудня 2014 року. Організатори акції закликають всіх небайдужих зголошуватись на участь в благодійному аукціоні, аби підтримати наших хлопців на передовій.

Детальнішу інформацію можна дізнатись в [координатора аукціону побачень Сергія:](https://vk.com/lopata23) **(063) 041-62-51**.
