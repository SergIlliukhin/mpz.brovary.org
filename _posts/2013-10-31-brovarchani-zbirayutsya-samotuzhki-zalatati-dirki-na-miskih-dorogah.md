---
title: "Броварчани збираються самотужки залатати дірки на міських дорогах"
date: 2013-10-31
author: 
  username: "pravoznaty"
  display_name: "Маєш право знати"
tags: 
  - "initsiativa"
  - "brovary"
  - "vibir-redaktsiyi"
  - "doroga"
  - "dorogi"
  - "novini"
  - "remont"
  - "ukryama"
  - "yama"
  - "yami"
coverImage: "wp-content/uploads/2013/04/YAma-na-Kiyivskiy-4.jpg"
---

**[![Яма на Київській 4](https://mpz.brovary.org/wp-content/uploads/2013/04/YAma-na-Kiyivskiy-4.jpg)](https://mpz.brovary.org/wp-content/uploads/2013/04/YAma-na-Kiyivskiy-4.jpg)Нещодавно на електронну скриньку «Маєш право знати» надійшов лист від броварчанина [Андрія Теплюка](https://vk.com/id16625128). Ініціативний мешканець заявив, що шукає людей, які готові допомогти залатати ями та тріщини на дорогах у Броварах. «_Хто чим може: хто фінансово, хто фізично, хто вантажним транспортом. Давайте будемо пишатися Броварами. Броварам – кращі дороги!_», - завершив він свій заклик та лишив контакти.**

Активний броварчанин розповів «МПЗ», що хоче зробити всі роботи до початку зими: «Спершу приведемо в порядок основні вулиці, а навесні візьмемось за ями у дворах».

Сам Андрій планує взяти участь у цій справі фізично та фінансово. «Це не потребує великих коштів, головне – бажання. На основні вулиці нам вистачить вантажівки асфальту та вантажівки щебня», - переконаний він.

«Я особливо розраховую на броварчан-автобілістів – людей, які їздять дорогами щодня. Кілька людей, які зголосились підтримати мою ініціативу, у мене вже є», - розповідає броварчанин і додає: «Просто люди живуть і думають, що їм хтось щось колись може зробить. А потрібно самому організувати і зробити».

«Я дуже сподіваюсь, що люди відгукнуться на мій заклик і ми спільно наведемо лад на броварських дорогах. Прошу передати усім небайдужим та бажаючим долучитись до ініціативи мої контакти: **(097) 954-80-00, [tepluk@bigmir.net](mailto:tepluk@bigmir.net).** Пишіть, телефонуйте! Давайте діяти, а не чекати, склавши руки!»

> Нагадаємо, навесні цього року команда "Маєш право знати" провела фотокампанію “[Геть весняні артефакти](https://mpz.brovary.org/get-vesnyani-artefakti-fotokampaniya-proti-yam-ta-kalyuzh-na-brovarskih-dorogah/)!” проти ям та калюж на броварських дорогах. У результаті громадської ініціативи було зібрано та опубліковано дві порції знімків найбільш вражаючих ушкоджень на автошляхах міста ([перша порція](https://mpz.brovary.org/persha-portsiya-yam-ta-kalyuzh-dlya-likvidatsiyi-u-ramkah-fotokampaniyi-get-vesnyani-artefakti/) та [друга порція](https://mpz.brovary.org/yami-kalyuzhi-ta-prosidannya-asfaltu-na-brovarskih-dorogah-druga-portsiya-fotoznimkiv/)). А у травні броварський осередок партії "УДАР" [провів акцію «Дайте дорогу!»](https://mpz.brovary.org/pid-chas-aktsiyi-dayte-dorogu-vlada-provela-obryad-pokrashhennya-yami/) з метою привернути увагу влади до жахливого стану броварських доріг: активісти проїхались основними вулицями та візуально позначили місця, які потребують негайного усунення.
