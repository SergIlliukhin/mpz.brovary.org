---
title: "Хто поставив броварські бібліотеки під загрозу виселення?"
date: 2012-12-26
author: 
  username: "trydence"
  display_name: "Дмитро Карпій"
categories: 
  - "rozsliduvannya"
tags: 
  - "biblioteka"
  - "bagmut"
  - "brovary"
  - "vibir-redaktsiyi"
  - "ditsadok"
  - "dityacha-bibiloteka"
  - "dorosla-biblioteka"
  - "kameliya"
  - "kultura"
  - "osvita"
  - "sadok"
  - "stepanova"
  - "sushko"
  - "havryuta"
---

[![](https://mpz.brovary.org/wp-content/uploads/2012/12/Knizhki.jpg "Книжки")](https://mpz.brovary.org/wp-content/uploads/2012/12/Knizhki.jpg)Минулого тижня «Маєш право знати» стало відомо про те, що броварська міська бібліотека для дітей опинилось під загрозою чи-то виселення, чи-то переселення. Мовляв, хтось могутній та впливовий накинув око на приміщення з вельним зручним та вигідним розташуванням у центрі міста - по вул. М. Лагунової. Проте коли ми почали розплутувати цей клубок чуток упереміш з фактами, з'ясувалось, що загроза нависла над усіма броварськими бібліотеками, а приміщення "офіційно" шукають для дитячого естетико-натуралістичного центру «Камелія».

**Броварська міська бібліотека для дітей**

Щоб перевірити інформацію про ймовірний переїзд чи взагалі закриття дитячої бібліотеки, ми зв’язалися з її директором **Галиною Сушко**. Пані Сушко у телефонній розмові розповіла нам, що чутки про переселення очолюваного нею закладу ширяться вже протягом кількох років, актуалізуючись перед кожним Новим роком. "Проте офіційно мені про це ніхто нічого не говорив", - зазначила керівник установи для дітей. При цьому стосовно гіпотетичного закриття бібліотеки вона категорично заперечила - "це неправда!"

[![](https://mpz.brovary.org/wp-content/uploads/2012/12/DSC60291.jpg "_DSC6029")](https://mpz.brovary.org/wp-content/uploads/2012/12/DSC60291.jpg)

Також Галина Вікторівна розповіла, що на 2013 рік дитячій бібліотеці не зробили підписки на жодне періодичне видання. Грошей на це у бюджеті міста на наступний рік не передбачено. "Я не знаю, як ми будемо працювати без періодики", - з сумом зазначила директорка закладу для дітей.

Припущення про те, що на приміщення бібліотеки претендує родина начальниці відділу культури Наталі Багмут пані Сушко спростувала, повідомивши, що на нього претендував Дитячий естетико-натуралістичний центр «Камелія», який  підвідомчий відділу освіти Броварської міської ради. За словами пані Галини, центр вже давно хочуть кудись переселити, оскільки він знаходиться у приміщенні дитячого садка (вул. Черняховського, 13-б), якому бракує місця для розміщення всіх дітей. Тому, на її думку, не виключено, що «Камелію» хочуть переселити у приміщення дитячої бібліотеки, а останню можуть «злити» з міською бібліотекою для дорослих.

**Броварська міська бібліотека**

Як повідомило наше джерело, після того, як начальниця відділу культури Наталя Багмут дізналася, що ймовірне переселення дитячої бібліотеки зацікавило журналістів, вона вирішила «не чіпати» цей заклад. Натомість, за інформацією джерела, на нараді у цей понеділок Багмут заявила, що для надання нового приміщення «Камелії» виселять Броварську міську бібліотеку по бульв. Незалежності, 5.

[![](https://mpz.brovary.org/wp-content/uploads/2012/12/5492193.jpg "5492193")](https://mpz.brovary.org/wp-content/uploads/2012/12/5492193.jpg)

Частину працівників мають направити до дитячої бібліотеки, а іншу частину – до приміщення, в якому зараз розташована Центральна районна бібліотека Броварської централізованої бібліотечної системи по вул. Кірова, 36. Завідуюча Броварської міської бібліотеки **Світлана Степанова** підтвердила, що колектив та відвідувачі її закладу схвильовані інформацією про можливе переселення і дуже  сподіваються, що бібліотека залишиться на своєму теперішньому місці. Також нам відомо, що працівники бібліотеки готові вдатись до рішучих дій по відстоюванню інтересів броварських читачів, що користуються послугами бібілотеки.

**Дитячий естетико-натуралістичний центр** **«Камелія»**

Інформацію, озвучену Галиною Сушко, опосередковано підтвердила директор «Камелії» **Наталя Хаврюта**, зауваживши, що документально це ще не вирішено. За її словами, приміщення центру на Черняховського, 13-б, розташоване у дитячому садку, їм не належить. А оскільки місту нині необхідні місця у садках для дошкільнят, «Камелію» хочуть переселити в інше приміщення. Директорка зауважила, що її влаштовує будь-який рівноцінний варіант приміщення, також її влаштовує і те приміщення, яке центр займає зараз.

[![](https://mpz.brovary.org/wp-content/uploads/2012/12/DSC6052.jpg "_DSC6052 [1600x1200]")](https://mpz.brovary.org/wp-content/uploads/2012/12/DSC6052-1600x1200.jpg)

Наталя Іванівна запевнила, що у новому приміщенні, якщо його виділять для «Камелії», розташовуватимуться виключно гуртки дитячої самодіяльності. Також директор зауважила, що те приміщення, яке належить їм (по вул. Герцена, 3) має лише один навчальний кабінет,  воно є замалим, щоб задовільнити потреби центру.

_[![](https://mpz.brovary.org/wp-content/uploads/2012/12/DSC6040.jpg "_DSC6040 [1600x1200]")](https://mpz.brovary.org/wp-content/uploads/2012/12/DSC6040-1600x1200.jpg)_

Так виглядає ситуація зі слів очільників броварських бібліотек та потенційного "мешканця" їх приміщення. Схоже, влада рішуче налаштована зробити істотні перестановки на бібліотечній мапі Броварів та знайти місце для "Камелії" навіть за рахунок скорочення кількості закладів для громадського читання. При цьому під час пошуку вільного приміщення для естетико-натуралістичного центру відділ культури вперто ігнорує те, що окремі "підвідомчі" йому комунальні приміщення орендують приватні особи та використовують їх з комерційною метою (наприклад, кафе "М'юзік Хол" в МКЦ "Прометей" чи тренажерний зал "ГолдДжим" у будівлі Будинку дитячої та юнацької творчості). Проте, якщо зважити, що вони належать сину Наталії Багмут, усе стає на свої місця...

> _Щоб з’ясувати всі обставини та перевірити чутки й припущення, ми направили запити на інформацію до Броварської міської ради. Також поки що невідомою залишається доля Центральної районної бібліотеки, куди, можливо, переселять міську. Про це, а також про подальший розвиток подій навколо культурних та навчальних закладів міста, читайте у наступних публікаціях на «Маєш право знати»._
