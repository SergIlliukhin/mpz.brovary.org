---
title: "З Броварів стартує проект запровадження електронної картки мешканця Київщини"
date: 2017-01-24
author: 
  username: "pravoznaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "vibir-redaktsiyi"
  - "doroshenko"
  - "elektronna-kartka"
  - "kyyivshhyna"
  - "novini"
  - "pilgoviki"
coverImage: "wp-content/uploads/2017/01/1014852.jpg"
---

**Мешканці Київської області незабаром будуть мати електронні картки, які полегшать отримання громадянами цілого ряду послуг від держави та інших інституцій. Про це заявляють у Київській обласній держадміністрації. Проблем щодо її розробки та впровадженню, визнають чиновники, ще багато, але проект стартував. І в першу чергу картку нададуть пільговикам у містах Бровари, Біла Церква і Ірпінь.**

**23 січня** в адміністрації КОДА відбулося перше засідання з участю чиновників і представників органів місцевого самоврядування, на якому покладено початок створення електронної картки мешканця Київщини. Про таке на своїй сторінці у FB [повідомила](https://www.facebook.com/GannaStarykova/posts/262120157550993?__mref=message_bubble) перша заступниця голови Київської обласної державної адміністрації **Ганна Старикова.**

_«Ми хочемо створити єдину картку, яка дозволить нашим мешканцям сплачувати за комунальні послуги, отримувати соціальні пільги, спростить спілкування із лікарями та налагодить систему обліку освітніх послуг. Нам, як представникам місцевого самоврядування, електронна картка дозволить бачити реальну кількість пільговиків. Така автоматизація значно скоротить час відвідування лікарень та банківських установ!»_ - зазначила пані Старикова.

![](https://mpz.brovary.org/wp-content/uploads/2017/01/16195095_262118507551158_8821627717419383813_n.jpg)

Технічних питань по впровадженню картки, зазначають чиновники, багато. Поки що єдиного комплексного рішення немає, аналізуються успішні проекти в цьому напрямку, які вже були реалізовані в Україні, зокрема, в Києві, в Полтавській області, на Одещині. Складність ще і в тому, що пільги громадянам надає не тільки держава, а і приватні компанії – це стосується, зокрема, послуг ЖКГ. До того ж комунальні підприємства мають різне підпорядкування – міське, районне, обласне та державне. Але робота розпочалась, і до наступної наради, обіцяють в адміністрації, буде утворена робоча група із представників міст, з яких стартує цей проект, Київської обласної ради та КОДА.

В трійку пілотних проектів, де планується першочергово впровадити електронні картки мешканця Київщини, увійшли **3 міста: Бровари, Біла Церква і Ірпінь.** А вже невдовзі такі картки отримають і всі інші пільговики Київської області.

![](https://mpz.brovary.org/wp-content/uploads/2017/01/16174598_262118514217824_6910501961587652656_n.jpg)

Депутат Київської обласної ради **Олександр Дорошенко** (Самопоміч), коментуючи журналістам "Маєш право знати" цю новину, ставить під сумнів впроваждення подібної картки. _"По-перше, законодавство наразі не дозволяє робити подібні картки, через використання персональних даних, зараз немає можливості, щоби це робилося у правовому полі,_ \- каже депутат. - _По-друге, для чого роблять такі картки? Якщо ми говоримо про пільги, то одна людина живе у Броварах, інша - в Ірпені, і вони не зможуть скористатися єдиною пільгою, бо пільги будуть різними у різних містах. Це не буде робочим інструментом для жителів Київщини, для жителя маленького села і для жителя великого міста. Десь є аптеки, десь немає, десь один перевізник, десь багато. У селах, яких на Київщині сотні, якщо є одна аптека чи один перевізник, вони ніколи не будуть надавати пільги. На послуги ЖКГ дана картка також не зможе впливати"._

Для користування комунальним транспортом картка використовуватися також не може, зазначає депутат. Наразі такого транспорту немає в області і його появу пан Дорошенко не прогнозує. У той же час голова КОДА **Олександр Горган** після скандального [підвищення цін](https://mpz.brovary.org/proyizd-kyyeva-12-grn-brovaram-pidgotuvatysya/) на міжміський транспорт на Київщині [заявив](https://koda.gov.ua/news/vlada-kiivshhini-vimagaie-povernuti-pop/) вчора про створення державного або комунального транспортного підприємства, яке зможе конкурувати з наявними перевізниками як за ціною, так і за якістю послуг.

_"Щодо програми,_ - додає Олексій Дорошенко, - _то вона буде досить велика і потребуватиме багато коштів. В обласній раді ми можливо будемо говорити про це в лютому-березні, плюс час на розробку програми - я не думаю, що вона буде прийнята у першому півріччі цього року. У нас багато вже діючих програм не продовжують, а тут зовсім нова програма: це фантастика - отак її прийняти та одразу впровадити"._

Нагадаємо також, що у Броварах з минулого року почали процес впроваждення електронної картки броварчанина, але поки що медичної: депутати міської ради затвердили [програму інформатизації "І-Бровари"](https://mpz.brovary.org/na-informatyzatsiyu-medzakladiv-brovariv-vydilyly-koshty-shho-z-tsogo-bude/). Проте окрім медичної складової, інформаційна система [може реалізувати інші завдання](https://mpz.brovary.org/elektronna-systema-dlya-brovariv-za-13-miljoniv-shho-vyrishat-deputaty/): керування пільгами, моніторинг перевезень, контроль за відвідуванням шкіл, створення "особистого електронного кабінета броварчанина" тощо.

**Фото - зі сторінки Ганни Старикової у FB**
