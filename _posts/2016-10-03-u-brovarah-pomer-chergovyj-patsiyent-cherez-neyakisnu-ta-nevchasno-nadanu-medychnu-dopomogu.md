---
title: "У Броварах помер черговий пацієнт через неякісну та невчасно надану медичну допомогу"
date: 2016-10-03
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "btsrl"
  - "vibir-redaktsiyi"
  - "dopomoga"
  - "ekstrena"
  - "krovovtrata"
  - "likari"
  - "likarnya"
  - "meditsina"
  - "novini"
  - "smert"
  - "halatnist"
  - "shvidka"
---

**Минулого тижня в Броварах людина отримала травму на виробництві. Але спочатку екстрена медична допомога до бульвару Незалежності діставалася цілу годину. А вже в лікарні пацієнта «тягали» між різними відділеннями. Після цього потерпілий помер від втрати крові. Про це під час сьогоднішньої оперативної наради розповів міський голова Ігор Сапожко.**

На нараді представниця служби екстреної медицини **Леся Олексяк** розповіла, що людина постраждала внаслідок вибуху. Була доставлена в дуже важкому стані до Броварської центральної районної лікарні.

**Ігор Сапожко** зазначив, що було проведене власне службове розслідування, перевірені записи у журналах. Згідно з ними, швидка допомога до потерпілого – на бульв. Незалежності – їхала рівно годину з моменту виклику.

Окрім того, зі слів міського голови, вже в лікарні хворого возили між різними відділеннями – реанімацією, травматологією тощо. У результаті потерпілий помер від утрати крові. Ігор Сапожко зазначив, що навіть лікарі були шоковані таким ставленням до травмованого.

Заступник головлікаря Броварської центральної районної лікарні **Григорій Павлін** розповів, що пацієнта відмовились приймати в реанімаційному відділенні. А черговий травматології, який в лікарні перебуває «на непоганому рахунку», неправильно оцінив стан хворого та не помітив ознак крововтрати.

Григорій Павлін запевнив, що винні понесуть стягнення. Міський голова зазначив, що звернувся до поліції із проханням ретельно розібратися із цим випадком.
