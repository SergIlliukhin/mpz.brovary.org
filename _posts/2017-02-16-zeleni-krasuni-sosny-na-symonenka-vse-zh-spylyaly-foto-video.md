---
title: "Зелені красуні-сосни на Симоненка все ж спиляли - ФОТО, ВІДЕО"
date: 2017-02-16
author: 
  username: "yschenko"
  display_name: "Ірина Ющенко"
categories: 
  - "brovary"
  - "aktsiyi-zahodi"
tags: 
  - "alyans-novobud"
  - "brovary"
  - "vibir-redaktsiyi"
  - "vyrubuvannya-lisu"
  - "vul-symonenka"
  - "novini"
coverImage: "wp-content/uploads/2017/02/16730259_802892616560183_689429811530297101_n.jpg"
---

**Пасивність мешканців Броварів обернулася знищенням частини лісу:  50-літні сосни на вул. Симоненка, які міські чиновники [назвали](http://save.brovary.org/akt-obstezhennya-dilyanky-2007-rik-derev-ne-znajshly/) «чагарниками», забудовник "Альянс Новобуд" усе ж таки спиляв, щоб на їхньому місці згодом з’явилася чергова багатоповерхівка. Незважаючи на [протести](https://mpz.brovary.org/brovarchany-protestuyut-proty-budivnytstva-na-symonenka-chornovola-znesly-ogorozhu-foto/) частини громади, справа зроблена. Увечері 16 лютого поліція лише підрахує кількість спиляних сосен.**   

Працівники КП «Бровари-Благоустрій» розпочали вирубку сосен на вул. Симоненка зранку, коли переважна більшість броварчан роз’їхалися по роботах. Першими, хто помітив, що валять 50-літні сосни, були матусі, які гуляли з дітьми на вулиці. Та ближче роздивитися, що відбувається в парку, ні їм, ні іншим броварчанам, не вдалося: по всьому периметру компанія "Альянс-Новобуд" виставила своїх найманців – понад **30** охоронців фірми «Ново президіум», які забороняли наближатися до ділянки, де велася вирубка дерев, аргументуючи "безпекою людей". При тому, що саму ділянку вирубки сосен по периметру парку огороджено не було.

[![](https://mpz.brovary.org/wp-content/uploads/2017/02/SAM_9809.jpg)](https://mpz.brovary.org/wp-content/uploads/2017/02/SAM_9809.jpg)

[![](https://mpz.brovary.org/wp-content/uploads/2017/02/SAM_9861.jpg)](https://mpz.brovary.org/wp-content/uploads/2017/02/SAM_9861.jpg)

[![](https://mpz.brovary.org/wp-content/uploads/2017/02/SAM_9824.jpg)](https://mpz.brovary.org/wp-content/uploads/2017/02/SAM_9824.jpg)

Інформація про те, що 50-літні сосни все ж пиляють, швидко сколихнула інтернет. Групи «Бровари» та [«Стоп будівництву на Симоненка»](http://www.facebook.com/groups/brovary/permalink/1541167432579884/)  зарясніли дописами та [відео](http://www.facebook.com/groups/354018628272525/?fref=nf).

<iframe src="https://www.youtube.com/embed/uxlugNe1bb4" width="560" height="315" frameborder="0" allowfullscreen="allowfullscreen"></iframe>

<iframe src="https://www.youtube.com/embed/VPzw5_ubE9U" width="560" height="315" frameborder="0" allowfullscreen="allowfullscreen"></iframe>

Згодом до місця події почали «підтягуватися» броварчани. Однак їхня мізерна кількість не дозволяла хоча б якось вплинути на хід подій: їхні спроби прорвати стіну охоронців та пройти до комунальників, щоб зупинити вирубку дерев, були марними. Між охоронцями та активістами, зокрема **Олександром Коржем** та **Вадимом Губенком**, помічником місцевого депутата **Олексія Здоровця**, що також був присутній, виникали сутички.

[![](https://mpz.brovary.org/wp-content/uploads/2017/02/SAM_9817.jpg)](https://mpz.brovary.org/wp-content/uploads/2017/02/SAM_9817.jpg)

[![](https://mpz.brovary.org/wp-content/uploads/2017/02/SAM_9790.jpg)](https://mpz.brovary.org/wp-content/uploads/2017/02/SAM_9790.jpg)

<iframe src="https://www.youtube.com/embed/gjhI7sz6yTM" width="560" height="315" frameborder="0" allowfullscreen="allowfullscreen"></iframe>

Однак патрульна поліція, яка практично відразу приїхала на місце події, а також представники поліції Броварів, що прибули згодом, переглянувши надані юристом "Альянс-Новобуд" **Олексієм Ракітовим** документи, зайняла позицію німого споглядача - невтручання, при тому, що на їхніх очах охоронці, заламавши руки жінці, виштовхували її за незрозумілу «межу», за яку чомусь нікому не можна було заходити. Правоохоронці переконували, що забороняти роботи або забезпечити вільний доступ громадян на місце вирубки законних підстав не має. Агрументи, що земля - це власність громади, лише передана в оренду, і громада має право проконтролювати та припинити сумнівну та можливо [незаконну діяльність](https://mpz.brovary.org/budivnytstvo-na-rozi-symonenka-chornovola-nardep-podav-zapyt-prokurora-oblasti/), щонайменше до з'ясування обставин, - поліція не приймала. Їхній вердикт: у ділянки є власник, нічого зробити не можемо, у фірми є контракт з охоронною фірмою.

[![](https://mpz.brovary.org/wp-content/uploads/2017/02/SAM_9793.jpg)](https://mpz.brovary.org/wp-content/uploads/2017/02/SAM_9793.jpg)

[![](https://mpz.brovary.org/wp-content/uploads/2017/02/SAM_9796.jpg)](https://mpz.brovary.org/wp-content/uploads/2017/02/SAM_9796.jpg)

На «розборки» приїхало кілька машин «тітушок»,  однак явно задоволені тим, що поліція та охорона і без них усе тримає під контролем, невдовзі поїхали.

[![](https://mpz.brovary.org/wp-content/uploads/2017/02/SAM_9829.jpg)](https://mpz.brovary.org/wp-content/uploads/2017/02/SAM_9829.jpg)

[![](https://mpz.brovary.org/wp-content/uploads/2017/02/SAM_9839.jpg)](https://mpz.brovary.org/wp-content/uploads/2017/02/SAM_9839.jpg)

Олексій Ракітов, посилаючись на дозвільні документи: договір на оренду землі, дозвіл на вирубку дерев, меморандум, а також [результати громадських слухань](https://mpz.brovary.org/u-brovarah-vidbulysya-gromadski-sluhannya-adminresurs-peremig-foto/), які затвердила міська рада, зовсім не збирався зупиняти винищення зеленої зони, аргументуючи тим, що це не він надавав дозвіл пиляти сосни, тож і не він має право зупинити. До того ж, вирубування дерев відбувається законно, вважав він: не подобається - йдіть до суду. Дозвіл пред'явив на зрізання **11** хвойних та **60** листяних дерев на розі Симоненка-Чорновола (згодом [з'ясувалося](https://mpz.brovary.org/pid-nizh-63-sosny-ubyly-te-shho-davalo-zhyttya-foto/), що дозволів декілька, усього до зрізання свого часу «[приговорили»](http://save.brovary.org/akt-obstezhennya-zelenyh-nasadzhen-vid-16-05-2016/) **127** дерев, серед них **65** сосен). Та активісти, які увесь час безпорадно спостерігали за вирізанням «чагарника», переконані: норми вже перевищено, тому вимагали зупинити вирубку дерев.

Доводи людей щодо того, що чиновники ще на початку видали підробні документи на дозвіл знищення дерев, що міська рада проголосувала руками промерської більшості, на громадські слухання зігнали адмінресурс, а зрізати живі багаторічні дерева - гріх, - на юристів, охорону та робітників не діяли.

Згодом на місце подій прибули начальник юридичного відділу "Альянс Новобуд" **Петро Бондаренко,** а також слідчо-оперативна група та відповідальна від керівництва Броварського відділу поліції капітан поліції **Ірина Віцелару.** Остання також переглянула документи забудовника і повідомила, що призупиняти роботи не має права і запропонувала написати звернення в поліцію, дочекатися завершення робіт, а потім викликати експертів та перерахувати спиляні дерева.

[![](https://mpz.brovary.org/wp-content/uploads/2017/02/SAM_9843.jpg)](https://mpz.brovary.org/wp-content/uploads/2017/02/SAM_9843.jpg)

Активісти на чолі з депутатом **Олегом Шевчуком** написали заяву в поліцію, яка після завершення роботи комунальниками, приблизно о 17:00, дозволить перевірити кількість зрізаних дерев. Наразі основна маса дерев вже зрубана, комунальники  проводять завершальні роботи.

[![](https://mpz.brovary.org/wp-content/uploads/2017/02/16640749_747722048717133_1192329333222888261_n.jpg)](https://mpz.brovary.org/wp-content/uploads/2017/02/16640749_747722048717133_1192329333222888261_n.jpg)

**Фото - автора та з групи "Стоп будівництву на Симоненка" Відео - Олександр Корж та з групи "Стоп будівництву на Симоненка"**
