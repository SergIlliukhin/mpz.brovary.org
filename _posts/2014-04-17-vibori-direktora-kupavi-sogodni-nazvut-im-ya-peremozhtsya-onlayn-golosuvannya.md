---
title: "«Вибори» директора «Купави»: сьогодні назвуть ім’я переможця онлайн-голосування"
date: 2014-04-17
categories: 
  - "announce"
tags: 
  - "vibir-redaktsiyi"
---

**[![image17135708_06ac40bf6e37bb822c94baf32ed7a616](https://mpz.brovary.org/wp-content/uploads/2014/04/image17135708_06ac40bf6e37bb822c94baf32ed7a616.jpg)](https://mpz.brovary.org/wp-content/uploads/2014/04/image17135708_06ac40bf6e37bb822c94baf32ed7a616.jpg)О 14:00 в холі басейну «Купава» відбудеться оголошення результатів опитування громадської думки на визначення найпопулярнішої кандидатури на посаду директора реконструйованого олімпійського басейну. Підсумки телефонного та онлайн-голосування організатори підіб’ють вже за три години після його офіційного завершення.**

Всупереч сподіванням, цієї п’ятниці – вже втретє – міністр молоді та спорту **Дмитро Булатов** до Броварів не приїде. Як повідомив координатор громадського обговорення кандидатури на посаду директора басейну **Олександр Тарасов**, міністр цілком та повністю довірив броварчанам самотужки організувати процес оголошення результатів. Урочистий момент відбудеться на тому ж місці, де й виникла сама ідея громадського опитування – у вестибюлі самого басейну «Купава».

> **Сюжет телеканалу "Інтер"**
> 
> <iframe src="//www.youtube.com/embed/NfCcmdMxKAM" height="360" width="480" allowfullscreen frameborder="0"></iframe>

Як повідомили організатори громадського обговорення, наразі відбувається підбиття проміжних підсумків голосування: зводяться голоси, віддані телефоном та безпосередньо на сайті, відфільтровуються спроби повторних голосувань від одного й того самого респондента. За твердженнями організаторів, по закінченню голосування вони зможуть надати кожному бажаючому своєрідний електронний протокол  опитування: із зазначенням усіх, хто голосував, звісно, без вказання їхніх повних персональних даних.

[Наразі ж видно,](http://kupava.cobat.com.ua/statistic) що боротьба за перше місце триває: два з чотирьох кандидатів йдуть «нога в ногу», досить відчутно відстає від них і третій кандидат, відвертим аутсайдером є лише один з чотирьох. Хто саме скільки має голосів у своєму активі – система голосування не вказує, аби вже на цьому етапі присікти будь-які спроби інсинуацій чи фальсифікацій. Як запевняє Олександр Тарасов, результатів персонально по кожному зараз не знає навіть він, а лише людина, безпосередньо відповідальна за контроль над голосуванням.

**Результати голосування станом на 0:52 18 квітня**

[![printcobat](https://mpz.brovary.org/wp-content/uploads/2014/04/printcobat.jpg)](https://mpz.brovary.org/wp-content/uploads/2014/04/printcobat.jpg)

Нагадаємо, що надійність системи опитування, встановлену на сайті для голосування, підтвердив ІТ-фахівець компанії Майкрософт **Владислав Грам**: вчора було оприлюднено його відповідне відеозвернення з цього приводу.

<iframe src="//www.youtube.com/embed/PdiQQRxUZ5w" height="315" width="560" allowfullscreen frameborder="0"></iframe>

Голосування за визначення найпопулярнішої кандидатури на посаду директора ФОЗ «Купава» розпочалось у вівторок, 15 квітня о 12:00 і звершиться в той же час цієї п’ятниці, 18 квітня. В «передвиборчій гонці» беруть участь чотири кандидати: **Сергій Бреус, Станіслав Долінін, Віталій Кершков** та **Олександр Чабанюк.** Раніше кожен з них записав своє відео звернення до громади, а в день старту голосування усі кандидати взяли участь в роботі тематичного [круглого столу](https://mpz.brovary.org/kandidati-na-post-direktora-kupavi-za-kruglim-stolom-z-yasovuvali-hto-krashhe/) за участі працівників колективу «Купави», фахівців з плавання, журналістів та представників громадськості. Перша спроба провести голосування за визначення кращої кандидатури закінчилась невдало: журналісти «Маєш право знати» [виявили факти фальсифікацій](https://mpz.brovary.org/publichne-priznachennya-direktora-kupavi-vlada-prodovzhuye-grati-v-naperstki/) в системі голосування, встановленої на сайті Броварської міської ради. Відтак рішенням міністра Булатова було вирішено провести повторне опитування, цього разу під координацією представників громадськості.
