---
title: "Микола Клименко відсьогодні став головою Броварської РДА"
date: 2017-02-13
author: 
  username: "pravoznaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "brovarske-rda"
  - "vibir-redaktsiyi"
  - "klimenko"
  - "novini"
  - "prezydent"
  - "priznachennya"
  - "rajderzhadministratsiya"
  - "rda"
  - "rozporyadzhennya"
coverImage: "wp-content/uploads/2014/09/Klimenko.jpg"
---

**Сьогодні, 13 лютого, Петро Порошенко призначив очільником Броварської районної державної адміністрації Миколу Клименка. Відповідне [розпорядження](http://www.president.gov.ua/documents/362017-rp-21270) з'явилось на офіційному сайті Президента України. Рішення набуває сили сьогодні, зазначають юристи.**

Як ідеться в документі, **Микола Клименко** призначений на посаду в порядку переведення. До цього він очолював Баришівську районну державну адміністрацію. Цим самим розпорядженням Петро Порошенко звільнив його з відповідної посади в сусідній із Броварами РДА.

Зі слів юриста **Олексія Скочка**, розпорядження Президента України набувають чинності з моменту їх опублікування, якщо іншого не вказано в документі. Тобто Миколу Клименка можна вважати призначеним на посаду відсьогодні.

Нагадаємо, що 9 грудня 2016 року [у відставку подав](https://mpz.brovary.org/golova-brovarskoyi-rajderzhadministratsiyi-volodymyr-sinko-podav-u-vidstavku/) очільник Броварської державної районної адміністрації **Володимир Сінько**. З того часу виконувачем обов'язків був [призначений](https://mpz.brovary.org/vzhe-misyats-obov-yazky-golovy-brovarskoyi-rda-vykonuye-yurij-plaksya-konkursu-dosi-nemaye/) **Юрій Плакся**. Як раніше зазначали чиновники, до призначення нового голови необхідно було очікувати на оголошення та проведення конкурсу щодо заміщення вакантної посади.

> **Микола Клименко** у вересні 2014 року був [призначений](https://mpz.brovary.org/u-brovarah-noviy-prokuror-ta-nachalnik-militsiyi-gromada-zaproshuye-yih-na-dialog/) на посаду очільника Броварського відділення міліції. Затвердити саме його кандидатуру тоді вимагали активісти місцевого Євромайдану. Водночас, під час реформування міліції у поліцію, керівництво обласного "главку" на чолі з Вадимом Трояном вирішило [призначити](https://mpz.brovary.org/zbory-gromady-i-shyny-pid-miskviddilom-protest-proty-neprozorogo-pryznachennya-kerivnyka-brovarskoyi-politsiyi/) іншого керівника відділку. Це неабияк збурило громадськість. Але, у підсумку, активісти [погодились](https://mpz.brovary.org/dva-mozhlyvi-ochilnyky-brovarskoyi-politsiyi-pospilkuvalys-iz-gromadoyu-u-miskviddili-foto/) на компромісний варіант нового голови - Олега Янчинського.
