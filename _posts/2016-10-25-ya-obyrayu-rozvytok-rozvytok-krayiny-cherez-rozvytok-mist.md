---
title: "Я обираю розвиток. Розвиток країни через розвиток міст"
date: 2016-10-25
author: 
  username: "aleechka"
  display_name: "Аліна Дяченко"
categories: 
  - "kolonka-avtora"
coverImage: "wp-content/uploads/2016/10/14642388_1314673921890055_4020719102295346890_n.jpg"
---

Рівно рік тому на місцевих виборах 2841 броварчанин віддав свій голос за команду "ДемАльянсу", що склало майже 9% виборців. Завдяки цій довірі я та ще двоє моїх однодумців стали депутатами Броварської міської ради.

Це був надзвичайно важливий рік для мене, який приніс неоціненний досвід та повчальні відкриття. Він також привів до кардинальних змін у моєму житті. І одна з них - це рішення скласти повноваження депутата міської ради.

Цей крок зрозумів й підтримав актив "ДемАльянсу", бо ми йшли на вибори командою, і замість мене до складу міської ради зайде фахова та досвідчена людина, яка гідно продовжить нашу спільну справу.

Та я хочу пояснити своє рішення тим, хто повірив у нас рік тому, й тим, хто підтримував нас всі ці роки боротьби за розвиток рідного міста.

Насамперед хочу сказати, що цей крок - це зміна стратегії на шляху до тієї самої мети. А мета незмінна - розвиток. Розвиток міста, країни, суспільства. І власний розвиток також.

Я завжди хотіла бути корисною рідному місту. Саме тому обрала Бровари точкою прикладання своїх зусиль на багато років. Ми з колегами створили успішний медіа-проект, який об'єднує багатьох активних людей, тримає руку на пульсі життя та допомагає боронити місто від корупційного зухвальства та недолугості "господарників". Також ми діяли як громадські активісти та ініціювали чимало міських проектів та кампаній по захисту прав та інтересів громадян.

Ми з вами разом повірили у своє місто й вирішили перетворити його на Місто Мрії. Завдяки Революції Гідності нас стало ще більше, і це надихнуло піти у владу, щоб робити зміни зсередини. І я рада, що багатьом вдалось стати представниками громади у Броварській міській раді.

Та цього виявилось недостатньо для реальних змін. Зміни формату діалогу влади і громади, зміни підходів до створення міських просторів та креативних зелених зон, зміни якості роботи сфери ЖКГ, змін ефективності муніципального управління. Тому попереду - нове коло боротьби ЗА своє місто. І в цій боротьбі Броварам потрібні нові сильні та активні, рішучі і небайдужі.

Але особисто для себе я вирішила, що більше не хочу боротьби. 5 років - це достатній термін, щоб нарешті змінити стратегію дій. І я обрала розвиток - особистий, професійний, набуття нових компетенцій та знань, навичок та вмінь.

Вінниця - місто, яке задає ритм розвитку всій країні, тут куються нові практики та цінний досвід, який переймають інші міста. І я хочу зробити свій внесок у цей процес - разом з ефективною командою управлінців. Хочу вчитись у фахівців і працювати разом, хочу бути корисною у спільній справі розбудови нашої держави, адже сильною Україна буде тоді, коли сильними будуть її міста.

Я не залишаю рідне місто, а навпаки - планую активно ділитись новим досвідом та знаннями. Для цього з наступного року хочу започаткувати освітній проект для броварчан, щоб разом нарощувати рівень компетенцій в управлінні містом. Деталі - згодом.

І наостанок хочу сказати: якщо мій вчинок засмучує вас, то трансформуйте свій песимізм в реальні дії. Долучайтесь до активних броварчан, підтримуйте їх, не будьте байдужими та беріть відповідальність за місто у свої руки. І коли нас стане в рази більше, Бровари знову отримають шанс - шанс на справжній розвиток, і лише тоді Мрія зможе стати Реальністю.
