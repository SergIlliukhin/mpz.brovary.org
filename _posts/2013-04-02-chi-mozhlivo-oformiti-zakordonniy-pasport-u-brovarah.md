---
title: "Чи можливо оформити закордонний паспорт у Броварах?"
date: 2013-04-02
author: 
  username: "sergilliukhin"
  display_name: "Сергій Іллюхін"
categories: 
  - "rozsliduvannya"
tags: 
  - "brovary"
  - "vibir-redaktsiyi"
  - "dovidka-pro-vidsutnist-sudimosti"
  - "dovidka-pro-nesudimist"
  - "zakordonniy-pasport"
  - "pasportniy-stil"
coverImage: "wp-content/uploads/2013/03/DMS.jpg"
---

Минулого року ми досліджували, що [потрібно](https://mpz.brovary.org/zakordonny-pasport-brovary-instrukciya/) для отримання закордонного паспорта у Броварах та [виявили](https://mpz.brovary.org/dovidka-pro-vidsutnist-sudimosti-mif-chi-realnist/), що у нашому паспортному столі протиправно вимагають довідку про відсутність судимості, хоч закордонний паспорт [видають](https://mpz.brovary.org/byurokratichni-pereponi-podolano-zakordonniy-pasport-otrimano/) і без неї.

Минув рік, і в рамках кампанії «[Стоп свавіллю у паспортних столах](https://www.facebook.com/STOPsvavilly)», започаткованої Демократичним Альянсом, ми вирішили перевірити, чи стало для броварчан простіше оформити закордонний паспорт.

**Графік роботи**

Раніше відділення громадянства, імміграції, реєстрації фізичних осіб підпорядковувалось Міністерству внутрішніх справ, однак минулого року було створено Державну міграційну службу, яка тепер і опікується цими питаннями. Місце розташування і керівництво у Броварах не змінилося, змінилися лише вивіски та режим роботи – наприклад, по суботах вони тепер працюють до 13:00, а не до 14:00, як це було минулого року.

[![Паспортний стіл Бровари](https://mpz.brovary.org/wp-content/uploads/2013/03/paspStil.jpg)](https://mpz.brovary.org/wp-content/uploads/2013/03/paspStil.jpg)

**Які документи необхідно подавати**

Перелік документів, які необхідно подавати для оформлення закордонного паспорту, у порівнянні з минулим роком, не змінився: \[spoiler title="Перелік документів" open="0" style="2"\] 1) Паспорт + копії окремих сторінок паспорту (сторінок 1-2; сторінок 3-4 або 5-6, якщо вони заповнені; сторінки з адресою прописки/реєстрації) 2) Ідентифікаційний код (оригінал!) + копію коду 3) Три сплачених квитанції: держмито, за бланк та за додаткові платні послуги.

В окремих випадках можуть знадобитись додаткові документи, зокрема: - якщо ви юнак призовного віку, то вам знадобиться ще довідка з військкомату до 25 років (якщо ви не служили) або копія військового квитка (якщо служили); - для внесення дитини віком до 5 років до закордонного паспорту батьків також необхідно подати 2 фотокартки дитини, свідоцтво і ксерокопію свідоцтва про народження дитини + додатково сплачену квитанцію; - при оформленні другого закордонного паспорту потрібно мати при собі перший закордонний паспорт, а також ксерокопію першого розвороту та відкритих віз, + додатково сплачену квитанцію. \[/spoiler\]

[![passport 2](https://mpz.brovary.org/wp-content/uploads/2013/03/paspStil2.jpg)](https://mpz.brovary.org/wp-content/uploads/2013/03/paspStil2.jpg) [![passport 3](https://mpz.brovary.org/wp-content/uploads/2013/03/paspStil3.jpg)](https://mpz.brovary.org/wp-content/uploads/2013/03/paspStil3.jpg)

**Вартість оформлення закордонного паспорту**

Порівняно з минулим роком, вартість оформлення закордонного паспорту зменшилась на 30 гривень – з 407,15 грн до **377,15 грн.** Зокрема, від громадян, які хочуть отримати паспорт, вимагають сплати трьох платежів: держмито, за бланк та за додаткові платні послуги. \[table\]

| **НАЗВА ПЛАТЕЖУ** |   **У звичайному порядку (за 30 днів)**   |   **За 10 днів**   |
| --- | --- | --- |
| Державне мито |   170 грн   |   340 грн   |
| За бланк |   120 грн   |   270,00 грн   |
| Додаткові платні послуги |   87,15 грн   |   174,30 грн   |
| **ЗАГАЛОМ** |   **377,15 грн**   |   **784,30 грн**   |
| ДОДАТКОВО |  |  |
| за внесення даних про дитину   (дітей) |   18,63 грн   |   37,26 грн   |
| за оформлення другого   закордонного паспорта |   60,17 грн   |   120, 34 грн   |

\[/table\]

**Довідка про відсутність судимості**

На жаль, від броварчан і досі вимагають подання довідки про відсутність судимості, оформлення якої, як [ми з’ясували](https://mpz.brovary.org/dovidka-pro-vidsutnist-sudimosti-mif-chi-realnist/) минулого року, є необов’язковим. Вимога оформлення цього документу створює купу неприємностей для громадян: чекати її необхідно від 10 до 20 днів, термін її дії обмежений, а іноді за неї ще й вимагають гроші.

Минулого року для отримання довідок про відсутність судимості броварчан направляли у спеціальне «вікно №5», де громадянам пропонували або самостійно поїхати у Київ за адресою вул. Воздвиженська, 4-А і отримати довідку безкоштовно, або сплатити визначену суму, зачекати 10-20 днів, і аж після цього продовжити оформлення паспорту.

[![Довідка про відсутність судимості](https://mpz.brovary.org/wp-content/uploads/2013/03/paspDovidka.jpg)](https://mpz.brovary.org/wp-content/uploads/2013/03/paspDovidka.jpg)

Судячи з інформації, розміщеної зараз на стендах, віконце №5 довідками більше не займається. Натомість громадянам пропонують три опції:

- як і раніше, оформити довідку у Києві на вул. Воздвиженській, 4А;
- отримати довідку у Броварському МВ ГУ МВС (вул. Кірова, 24, каб.100);
- … або оформити її у кабінеті №2 (кабінет інспектора, який перевіряє документи).

\[caption id="attachment\_15745" align="alignleft" width="179"\][![Інспектор ДМС](https://mpz.brovary.org/wp-content/uploads/2013/03/insp.jpg "Інспектор ДМС")](https://mpz.brovary.org/wp-content/uploads/2013/03/insp.jpg) Інспектор ДМС\[/caption\]

На яких умовах інспектор оформлює такі довідки – залишається загадкою, оскільки інформації ні про ціни на послуги, ні про терміни очікування на стендах немає. Мало того, інспектор погоджується оформити довідку далеко не кожному: наприклад, нам вона відмовилась навіть називати ціни. Як повідомили люди у черзі, вартість такої «допомоги» інспектора була в межах 60 грн, оплата через банк. Також розповідали про випадки, коли «безкоштовні» довідки інспектора не влаштовували, бо вона діє обмежену кількість днів, а інспектор буцімто не встигає опрацювати документи за цей час – натомість відвідувачам пропонували замовити платну довідку «на місці».

> Підтвердити або спростувати цю інформацію ми не можемо, але просимо броварчан, яким пропонували оформити довідку у кабінеті №2, зв’язатися з нами через соцмережі або за адресою **info(at)mpz.brovary.org** для з’ясування подробиць

**П’яте колесо до воза?**

Якщо читач ніколи не був у броварському паспортному столі, то хочемо коротко описати, що там відбувається: вузький коридор, кілька кабінетів, розташованих один напроти іншого (каб.№2 та №8), два натовпи людей, які стоять у чергах в кабінети. Закордонними паспортами займається інспектор у кабінеті №2, обслуговувати людей вона не дуже поспішає: по 10-15 хвилин на одного відвідувача. Кілька разів вона виходила і голосно повідомляла, щоб без довідок про відсутність судимості не заходили, але люди не могли зрозуміти: адже **на стендах написано, що ця довідка якраз і оформлюється у кабінеті №2(!)**

\[caption id="attachment\_15747" align="aligncenter" width="454"\][![Черга у броварському районному відділі управління ДМС у Київській області](https://mpz.brovary.org/wp-content/uploads/2013/03/paspStilCherga.jpg "Черга у броварському районному відділі управління ДМС у Київській області")](https://mpz.brovary.org/wp-content/uploads/2013/03/paspStilCherga.jpg) Черга у броварському районному відділі управління ДМС у Київській області\[/caption\]

Але найпринизливішим у цій ситуації є те, що закордонних паспортів у Броварах не виготовляють! Інспектор у Броварах навіть не приймає документи: вона просто перевіряє їх наявність та надає консультації (_фактично броварчан просто дезінформують про те, що необхідно оформлювати довідку про відсутність судимості, і створюють атмосферу, у якій людина готова сплатити вдвічі, втрічі більше, аби лише вирватись із цього пекла_). Після перевірки інспектор розповідає відвідувачам, що з цим пакетом документів необхідно їхати до Управління ДМС у Київській області (м. Київ, вул. Петропавлівська, 11), де вже й прийматимуть документи та фотографуватимуть громадян.

\[caption id="attachment\_15752" align="aligncenter" width="574"\][![Управління ДМС у Київській області](https://mpz.brovary.org/wp-content/uploads/2013/03/DMS.png)](https://mpz.brovary.org/wp-content/uploads/2013/03/DMS.png) Управління ДМС у Київській області\[/caption\]

Насправді громадяни можуть одразу їхати до Управління ДМС у Київській області з пакетом документів і не витрачати свій час та нерви на те, щоб інспектор у Броварах лише переглянула документи та з суворим виглядом сказала, що відсутня довідка про відсутність судимості, яка насправді **нікому не потрібна** (на [сайті](https://dmsu.gov.ua/posluhy/dokumenti-dlya-vijizdu-za-kordon/710-vydacha-pasporta-hromadianyna-ukrainy-dlia-vyizdu-za-kordon) Державної міграційної служби - також ні слова про довідку)

Як повідомила начальниця броварського РВ УДМС у Київській області **Петрик Лідія Володимирівна**, у разі відсутності довідки в обласному управлінні можуть самостійно перевірити наявність судимості. Вона запропонувала нам одразу підписати згоду на обробку персональних даних, яка необхідна згідно до Закону України «Про захист персональних даних», і докласти її до пакету документів.

\[caption id="attachment\_15758" align="aligncenter" width="445"\][![Згода на обробку персональних даних](https://mpz.brovary.org/wp-content/uploads/2013/03/zgoda.jpg "Згода на обробку персональних даних")](https://mpz.brovary.org/wp-content/uploads/2013/03/zgoda.jpg) Згода на обробку персональних даних\[/caption\]

Лідія Володимирівна вибачилась за всі ці незручності, які завдають стільки клопоту і броварчанам, і самим працівникам ДМС. «_Вже кілька років ми очікуємо на необхідне обладнання для того, щоб мати змогу самостійно перевірити відсутність судимості, сфотографувати громадян та прийняти документи_» – зазначила вона – «_Однак, поки що безрезультатно_».

> **У тому вигляді, у якому він зараз існує, броварський РВ УДМС приносить броварчанам, які хочуть оформити закордонний паспорт, більше клопоту, аніж користі. Через вигадані довідки про відсутність судимості та шалені черги, процес оформлення закордонного паспорту може затягнутися на кілька місяців, замість визначених законом 30 діб.** **Ми радимо броварчанам самостійно підготувати необхідний пакет документів і одразу подавати їх до обласного управління. А у броварському райвідділі замість таємничого «кабінету №2» достатньо було б посадити консультанта, який просто надавав би консультаційні послуги – швидко і без черг.**

**P.S.** Варто зазначити, що [постановою](https://zakon4.rada.gov.ua/laws/show/231-95-%D0%BF) Кабміну, яка регулює правила оформлення закордонних паспортів, передбачена лише сплата держмита (у розмірі **170 грн**). Плата за додаткові послуги та за бланк паспорту не передбачена. За минулий рік активістами Демократичного Альянсу неоднократно [було доведено](https://dem-alliance.org/news/sud-zakord-pasport-170.html) у судах різних інстанцій, що ДМС зобов'язана виготовити закордонний паспорт за 170 грн. На жаль, наразі єдиний спосіб оформити закордонний паспорт за 170 грн - це звертатися до суду. Якщо у громадянина немає часу або бажання це робити, доведеться погоджуватися на суму 377,15 грн.

Про оформлення закордонного паспорту у 2015 році читайте тут: **“[Як оформити біометричний закордонний паспорт у Броварах без зайвих черг](https://mpz.brovary.org/yak-oformyty-biometrychnyj-zakordonnyj-pasport-u-brovarah-bez-zajvyh-cherg/)“**
