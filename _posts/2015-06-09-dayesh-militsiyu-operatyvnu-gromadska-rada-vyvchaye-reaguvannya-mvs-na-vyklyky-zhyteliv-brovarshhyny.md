---
title: "Даєш міліцію оперативну! Громадська рада вивчає реагування МВС на виклики жителів Броварщини"
date: 2015-06-09
author: 
  username: "komarovskyj"
  display_name: "Комаровський Олексій"
categories: 
  - "hromada"
tags: 
  - "brovary"
  - "gromadska-rada"
  - "gromadska-rada-pri-mv"
  - "kachor"
  - "militsiya"
  - "novini"
coverImage: "wp-content/uploads/2015/05/grom-rada-26-1-e1432740240837.jpg"
---

**[![гром-рада-26 (10)](https://mpz.brovary.org/wp-content/uploads/2015/05/grom-rada-26-10.jpg)](https://mpz.brovary.org/wp-content/uploads/2015/05/grom-rada-26-10.jpg)Чергове засідання Громадської ради при Броварському міськвідділі міліції запам’яталося обговоренням [візиту до Броварів начальника обласного управління МВС України Вадима Трояна](https://mpz.brovary.org/yak-nachalnik-oblasnoyi-militsiyi-troyan-shukav-dialogu-z-gromadoyu-brovarshhini/), проблем, пов’язаних із матеріально-технічним забезпеченням діяльності місцевої міліції, та останніх резонансних злочинів на Броварщині.**

**ІТТ буде «оббитий золотом»?**

Три з половиною мільйони гривень на ремонт у Броварах кімнати для затриманих (ізолятор тимчасового тримання). Про цю цифру, яка звучала під час відкритого спілкування начальника обласної міліції Вадима Трояна, нагадав голова Громадської ради при Броварському міськвідділі МВС **Андрій Качор**. При цьому очільник колегіального органу відзначив, що сума якась дивна і навіть неадекватна, зважаючи на те, що це начебто має бути невелика кімната. Пізніше, упродовж засідання ця сума кілька разів звучала в контексті того, де її дістати, коли й так міліції Броварів не вистачає ні кадрів, ні техніки, ні пального і т.д. Справді, за три мільйони кімнату що, золотом оббивати будуть?

[![гром-рада-26 (1)](https://mpz.brovary.org/wp-content/uploads/2015/05/grom-rada-26-1-e1432740240837.jpg)](https://mpz.brovary.org/wp-content/uploads/2015/05/grom-rada-26-1.jpg)

Згадавши про пана Трояна, члени Громадської ради відзначили для себе не зовсім зрозумілу для них поведінку начальника обласної міліції, з огляду на те, що під час відкритого діалогу з громадою той не надав слова керівнику Громадської ради і ніби уникав розмови про системні проблеми у роботі броварської міліції. Зокрема, учасники зібрання звернули увагу на те, що обіцянки дотримуватися системи обговорення з громадою призначення заступників начальника міліції не виконуються.

Зрештою, було вирішено підготувати проект звернення до пана Трояна стосовно вищезгаданих питань, а також домовитися з ним про особистий прийом у Києві. До речі, присутній на засіданні заступник начальника броварської міліції Віталій Курись висловив готовність бути присутнім на обговоренні з громадою його призначення на посаду.

**Де реакція на злочини?**

Броварська міліція реагує на події і виїжджає за місцем виклику не тоді, коли коїться злочин, а коли вже на місці треба перевірити — чи є у потерпілого пульс. Такі емоційні обговорення звучали під час засідання з боку членів громадської ради.

[![гром-рада-26 (4)](https://mpz.brovary.org/wp-content/uploads/2015/05/grom-rada-26-4-e1432746439790.jpg)](https://mpz.brovary.org/wp-content/uploads/2015/05/grom-rada-26-4.jpg)

Так, наприклад, представник громадського формування з охорони громадського порядку «Правопорядок» **Юрій Скотніков** розповів, як днями на Торгмаші жінка була вдома з маленькою дитиною та мамою і до них у квартиру почав ломитися в двері п’яний чоловік. Жінка телефонувала на 102, довго не могла додзвонитися, і, зрештою їй відмовили у тому, що наряд приїде за адресою, порадивши звернутися до дільничного інспектора.

В контексті того, що міліція не реагує належним чином на злочини, згадувався [недавній резонансний випадок](https://mpz.brovary.org/zagostrennya-situatsiyi-navkolo-rozhivskogo-rozsliduvannya-zhurnalistam-i-geroyam-telesyuzhetu-pogrozhuyut-vbivstvom-video/), коли у Рожівці кілька невідомих (подейкують, приїжджих «гастролерів») побили майже до смерті місцевого мешканця. І лише втручання жителя Броварів (в громадських колах його знають як одного із активістів) врятувало чоловіка в прямому сенсі слова від смерті. За словами пана Скотнікова, не задокументовано, що злочинці були у стані наркотичного сп’яніння і справа може, крий Боже, так повернутися, що ще зроблять «крайнім» рятівника потерпілого (сам потерпілий знаходиться в реанімації без свідомості). До речі, з поміж іншого прозвучала інформація про те, що серед тих, хто побив чоловіка є нібито син священика місцевого храму Петра і Павла.

[![гром-рада-26 (6)](https://mpz.brovary.org/wp-content/uploads/2015/05/grom-rada-26-6-e1432746469615.jpg)](https://mpz.brovary.org/wp-content/uploads/2015/05/grom-rada-26-6.jpg)

[![гром-рада-26 (9)](https://mpz.brovary.org/wp-content/uploads/2015/05/grom-rada-26-9-e1432740412564.jpg)](https://mpz.brovary.org/wp-content/uploads/2015/05/grom-rada-26-9.jpg)

Зрештою, було вирішено, що дружина потерпілого разом із членом Громадської ради Юрієм Скотніковим потраплять на особистий прийом до начальника броварської міліції Миколи Клименка, а сама Громадська рада направить офіційне звернення до Броварського МВ та прокуратури щодо надання інформації про розслідування.

Продовжуючи тему належного (чи не належного) реагування міліції на виклики, зокрема, чергової частини на телефонній лінії 102, учасники заходу зупинилися на темі можливого створення додаткової чергової частини у Калинівці. Тут, як розповіли представники броварської міліції, проблема в тому, що в приміщенні, яке віддають під чергову частину, немає належного ремонту: ні підлоги, ні опалення і т.п. Під час обговорення проблеми прозвучала думка звернутися до Броварської районної ради із пропозицією допомогти знайти кошти для ремонту приміщення.

[![PICT0029](https://mpz.brovary.org/wp-content/uploads/2015/05/PICT00291-e1432741032727.jpg)](https://mpz.brovary.org/wp-content/uploads/2015/05/PICT00291.jpg)

Завершилося обговорення рішенням створити робочу групу із членів ради та міліції, яка буде займатися питаннями створення нової чергової дільниці та проблемою належного реагування на виклики громадян.

**З перевіркою по парку!**

Активісти [«Броварського народного контролю»](https://nk.mybrovary.com/), члени Громадської ради та представники правоохоронних органів здійснять патрулювання парком «Перемога» і перевірку на предмет масового розпивання алкогольних напоїв, організації стихійних пікніків та розпалювання вогнищ у паркових зонах. З такою ініціативою вийшов секретар Громадської ради при броварській міліції **Руслан Яремчук**. Дата такого рейду ще визначається, але вже затверджуючи рішення про це, учасники засідання побажали, щоб такі рейди проводилися часто, а в перспективі, щоб було постійне патрулювання нарядами ППС.

На завершення голова Громадської ради Андрій Качор звернув увагу на те, що про хід розслідування резонансних злочинів проти свободи слова у період з 2011 по 2014 рр. досі немає жодної інформації, і запропонував повторно звернутися до броварської прокуратури із запитом.

> Наступне засідання Громадської ради відбудеться 23 червня.

**Фото - автора**
