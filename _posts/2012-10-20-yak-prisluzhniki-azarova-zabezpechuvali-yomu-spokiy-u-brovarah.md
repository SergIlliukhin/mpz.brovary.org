---
title: "Як прислужники Азарова забезпечували йому спокій у Броварах"
date: 2012-10-20
author: 
  username: "trydence"
  display_name: "Дмитро Карпій"
categories: 
  - "kolonka-avtora"
tags: 
  - "azarov"
  - "napad"
  - "porushennya"
  - "prometey"
---

Сьогодні, 20 жовтня, з 9:30 кілька журналістів та активістів вирішили поширити листівки біля кінотеатру «Прометей», зокрема й такі, що розповсюджують у рамках [кампанії «Помста за розкол країни»](https://uk.wikipedia.org/wiki/%D0%9F%D0%BE%D0%BC%D1%81%D1%82%D0%B0_%D0%B7%D0%B0_%D1%80%D0%BE%D0%B7%D0%BA%D0%BE%D0%BB_%D0%BA%D1%80%D0%B0%D1%97%D0%BD%D0%B8). У листівках «Помсти…» - правдива інформація про Партію регіонів та її кандидатів по 97-му виборчому округу (Сергія Федоренка та Дмитра Ратнікова). Місце було вибрано не випадково, адже саме тут неодноразово відбувався [підкуп виборців](https://mpz.brovary.org/gromadski-aktivisti-zafiksuvali-fakt-pidkupu-vibortsiv-z-boku-kandidata-vid-vladi/): роздача продовольчих пакетів з рекламою Федоренка. Окрім того, сьогодні в цьому ж кінотеатрі мала відбутись зустріч представників влади з освітянами – очевидно, з метою переконати їх «правильно» голосувати.

[![](https://mpz.brovary.org/wp-content/uploads/2012/10/Kopiya-DSC00768.jpg)](https://mpz.brovary.org/wp-content/uploads/2012/10/Kopiya-DSC00768.jpg)

Пороздававши листівки на традиційній недільній ярмарці на вул. Незалежності та поміж агітнаметами Партії регіонів біля «Прометею», двоє журналістів вирішили зайти у фойє кінотеатру, де вже збирались люди на зустріч, проте один з охоронців (вочевидь з когорти азаровських) почав вимагати покинути приміщення. На прохання показати посвідчення ніяк не відреагував, почав наступати на ноги та виштовхувати одного з журналістів, що вирішив зазняти неправомірні дії невідомого із навушником-сек’юріті. Після заклику викликати міліцію, охоронець ретирувався, а журналісти вирішили покинути залу, щоб дочекатися інших колег, оскільки відчували, що щодо них знову можуть бути застосовані неправомірні дії.

<iframe width="480" height="360" src="https://www.youtube.com/embed/12ELtfz8G6w" frameborder="0" allowfullscreen></iframe>

Пізніше той самий чоловік накинувся на журналістку Аліну Дяченко, як бик на червону ганчірку, яка на вулиці біля кінотеатру знімала на свій мобільний все, що відбувається навколо.

Вже на вулиці на журналістів напали двоє чоловіків, намагаючись відібрати листівки. Я, будучи одним із тих, на кого нападали, впевнений, що це були представники Партії регіонів, бо перед цим бачив їх серед  партійців.

[![](https://mpz.brovary.org/wp-content/uploads/2012/10/Image000012.jpg)](https://mpz.brovary.org/wp-content/uploads/2012/10/Image000012.jpg)

[![](https://mpz.brovary.org/wp-content/uploads/2012/10/Image000022.jpg)](https://mpz.brovary.org/wp-content/uploads/2012/10/Image000022.jpg)

Третій напад на мене здійснили дві невідомі особи, коли, роздаючи листівки, я відлучився від решти групи. Я впізнав того з них, що був вочевидь за головного, і сподіваюсь, що хтось з читачів, можливо, допоможе дізнатись про цю людину більше. Це чоловік середнього зросту, середньої статури, темноволосий, з обличчям кавказького типу та характерним акцентом, років 40 на вигляд. Ця людина, ймовірно на ім’я «Гоша», в кінці минулого року організовувала поширення рекламних листівок з інформацією, на кшталт юридичного захисту автовласників. Він, побачивши камери, відхрестився від молодиків, і почав пояснювати, що вони спортсмени і що на них можуть чекати проблеми, якщо тут когось із них побачать. Незважаючи на це, ті самі двоє молодиків ще двічі робили напад на мене, вириваючи листівки з рук. Міліція, якої було на місці вдосталь, на вимогу втрутитись, завадити подальшому нападу і затримати нападників, зреагувала з третього разу і вкрай кволо.

<iframe width="480" height="360" src="https://www.youtube.com/embed/psuiAJG76gc" frameborder="0" allowfullscreen></iframe>

Як наслідок - єдиний затриманий міліцією нападник за якийсь час втік з місця події, а міліція навіть не спробувала його наздогнати, незважаючи на заклики журналістів та активістів.

На той момент біля входу в «Прометей» відбувались суперечки людей з прибулим головою Київщини Анатолієм Присяжнюком та місцевими очільниками Партії регіонів (зокрема з міським головою Ігорем Сапожком). Незважаючи на присутність високопосадовців та міліціонерів, на журналістів все одно періодично нападали невідомі та «спортсмени». Правоохоронці продовжували ігнорувати усні заяви свідків про правопорушення. Також у нападах брали участь особи, які керували зібраними на захід людьми. За непідтвердженими даними, їх у кількості близько 200 осіб звезли з усього Броварського району, а також із Кременчука.

Як з’ясувалось, у приміщенні кінотеатру знаходиться дільнича виборча комісія, і працівників, які до неї входять, охорона також не впускала, як і решту звичайних громадян. Охоронці знову агресивно сприйняли знімання подій довкола журналістами на смартфони, і напали на людей, розбивши Аліні Дяченко, Андрію Качору та Дмитру Стретовичу телефони.

Попри напади і протидію провокаторів, які здіймали крик, обзивали журналістів, активісти кампанії «Помста за розкол країни» продовжували поширювати листівки, зокрема серед владних очільників, які вишикувались біля входу до «Прометею»  в очікуванні приїзду Прем’єр-міністра Миколи Азарова.

З прибуттям прем’єра, напади на журналістів знову продовжила охорона Азарова. Я лише спробував підійти ближче, як вони кинули мене на регіональний намет так, що той одразу поламався; порвалась і моя куртка. Перехожі, побачивши головного урядовця та сутички довкола нього, почали кричати «Ганьба» і проклинати прем’єр-міністра.

Примітно, що у натовпі людей, що прийшли колоною, несучи на собі та у руках символіку Партії регіонів, були особи, що «кидались» на журналістів та активістів, зокрема й на мене, завченими фразами, звинувачуючи їх у наркоманії чи алкоголізмі. Під час одного з нападів мені ушкодили пальця, тому звернувся до Броварської центральної районної лікарні, яка зафіксувала травму та провела стандартний у таких ситуаціях тест на вміст алкоголю, що показав повну тверезість – 0,0 проміле.

[![](https://mpz.brovary.org/wp-content/uploads/2012/10/Kopiya-img827.jpg)](https://mpz.brovary.org/wp-content/uploads/2012/10/Kopiya-img827.jpg)

Показуха місцевої влади перед начальством згори, не зважаючи на звезених «свідків покращення», не дуже вдалась – на самому з’їзді освітян людей було небагато.

А в цей час тривають DOS-атаки на незалежні та опозиційні сайти та інтернет-видання Броварів, зокрема й на «Маєш право знати». Тому, якщо я таки розмістив свій звіт тут, то це щасливий випадок:)
