---
title: "Сапожко: Київська міськрада приховує, яку саме землю забрала у Броварів"
date: 2013-03-19
author: 
  username: "aleechka"
  display_name: "Аліна Дяченко"
tags: 
  - "brovarska-miska-rada"
  - "vibir-redaktsiyi"
  - "kiyivska-miska-rada"
  - "novini"
  - "sapozhko"
  - "sesiya"
  - "sklikannya-sesiyi"
coverImage: "wp-content/uploads/2013/03/Sesiya-pro-zemlyu_2.jpg"
---

**[![Сесія про землю_1](https://mpz.brovary.org/wp-content/uploads/2013/03/Sesiya-pro-zemlyu_1.jpg)](https://mpz.brovary.org/wp-content/uploads/2013/03/Sesiya-pro-zemlyu_1.jpg)Сьогодні, на одній з найкоротших позачергових [сесій Броварської міськради](https://mpz.brovary.org/zavtra-deputati-brovarskoyi-miskradi-rozpochnut-borotbu-z-kiyevom-za-17-ga/) депутати висловили незгоду з рішенням Київської міської ради від 28.02.2013 про розширення меж Києва за рахунок включення 2075,7 га земель Київської області, в тому числі 17,0 га Броварської міської ради.** Мер Броварів Ігор Сапожко назвав рішення столичної влади антиконституційним, незаконним та таким, що порушує права територіальної громади Броварів. При цьому міський голова не зміг назвати, де саме розташована "експропрійована" земля, бо київські очільники не відповіли на його звернення.

Розгляд резонансного рішення столичної міськради загалом тривав трохи менше 5 хвилин (_відеозапис засідання можна переглянути за_ **[_цим посиланням_](https://mpz.brovary.org/31-sha-sesiya-brovarskoyi-miskoyi-radi-video/)**). Депутати швидко затвердили порядок денний з одним питанням та перейшли до його розгляду по суті. Єдиним депутатом, у якого виникли запитання по проекту рішення, був **Роман Сімутін**. Він поскаржився, що вчора так і не зміг отримати графічні матеріали ділянки, яку столичні керманичі вилучили у Броварів. На це головуючий Ігор Сапожко відповів, що це, мовляв, броварська влада працює відкрито, а от у київських колег з цим все погано. "_На жаль, нам не вдалося знайти ні номер рішення про розширення меж Києва, ні графічні матеріали. Я направив офіційного листа секретарю Київської міської ради Герезі з проханням повідомити цю інформацію, але досі відповіді немає_", - бідкався міський голова Броварів.

[![Сесія про землю_2](https://mpz.brovary.org/wp-content/uploads/2013/03/Sesiya-pro-zemlyu_2.jpg)](https://mpz.brovary.org/wp-content/uploads/2013/03/Sesiya-pro-zemlyu_2.jpg)

[![Сесія про землю_7](https://mpz.brovary.org/wp-content/uploads/2013/03/Sesiya-pro-zemlyu_7.jpg)](https://mpz.brovary.org/wp-content/uploads/2013/03/Sesiya-pro-zemlyu_7.jpg)

Сапожко зазначив, що рішення столичної ради було винесене з порушенням законів та Конституції України, оскільки не було погоджене в установленому законом порядку з місцевими радами, зокрема з Броварської міською радою. Після цього він поставив питання на голосування і присутні депутати одноголосно його підтримали. То ж тепер міський голова має звернутись від імені міськради до Київської обласної державної адміністрації та Київської обласної ради стосовно неприпустимості погодження клопотання Київської міської ради про погодження проекту землеустрою щодо встановлення та зміни меж міста Києва як такого, що розроблений без врахування інтересів територіальних громад Київської області та поінформувати Верховну Раду України про це рішення.

[![Сесія про землю_3](https://mpz.brovary.org/wp-content/uploads/2013/03/Sesiya-pro-zemlyu_3.jpg)](https://mpz.brovary.org/wp-content/uploads/2013/03/Sesiya-pro-zemlyu_3.jpg)

[![Сесія про землю_5](https://mpz.brovary.org/wp-content/uploads/2013/03/Sesiya-pro-zemlyu_5.jpg)](https://mpz.brovary.org/wp-content/uploads/2013/03/Sesiya-pro-zemlyu_5.jpg)

> Нагадаємо, на пленарному засіданні 28 лютого 2013 року Київська міська рада ухвалила рішення про розширення меж Києва за рахунок включення **2075,7 га** земель Київської області, в тому числі за рахунок 6,9 га земель Лісниківської сільської ради, 0,5 га земель Чабанівської селищної ради, 1,6 га Білогородської сільської ради, 2,7 га Ірпінської міської ради, 904,7 га Вишгородської міської ради, 17,0 га Броварської міської ради, 56 га Княжицької сільської ради, 998,4 га Гнідинської сільської ради та 87,0 га земель селища Коцюбинське Ірпінської міської ради.
