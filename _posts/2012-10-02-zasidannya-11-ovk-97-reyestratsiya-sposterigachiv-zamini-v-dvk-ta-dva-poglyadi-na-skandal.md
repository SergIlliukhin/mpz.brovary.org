---
title: "Засідання №11 ОВК-97: реєстрація спостерігачів, заміни в ДВК та два погляди на скандал"
date: 2012-10-02
author: 
  username: "aleechka"
  display_name: "Аліна Дяченко"
tags: 
  - "brovary"
  - "vibir-redaktsiyi"
  - "vibori-2012"
  - "voloshin"
  - "gren"
  - "dvk"
  - "zamini-v-dvk"
  - "zasidannya-ovk"
  - "kachor"
  - "klimenko"
  - "novini"
  - "ovk"
  - "okrug-97"
  - "okruzhna-viborcha-komisiya"
  - "sidanich"
  - "tafiy"
  - "shherba"
coverImage: "wp-content/uploads/2012/10/OVK-11.jpg"
---

[![](https://mpz.brovary.org/wp-content/uploads/2012/10/OVK-11.jpg "ОВК 11")](https://mpz.brovary.org/wp-content/uploads/2012/10/OVK-11.jpg)Порядок денний одинадцятого засідання окружної виборчої комісії № 97 не віщував нічого особливого. На розгляд комісії виносилось всього одне питання - "Про реєстрацію офіційних спостерігачів у 97 виборчому окрузі". Однак по ходу засідання кількість питань збільшилась, зокрема було розглянуто 16 подань про заміну майже 120 членів ДВК від різних суб'єктів виборчого процесу. Крім того, засіданню передувала одна екстраординарна подія, на яку в учасників було дві кардинально протилежні точки зору, а тому її обговорення "затягнулось".

Власне на початку засідання, як і належало згідно з порядком денним, було зареєстровано двох офіційних спостерігачів від політичної партії "УДАР" - **Юлію Мовчан** та **Романа Конченка**. А також було розглянуто звернення від голови всеукраїнської громадської організації "Комітет виборців України", яке надійшло на адресу ОВК № 97, про відкликання та припинення повноважень двох спостерігачів - **Сергія Тафія** та **Андрія Качора** (причини даного відкликання - це окрема історія, яку вже найближчими днями обіцяють розповісти активісти громадянської кампанії "Наступ").

 

<iframe src="https://www.youtube.com/embed/oGpRastLGIw" frameborder="0" width="560" height="315"></iframe>

Та щойно робочі питання було вирішено, як перейшли до "розбору польотів", тобто до аналізу тої події, яка сталась у приміщенні ОВК незадовго до засідання. За версію голови ОВК **Юліана Волошина**, усе було так: "_за годину до засідання відбулась спроба його зірвати та спроба тиску на технічних працівників, не знаю, з якою метою, двічі викликали міліцію, опитано свідків, взято пояснення, також було викликано швидку допомогу, яка надала медичну допомогу члену ОВК **Катерині Щербаковій** та іншим_". За версію присутнього на засіданні учасника та свідка подій **Романа Сімутіна**, який є депутатом Броварської міськради, а на засіданні ОВК був присутній у статус довіреної особи кандидата у нардепи Павла Різаненка, події відбувались дещо іншим чином: "Ч_лени ОВК разом з головами окремих ДВК прийшли до технічних працівників та попросили надати контактні дані членів ДВК, щоб скликати установче засідання, однак ті відмовились надавати цю інформацію, а після цього взагалі залишили приміщення ОВК без нагляду, через що члени ОВК та ДВК викликали міліцію_". Присутня на засіданні голова однієї з ДВК підтвердила версію Сімутіна та додала, що контактів членів своєї дільничної комісії досі не отримала.

Свій "вихід із ситуації" запропонував секретар комісії **Максим Сіданіч**: мовляв, я цих дівчат (технічних працівників) брав на роботу та давав гарантії безпеки, а тому пропоную скласти чіткий перелік осіб, які матимуть право перебувати у приміщенні ОВК між засіданнями. Зрозуміло, що присутні йому заперечили, мовляв, це буде незаконно, адже робота виборчої комісії є відкритою, а тому не можна обмежувати доступ до її приміщення. "_Єдине приміщення, куди є обмежений доступ, це серверна. Інших обмежень законодавством не передбачено_", - зауважив член комісії **Віталій Грень**. Виникло слушне запитання: як, якщо визначити обмежений перелік осіб, люди, які не є у цьому переліку, зможуть подавати скарги чи заяви до ОВК. Хтось запропонував проводити прийом документів у приміщенні, де проходять засідання, однак жодного рішення з даного питання ухвалено не було. Натомість було ухвалено рішення організувати графік чергування в ОВК членів комісії, розробити який доручили заступнику голови **Олександру Щербі**.

[![](https://mpz.brovary.org/wp-content/uploads/2012/10/sidanich.jpg "сіданіч")](https://mpz.brovary.org/wp-content/uploads/2012/10/sidanich.jpg)

_Секретар ОВК Максим Сіданіч_

Після цього секретар повідомив, що на розгляд комісії виноситься ще одне питання - подання суб'єктів виборчого процесу щодо заміни членів ДВК. Зокрема надійшло 16 подань від партій "Віче", Партія пенсіонерів України, Ліберальна партія України, "Вітчизна", Аграрна партія України, "Єдина родина", Молодіжна партія України, "Держава", "Союз" та кандидатів Остапенко, Мельник, Єрухимович, Бакал, Крупа, Аскєров та Петров про заміну близько 120 членів ДВК. Секретар повідомив, що всі подання оформлено відповідно до закону, у технічних працівників зауважень немає, а тому запропонував їх задовольнити, що члени комісії і зробили. Однак члени ОВК зауважили, що подання мають переглядати та давати свою оцінку не технічні працівники, а члени комісії, на яких покладено відповідні обов'язки. Крім того, Щерба попросив у майбутньому на засіданнях роздавати кілька комплектів документів членам комісії для ознайомлення, щоб не голосувати невідомо за що, адже знову затвердили якийсь документ, який ніхто так і не бачив.

У "Різному" член ОВК від Компартії **Клименко** зауважив, що члени ДВК скаржаться, що не мають телефонів інших членів комісій та не можуть відповідно провести засідання. На це голова йому відповів, що буквально перед засіданням секретар привіз з ЦВК роздруківку з телефонами всіх членів ДВК, і вона буде вивішена на дошці оголошень. Проте секретар заперечив і , посилаючись на закон про захист персональних даних, заявив, що цей список "ми не маємо права нікому давати чи розповсюджувати", а тому відмовив членам комісії у намірі зробити його копію. Постало питання, а як же керівництво ДВК буде скликати засідання, якщо телефони членів дільничних комісій - таємниця, та й залишився всього один день для їх проведення. Вирішили зробити суботу, 29 вересня, робочим днем і залучити до роботи окрім технічних працівників ще й трьох членів ОВК - **Скочка**, Греня та Клименка, які протягом дня зателефонують усім головам ДВК та нададуть необхідні контакти.

Також у "Різному" виступив заступник голови Олександр Щерба і наголосив, що подав окрему думку до минулого протоколу, де зазначив, що у списках зі складом ДВК чомусь відсутні 13 представників від парламентських фракцій "НУНС" та "БЮТ", а також заявив про наявні розбіжності у результатах жеребкування. Секретар пообіцяв розібратись. Крім того, Віталій Грень нагадав про свою заяву з проханням надати дані про розподіл керівних посад у складі ДВК, щоб наочно побачити, чи він зроблений відповідно до законодавства.

> Наприкінці засідання секретар похвалився, що передав до редакції газети "Броварська панорама" списки членів ДВК у 97 окрузі і "уже сьогодні", тобто 28 вересня має вийти спецвипуск даного видання. І дуже дарма секретар про це сказав, адже тим самим він підтвердив, що на момент проведення засідання № 11 уже було відомо, що списки зазнали певних "редакційних правок", які, щоправда, комісія не затверджувала. Те, наскільки це важливо, з'ясується лише у понеділок, 1 жовтня, але це вже окрема історія, варта окремої статті "Маєш право знати". Читайте незабаром!
