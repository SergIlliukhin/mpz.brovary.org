---
title: "Дебати кандидатів в мери Броварів. Жеребкування."
date: 2015-10-06
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "hromadskebro"
  - "gromadske-telebachennya"
  - "debaty"
  - "mistsevi-vybory-2015"
---

**7 жовтня о 16:00 на Майдані Свободи відбудеться [відкрите жеребкування кандидатів у мери для участі в дебатах на Громадському телебаченні Броварів.](https://www.facebook.com/hromadskebro.tv/photos/a.1438702883119012.1073741829.1413076852348282/1506659519656681/?ENGINE=3&theater) Перед усіма охочими, із прозорого лототрону ми витягнемо лоти з прізвищами усіх кандидатів, котрі до цього не знялися з перегонів або не відмовилися від участі в дебатах.**

Самі дебати відбудуться з 12 по 21 жовтня в студії HromadskeBro у форматі "один на один" та у режимі прямого ефіру. Таким чином уперше в історії Броварів відбудеться "очна ставка" претендентів на здобуття головної посади в місті під прицілами відеокамер та перед очима усіх броварчан.

Ми усвідомлюємо, наскільки це відповідальне завдання - організувати якісні дебати між кандидатами на посаду мера: як у технічному, так і в професійному плані. А зважаючи на те, що дотепер ніхто і ніколи нічого подібного у Броварах не робив - відповідальність ця посилюється в рази. Проте ми також розуміємо, що сьогодні місто переживає настільки [важливий історичний момент](https://mpz.brovary.org/misyats-vyboriv-peretvorennya-na-failed-city-abo-ostannij-shans-na-poryatunok-mista/), що запуск подібного проекту є просто необхідним у контексті цієї виборчої кампанії. Адже дебати у прямому ефірі - це той унікальний формат, коли кандидати перебувають у фронтальному протистоянні один за одним і виключно на дебатах виборці можуть побачити своїх майбутніх обранців «у повний зріст», щоб у форматі відкритої дискусії зрозуміти,  хто з кандидатів чого вартий і хто з них найбільше заслуговує на голос виборця.

Ми пропонуємо класичний формат дебатів, коли кандидати зійдуться між собою один-на-один за присутності модератора студії. Кожен кандидат матиме змогу ознайомити глядачів зі своєю виборчою програмою та поставити запитання своєму візаві. Окрім того дебати на Громадському передбачають запитання від місцевих журналістів та наших глядачів і фоловерів у соціальних мережах. Кожен раунд дебатів транслюватиметься в прямому ефірі на [нашому YouTube-каналі](https://www.youtube.com/channel/UCrB8DKC3jO3WogMIcyoazfw), а пізніше публікуватиметься у Мережі. Пари кандидатів та послідовність проведення між ними дебатів визначить вже згаданий сліпий жереб 7 жовтня на Майдані Свободи.

Учора і сьогодні ми повідомили про жеребкування та запросили на дебати усіх зареєстрованих кандидатів. Станом на зараз шість з дев'яти претендентів на посаду мера міста погодились на участь в дебатах у студії Громадського. Троє з дев'яти досі вагаються з відповіддю, однак ми сподіваємось, що повага до своїх виборців і в цих трьох візьме гору над страхом чи не впевненістю у своїх силах під час відкритої дискусії з опонентом. Завтра, під час жеребкування ми публічно оголосимо прізвища кандидатів, котрі не бояться відкрито виступити перед людьми, а також тих, хто відмовився від участі у дебатах.

Зі свого боку студія Громадське.Бровари гарантує дотримання найвищих журналістських стандартів, рівноцінне, незаангажоване та неупереджене ставлення до всіх учасників дебатів. Як і в усіх сюжетах та інших матеріалах HromadskeBro, ми зацікавлені подати збалансовану, повну та не спотворену штучними акцентами інформацію, а також забезпечити рівноправність усіх учасників.

Ми не знаємо, як довго ще проіснує наша студія, але поки ми є, ми робитимемо якомога більш якісний інформаційний продукт. Ми виконаємо свою місію та покажемо ці вибори і кандидатів такими, як вони є - без купюр та прикрас. Місто має право зробити свій власний, зважений та усвідомлений вибір, який визначить наше майбутнє. А функція журналістів – допомогти це право реалізувати. Тож залишайтеся з нами і до зустрічі на дебатах! Все буде HromadskeBro!
