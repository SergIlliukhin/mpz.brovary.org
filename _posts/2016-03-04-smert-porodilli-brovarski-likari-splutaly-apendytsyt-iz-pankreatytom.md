---
title: "Смерть породіллі: броварські лікарі сплутали апендицит із панкреатитом?"
date: 2016-03-04
author: 
  username: "yschenko"
  display_name: "Ірина Ющенко"
categories: 
  - "brovary"
  - "novyny"
tags: 
  - "bagnyuk"
  - "brovary"
  - "brovarska-likarnya"
  - "btsl"
  - "btsrl"
  - "vibir-redaktsiyi"
  - "novini"
  - "smert-zhinky"
  - "halatnist-likariv"
coverImage: "wp-content/uploads/2016/03/Za-kilka-misyatsiv-do-tragediyi-1.jpg"
---

**2 березня Фейсбук-простір сколихнула чергова страшна новина з Броварської лікарні: цього разу міcцеві  ескулапи довели до смерті молоду породіллю. Цілий тиждень  у пологовому відділенні Броварської ЦРЛ 35-річній Оксані Філюшиній ставили крапельниці від панкреатиту, однак біль у животі вагітної на 8-му місяці  жінки тільки посилювався.  Знесилена від болю  хвора незчулася, як народила  дитину... прямо на ліжку. Та передчасні пологи проблему  болю не вирішили.  І тільки тоді, за наполяганням Оксаниного чоловіка, у жінки взяли аналізи, а коли хвора  знепритомніла, відправили до Київської обласної лікарні. Але було вже запізно. Як з’ясувалося, в покійної був зовсім не панкреатит, який посилено лікували в броварській лікарні, а гострий апендицит, що лопнув. Вчора, 3 березня, мешканці села Літки  прощалися з мамою двотижневої Анюти та 9-річного Сашка. Наші журналісти спробували з’ясувати подробиці цієї трагічної історії.**

8 січня 2016 року **Оксані** виповнилося **36-ть.** Ця дата повинна була стати в житті жінки особливою, адже сімейство, де підростав 9-річний син, очікувало на поповнення. І хоча до пологів Оксані було ще рано – вона перебувала на 8 місяці вагітності, та саме поява на світ донечки мала стати подарунком до дня народження чоловікові **Олександру**, якому сьогодні, 4 березня, виповнюється **35 років**.

**Стан адекватний захворюванню?**

_«__16 лютого близько 20 год у моєї дружини погіршився фізичний стан: вона почала скаржитися на біль у центральній частині живота,_ \- напише пізніше Олександр у заяві в Броварський відділ поліції. - _Зважаючи на дані обставини, я відвіз її до Броварської центральної районної лікарні»._ Як  розповів Олександр, у приймальному відділенні Оксані поставили діагноз «панкреатит» _(запалення підшлункової залози – авт.),_ проте жодних досліджень і обстежень проведено не було. Враховуючи особливий стан жінки, її залишили в стаціонарі для нагляду за перебігом вагітності під час подальшого обстеження і лікування. Як стверджує чоловік, жодних документів про згоду на лікування вони не підписували. Оксану помістили в кімнату [пологового відділення](https://mpz.brovary.org/skilki-koshtuye-naroditi-v-brovarah-shho-kazhut-likari-ta-porodilli/) на першому поверсі. Палатним та лікуючим  лікарем хворій призначили **Наталю Олексіївну Чубенко**.  Щоб Оксана не нервувала, Олександр домовився з лікарем про переведення дружини із загальної палати в окрему. Цього ж вечора чоловікові лікарка написала список необхідних ліків, і Оксані відразу поставили  крапельницю. Здавалося, на цьому неприємності й закінчуються, адже жінці стало краще і вона навіть заснула. Та вже наступного дня Оксана почала скаржитися на посилення болю. За рекомендацією палатного лікаря, хворій поставили ще одну крапельницю. Із написаного Олександром у заяві в поліцію: «_Під час обходу я спитав Чубенко_, _які обстеження потрібно зробити, і чи можна якось поліпшити стан моєї дружини, на що лікарка відповіла: при панкреатиті під час вагітності не потрібно робити жодних обстежень, посилаючись на те, що плід перекриває доступ УЗД-апарату до підшлункової залози. Також вона сказала, що  Оксані вводять антибіотики  і знеболюючі»_.

\[caption id="attachment\_52819" align="aligncenter" width="450"\]![БЦЛ, смерть породіллі](https://mpz.brovary.org/wp-content/uploads/2016/03/pid-chas-navchannya-na-buhgaltera.jpg) Оксана Філюшина. Під час навчання на бухгалтера\[/caption\]

Та полегшення самопочуття після крапельниці тривало не довго. До всього, до 39 С підскочила температура. Не врятувала ситуації і третя крапельниця – біль залишався нестерпним. Так тривало ще два дні. На неодноразові схвильовані дзвінки чоловіка лікарка відповіла стандартно: все нормально, ситуація під контролем, перебіг вагітності в нормі_._ Як стверджує Олександр, на той час не було зроблено жодного аналізу чи дослідження.

19 лютого самопочуття Оксанини погіршилося: температура не спадала, пересуватися було важко. «_Я наполіг, щоб дружині зробили УЗД та взяли хоча б аналіз крові,_ \- розповідає Олександр. -  _За результатами досліджень Чубенко сказала,  що потрібно посилити дози антибіотиків та знеболюючих»._ Однак знеболюючі та антибіотики не допомагали – жінка кричала криком. І так - близько доби. А чоловік на всі свої запитання чув одне і те ж:  «стан адекватний захворюванню та ускладнений перебігом вагітності».

**Народити в пологовому… на палатному ліжку**

Удень, 21 лютого, Оксана народила донечку. Прямо на палатному ліжку. Без лікарів. Без жодного знеболювального. Пізніше Оксана скаже шокованому чоловікові, що під час переймів і родів болю навіть не відчула. _«Я вибіг у коридор та почав кликати на допомогу,_ \- розповідає Олександр. -  _На мої крики до палати прибігли лікарі, прізвища яких мені невідомі._ _Вони оглянули дівчинку, яка народилася 2 700 г, та прийняли рішення дружину і дочку терміново перевести до палати інтенсивної терапії чи реанімації»_. Ввечері  лікарка скаже Олександрові свою традиційну фразу: «все добре», хоча «стан у матері й дитини важкий, але стабільний». Близько тижня Олександр не мав змоги поговорити з дружиною і не бачив доньки. Лікарка лише поновлювала перелік ліків. Вночі 28 лютого Оксану перевели до палати, де вона перебувала раніше. Тієї ж ночі жінка знепритомніла. Ранком чоловік став наполягати, щоб Оксану перевели до Київської обласної лікарні №1. _«Так як головного лікаря на місці не було, Чубенко посилалась на те,  що вона не вправі приймати такого рішення, і в лікарні немає транспорту для належного транспортування,_ - згадує чоловік. -  _Але  після телефонної розмови з головним лікарем, мою дружину  29 лютого все ж таки  в Київ перевезли»._

\[caption id="attachment\_52816" align="aligncenter" width="600"\]![БЦЛ, смерть породіллі](https://mpz.brovary.org/wp-content/uploads/2016/03/Vony-buly-krasyvoyu-i-shhaslyvoyu-paroyu.jpg) Олександр і Оксана були красивою і щасливою парою\[/caption\]

Коли Оксану доправили до обласної лікарні №1, її стан лікарі визначили як «критичний», який  потребував термінового хірургічного втручання. Вночі 29 лютого Оксану прооперували. «_Телефоном лікар мені повідомив, що в моєї дружини -  гострий апендицит та почався перитоніт (запалення, важке ускладнення органів черевної порожнини - авт.), і вона у вкрай тяжкому стані в реанімації,_ \- розповідає Олександр. -  _Також пояснив, що пологи стались передчасно внаслідок того, що запалення перейшло на матку, тому вона і виштовхнула плід»._

Оксанине серце зупинилося 1 березня о 12 год. Її намагалися реанімувати, навіть вдалося знову серце запустити, однак  о 13 годині  жінка померла, так і не прийшовши  до тями.

3 березня Олександр написав у Броварський відділ поліції заяву та звернувся з проханням  розпочати досудове розслідування, так як _«в діях Чубенко Н.О. та всього медичного персоналу пологового будинку вбачаю ознаки вчинення злочину передбаченого ч. 2 ст. 139 та ч. 1 ст. 140 КК України, як ненадання допомоги хворому та неналежне виконання медичним працівником своїх професійних обов’язків»._ Наразі чоловік  вважає за необхідне вилучення правоохоронцями всієї медичної документації щодо проведених дружині заходів лікування, адже вбачає реальну загрозу в фальшуванні та підробці документів працівниками БЦЛ для приховання своїх злочинних дій.

**Коментарі лікарів БЦЛ**

 **Марія Островерха,** завідуюча пологовим відділенням Броварської ЦРЛ: _«Ситуацію прокоментувати не можу, так як із 21 лютого я у відпустці. У період відпустки мене прооперували, так що я нині на лікарняному. Мої обов’язки виконували два лікарі вищої категорії – Людмила Гандзюк та Наталія Чубенко»._

\[caption id="attachment\_52815" align="aligncenter" width="356"\]![БЦЛ, смерть породіллі](https://mpz.brovary.org/wp-content/uploads/2016/03/p1.jpg) Колектив пологового відділення Броварської ЦРЛ. Наталія Чубенко - у верхньому ряду третя зліва. Людмила Гандзюк - у нижньому ряду друга зліва. Марія Островерха - у нижньому ряду друга зправа.\[/caption\]

**Григорій Павлін,** заступник головного лікаря Броварської ЦРЛ із терапевтичного профілю: _«Клінічна картина панкреатиту і апендициту дуже схожі, і їх легко сплутати. Апендицит - дуже підступна хвороба. Особливо складно діагностувати його при атипічних розташуваннях. При панкреатиті відразу відреагують аналізи крові і сечі. А при апендициті аналізи «скакати» не будуть, відмічатиметься тільки лейкоцитоз. Взагалі в діагнозі покійної ніякої мови про панкреатит не було»._

**Анатолій Бурий,** заступник головного лікаря Броварської ЦРЛ із хірургічного профілю: _«По кожному випадку смерті призначається клініко-експертна комісія та проводиться службове розслідування. Всі коментарі – після рішення комісії»._

З головним лікарем нам поспілкуватися не вдалося, та вдалося  отримати коментар від людини, котра  розмовляла телефоном із Валентином Віталійовичем  напередодні  Оксаниної смерті.

**Людмила Чайковська-Додонова,** голова Громадської ради при Броварській РДА, сусідка покійної: _«29 лютого о 10 год я зателефонувала до головного лікаря Віталія Багнюка з проханням звернути особливу увагу на  молоду породіллю Оксану Філюшину. Віталій Валентинович пообіцяв зібрати консиліум лікарів і вирішити, що робити з тяжкохворою. Сказав, що в Оксани - значних розмірів кістома і панкреатит. До всього, тиск 80/40, а в обласній лікарні таких хворих не беруть. Однак зібрав консиліум і зробив усе для того, щоб хвору якнайшвидше відправили в Київську обласну лікарню»._

**Думки громади**

Журналісти «Маєш право знати» вже кілька разів [писали](https://mpz.brovary.org/rodychi-pokijnogo-39-litnogo-cholovika-zvynuvachuyut-brovarskyh-likariv-u-sluzhbovij-nedbalosti) про [трагедії в сім’ях](https://mpz.brovary.org/u-brovarah-46-richniy-cholovik-pomer-cherez-sluzhbovu-nedbalist-pratsivnikiv-ekstrenoyi-dopomogi/), що сталися через **службову недбалість, халатність і непрофесійність** броварських лікарів. Однак лікарська «солідарність» робить справжні дива, і до цього часу по-справжньому так і не було покарано жодного винуватця в білому халаті. Тож  громадські активісти налаштовані категорично не дозволити броварським ескулапам спустити «на гальмах» і цю справу. Оксанина смерть як ніколи сколихнула і  громадськість, тож, сподіваємося, винуватці отримають по-справедливості.

![1_2](https://mpz.brovary.org/wp-content/uploads/2016/03/1_2.jpg)

![1_1](https://mpz.brovary.org/wp-content/uploads/2016/03/1_1.jpg)

Обговорення посту в  групі «Бровари» на Фейсбук.

**За надану інформацію висловлюємо щиру вдячність голові Громадської ради при Броварській РДА Людмилі Чайковській-Додоновій.**

**Фото - із Інтернету та надані Людмилою Чайковською-Додоновою**
