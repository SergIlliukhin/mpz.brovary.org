---
title: "Як приймають дітей до спеціалізованих шкіл Броварів"
date: 2017-02-07
categories: 
  - "brovary"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "gimnaziya-im-s-olijnyka"
  - "novini"
  - "spetsializovani-shkoly"
  - "ssh-5"
  - "ssh-7"
  - "testuvannya-pershoklasnykiv"
---

**Прийом заяв у перший клас у Броварах у самому розпалі. Кожен батько прагне дати своїй дитині найкращі знання, тож  намагається влаштувати  у найкращу школу. Обирають  її кожен за своїми критеріями: «порадили друзі», «тут навчалася старша дитина», «подобається директор і вчителі», «найбільше хвалять»… У Броварах є три спеціалізовані навчальні заклади: школа №5, №7 та гімназія ім. С.Олійника. У цих школах, починаючи вже з 1 класу, учні поглиблено вивчають іноземну мову та кілька окремих предметів, а також працюють за новітньою програмою – науково-педагогічним проектом «Інтелект-України». За якими ж критеріями відбирають майбутніх першокласників у спеціалізовані школи, як проходитиме в кожній із них тестування та які завдання доведеться виконувати майбутнім школярикам – дізнавалися наші журналісти.**

Хто ж із батьків не вважає свою дитину допитливою і розумною! Однак перед співбесідою свого першокласника мами і татусі переживають: чи впорається їхня розумниця/розумник із завданнями, які зададуть учителі, чи відповість на всі запитання? Ми побували в СШ №5, №7 та гімназії ім. С. Олійника, де тестування першокласників – звичні речі, і де з року в рік вчителі «екзаменують» шести-семиліток.

**СШ №5 – школа з поглибленим вивченням іноземних мов**

Як розповів директор школи **Павло Федоренко**, вчителі їхньої школи розуміють, наскільки від першого «екзамену» першокласника залежатиме його бажання взагалі сісти за шкільну парту, тож ніяких тестів із предметів не проводять: не перевіряють ні читання, ні письмо, ні математику, ні англійську. «_В доброзичливій формі проводимо звичайні співбесіди і визначаємо рівень підготовки дитини до школи тільки на знання навколишнього світу, логічне мислення і пам’ять»,_ \- каже директор. Саме це і пояснили батькам на  зборах у перший день прийому заяв - **24 січня**. Ці навички і є найважливішими для вивчення англійської мови, уроки якої будуть у першокласників тричі на тиждень. А з роками їх кількість тільки збільшиться.

\[caption id="attachment\_65909" align="aligncenter" width="600"\][![](https://mpz.brovary.org/wp-content/uploads/2017/02/2-5-SSH.jpg)](https://mpz.brovary.org/wp-content/uploads/2017/02/2-5-SSH.jpg) 5 школа. Крило, де розташована початкова ланка\[/caption\]

Так як школа спеціалізована, набирають лише **4** перших класи по **34-36 дітей** \- більше не передбачено статутом школи, пояснює директор.

Співбесіду, яка зазвичай відбувається 15-20 хв за присутності батьків, проводитимуть 3-4 фахівці: заступник директора з початкової освіти, вчителі початкової ланки, психолог. _«Питання для співбесіди щороку особливо не змінюємо, тож дати їх перелік не можемо, щоб не підготувалися наперед, -_  інформує Павло Федоренко. - _На сьогодні ще триває підготовка цих запитань, а потім їх затвердимо в управлінні освіти»._ Директор обіцяє: дитині ставитимуть не більше 4-5 запитань. Серед обов’язкових завдань - розповідь про себе, свою сім’ю, друзів, захоплення, а також будуть завдання на перевірку пам’яті, уваги і мислення. Наприклад: порівняти два малюнки та знайти відмінності. Знання дитини визначатимуть за рівнями «низький», «середній», «високий». Наприклад, якщо серед 7 назв тварин дитина запам’ятає тільки 2-3, це буде «низький» рівень, якщо повторить 4-5 – «середній», якщо 6-7 – «високий». Після проходження співбесіди в присутності батьків комісія складе протокол, де і підсумує рівень знань майбутнього першокласника. Відберуть тільки тих, хто покаже результати найвищі.

\[caption id="attachment\_65908" align="aligncenter" width="600"\][![](https://mpz.brovary.org/wp-content/uploads/2017/02/1-5-SSH.jpg)](https://mpz.brovary.org/wp-content/uploads/2017/02/1-5-SSH.jpg) Альона віддала доньку Лізу в СШ№5  за порадою подруг: «На співбесіді  доньку питали про батьків: хто вони і ким працюють. Також потрібно було розмістити намистинки за кольором і величиною. І хоча у 6 років Ліза  була вже готова до школи, та найважче їй - висидіти цілий урок»\[/caption\]

Практично за тиждень в СШ №5 надійшло **понад 700 заяв** і 3 лютого їх прийом завершився. Тестування майбутніх першокласників розпочнеться **18 лютого** і відбуватиметься **щосуботи з 9 до 15 год.** Кожному з батьків уже визначено день і час, тож під час співбесіди черг під дверима не буде, обіцяє директор.

**СШ №7 – школа з поглибленим вивченням окремих предметів**

Прийом заяв у 1 клас СШ №7 розпочався **2 лютого**. З 9 ранку під кабінетом заступника директора з навчально-виховної роботи початкової ланки черга не зникала. Тільки за три години було зареєстровано близько **60** заяв.

У школі  набирають **7** перших класів по **30-32** дітей. Із них спеціалізованих – із поглибленим вивченням англійської мови – **2** та за програмою **[«Інтелект-Україна»](http://intellect-ukraine.org) - 1** (можливі й варіації - 1:2). Співбесіда призначається тільки тим дітям, які бажають навчатися у спеціалізованих класах.

\[caption id="attachment\_65913" align="aligncenter" width="600"\][![](https://mpz.brovary.org/wp-content/uploads/2017/02/6-SSH7.jpg)](https://mpz.brovary.org/wp-content/uploads/2017/02/6-SSH7.jpg) Під кабінетом  завуча. Писати заяви в 1 клас прийшли сім'ями\[/caption\]

\[caption id="attachment\_65911" align="aligncenter" width="600"\][![](https://mpz.brovary.org/wp-content/uploads/2017/02/4-SSH7.jpg)](https://mpz.brovary.org/wp-content/uploads/2017/02/4-SSH7.jpg) Олена : «Єгора хочу віддати в 7 школу, бо моя племінниця, яка вчиться тут у 4 класі, дуже задоволена. Спробуємо  потрапити в спеціалізований клас. Готуємося»\[/caption\]

Напередодні на батьківських зборах батькам повідомили всі умови відбору: «_Діти мають володіти знаннями загального розвитку_ - _навколишнього світу, -_ розповідає директор школи  **Ольга Жигулова.** - _Це вміння порівнювати, аналізувати – те, що доступно для дитини 6-річного віку»._

Перелік запитань наперед не озвучують: щоб дитину спеціально не готували. Директорка переконує: запитання і завдання не виходитимуть за межі «дитсадівської» програми. Наприклад, щоб дитина потрапила в клас «Інтелект-Україна», у неї має бути  розвинене логічне мислення, фонематичний слух та пам’ять, так як уже з 1 класу поглиблено вивчатиме  англійську мову. Тому серед завдань буде і повторення напам’ять 4 рядків  вірша, озвученого вчителем. Обіцяють: для запам’ятовування прочитають вірш кілька разів.

Оцінюватимуть дітей - заступник директора, вчителі початкової ланки та психолог – загалом 4-5 чоловік. Співбесіда розрахована на 15-20 хв. Відбуватиметься вона за присутності батьків. Спочатку із дитиною спілкуватимуться вчителі початкової ланки, а потім – психолог. _«Завдання складені таким чином, що є оцінка виконання кожного завдання. Минулоріч максимальна  кількість балів, що могла набрати дитина, була 48. У цьому році - поки що секрет. Загалом відбір відбуватиметься по рейтингу», -_ пояснює директорка. Якщо дитина вміє читати, то це в підрахунок балів не піде. А навики англійської мови взагалі не потрібні, каже Ольга Жигулова: ці знання даватимуть у школі.

[![](https://mpz.brovary.org/wp-content/uploads/2017/02/3-SSH7.jpg)](https://mpz.brovary.org/wp-content/uploads/2017/02/3-SSH7.jpg)

Після написання батьками заяви, їм повідомляють день і годину, на яку вони мають прийти на співбесіду. Прийом заяв триватиме до **28 лютого** **щовівторка і щочетверга**. На співбесіду батьків із дітьми запрошуватимуть індивідуально **щосуботи протягом березня** \-  кожного на визначений час.

**Гімназія ім. С. Олійника**

На столі в директорки гімназії **Ольги Козленко** уже посортировано по алфавіту заяви та анкети претендентів у гімназисти. У цьому спеціалізованому навчальному закладі  приймали  документи  лише один день - **1 лютого**. Та і за один день уже мають перебір: на **60 місць** (**2** класи) - понад **200** претендентів**. _«_**_Більше набирати першокласників не дозволяє приміщення»,_ - каже директорка.

\[caption id="attachment\_65916" align="aligncenter" width="600"\][![](https://mpz.brovary.org/wp-content/uploads/2017/02/9-Gimnaziya.jpg)](https://mpz.brovary.org/wp-content/uploads/2017/02/9-Gimnaziya.jpg) Ольга Козленко\[/caption\]

Обидва класи навчатимуться за програмою «Інтелект-України». За 10 днів до тестування, яке має відбутися під час весняних канікул - із **27 лютого,** кожен із батьків, які подали заяви, отримає смс-повідомлення: коли саме має прийти з дитиною на співбесіду. Хоча назвати це «співбесідою» складно: тестування, яке щороку оновлюється, передбачає як теоретичні, так і практичні завдання - справжній екзамен. Аби дати зрозуміти, на що орієнтуватися батькам під час підготовки дітей, обіцяють вивісити у вестибюлі подібні завдання.

[![](https://mpz.brovary.org/wp-content/uploads/2017/02/12-Gimn.jpg)](https://mpz.brovary.org/wp-content/uploads/2017/02/12-Gimn.jpg)

\[caption id="attachment\_65921" align="aligncenter" width="600"\][![](https://mpz.brovary.org/wp-content/uploads/2017/02/13-Gimn-1.jpg)](https://mpz.brovary.org/wp-content/uploads/2017/02/13-Gimn-1.jpg) Світлана Панова\[/caption\]

**Світлана  Панова** \- класовод 1 класу, яка працює за програмою «Інтелект-Україна», минулого року була однією із 5 членів комісії. _«Спочатку ми тестували дітей групами. Пропонували їм зафарбувати рибок, які пливуть вправо – синім олівцем, які вліво – червоним, які вгору – жовтим», -_ згадує вчителька. Потім працювали з дітьми індивідуально. Так як умовою прийому в гімназію є **обов’язкове вміння читати**, тож і перевірятимуть його найпершим. Не менш важливою умовою зарахування дитини в гімназисти є її уміння слухати і чути, дивитися і бачити, розуміти і запам'ятовувати. Тож дітей попросять переказати невеличке прочитане оповідання та відповісти  на запитання по змісту тексту. Тестуватиме комісія і уміння майбутніх школяриків рахувати - додавати та віднімати. Минулоріч діти відтворювали друкований та рукописний текст – це так перевіряли у них моторику - навички володіти рукою: тримати ручку і відтворювати.

Остаточну «крапку» в тестуванні має поставити психолог **Марина Майорко**, головним завданням якої є розкрити дитину: перевірити її словесно-логічне мислення, зрозуміти її мотиваційну готовність до школи. Так під час довірливої бесіди  хлопчики та дівчатка  розповідатимуть про себе, а також читатимуть напам’ять відразу вивчений віршик (4 рядки).

Усі результати  тестування комісія  занесе  у спеціальні протоколи.

[![](https://mpz.brovary.org/wp-content/uploads/2017/02/10-Gimn.jpg)](https://mpz.brovary.org/wp-content/uploads/2017/02/10-Gimn.jpg)

[![](https://mpz.brovary.org/wp-content/uploads/2017/02/11-Gimn.jpg)](https://mpz.brovary.org/wp-content/uploads/2017/02/11-Gimn.jpg)

Після тестування в фойє гімназії вивісять списки дітей, яких рекомендують до зарахування, а яких – ні. Всі претензії  від батьків  прийматиме апеляційна комісія на чолі з Ольгою Козленко, яка працюватиме 3 дні.

Тож, якщо ви вирішили віддати своє чадо «гризти граніт науки»  у спеціалізований клас, однак за ваганнями «в яку ж школу віддати?»  гімназію та СШ №5 проґавили, то маєте ще час подати заяву в СШ №7. Та навіть якщо після тестувань у спеціалізованих школах з’ясується, що ваша дитина не справилася із поставленими завданнями і у прийомі в спецклас вам відмовили, – не переймайтеся, ваша дитина від цього не гірша. Дітям потрібно лише мати бажання отримувати знання, а батькам – допомагати своєму чаду в навчанні  і не ставити свої амбіції (хочу, щоб дитина навчалася тільки в спецкласі!) вище за дитяче здоров’я і щастя.

Тим, у кого ще підростає малеча, члени комісії, які проводять тестування, радять не «напихати» дитину знаннями - уміння мають відповідати її віку. І не поспішати віддавати  її в школу, адже тільки у **7 років** у дитини формується мотивація до навчання та вона готова психологічно та фізично до уроків та шкільного життя, тож саме з  цього віку хлопчикам та дівчаткам  навчатися легше та простіше.

 **Фото - автора**
