---
title: "У Броварах з'явиться пам’ятний знак Степану Бандері. Як він виглядатиме та де розташується?"
date: 2017-02-09
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "vo-svoboda"
  - "konkurs"
  - "memorial"
  - "novini"
  - "stepan-bandera"
coverImage: "wp-content/uploads/2017/02/bandera020814.jpg"
---

**Сьогодні [розпорядженням](https://brovary-rada.gov.ua/documents/26685.html) міського голови було оголошено конкурс на кращий проект пам’ятного знаку Степану Бандері. Ініціатором цього процесу стала броварська міська організація ВО «Свобода». Прийом ескізів на відкритий конкурс прийматимуть впродовж місяця, починаючи з наступного понеділка, 13 лютого, по 15 березня.**

Як повідомляє офіційний сайт Броварської міської ради, конкурс на встановлення пам’ятного знаку Степану Бандері було оголошено через звернення всеукраїнського об’єднання «Свобода» Броварської міської організації, а також керуючись постановою Верховної Ради «Про увіковічення пам’яті Героїв України, які віддали своє життя за свободу і незалежність України».

За вимогами конкурсу, меморіал повинен відображати постать Степана Бандери. Забороняється використання символіки політичних партій та громадських об'єднань, але дозволяється застосовування державної символіки. Місце розташування визначається за бажанням учасника конкурса та після затвердження комісії з врахуванням рекомендацій архітектурно-містобудівної ради. До меморіалу мають бути передбачені вільні підходи, благоустрій навколого нього, а також можливість підсвітлення.

Як прокоментував нашому виданню **Олег Шевчук**, міський депутат та голова броварського осередку ВО “Свобода”, їхне об'єднання ініціювало процес встановлення пам'ятного знаку ще у грудні минулого року. На даний момент організація має намір подати на конкурс свого проектанта. Варіантів місцерозташування меморіалу передбачено два: біля МКЦ “Прометей” або біля будівлі Броварської міської ради. Пан Шевчук пропонує всім бажаючим взяти участь у конкурсі на найкращий пам'ятний знак.

Ескізи потрібно надсилати на електронні адреси управління містобудування та архітектури Броварської міської ради (**arhitektura\_brovary@ukr.net, 26425903@mail.gov.ua**), Броварської міської ради (**info@brovary-rada.gov.ua**), або на поштову адресу з позначкою "На конкурс" (**07400, м. Бровари, вул. Гагаріна, 15, кім. 412**).

Подані пропозиції розглядатиме конкурсна комісія

\[spoiler title='у складі'\]

Голова комісії:

Виноградова Л.М. – заступник міського голови.

Заступник голови комісії:

Голубовський Г.П.– заступник міського голови

Секретар комісії:

Метьолкіна Л.О. – виконуюча обов’язки начальника відділу культури Броварської міської ради.

Члени комісії:

Рибакова Л.Є. – начальник управління містобудування та архітектури – головний архітектор міста;

Плотнікова Г.В.– начальник управління житлово-комунального господарства Броварської міської ради;

Кочубей В.М. – голова постійної комісії з питань земельних відносин, будівництва та архітектури Броварської міської ради (за згодою);

Бельський С.К. – голова постійної комісії з гуманітарних питань Броварської , міської ради;

Шевчук О.С. – депутат Броварської міської ради (за згодою);

Чередник Ю.П. – депутат Броварської міської ради (за згодою);

Крилова Т.М. – депутат Броварської міської ради (за згодою);

Малець С.Д. – радник міського голови (за згодою);

Муратов І.В. – голова ГО "Авангард АТО Броварія" (за згодою);

Корявий В.М. – директор Броварського краєзнавчого музею;

Овдієнко М.Г. –науковий співробітник Броварського краєзнавчого музею;

Надиров Т.Ф. – голова Броварської міської організації ветеранів (за згодою)

\[/spoiler\]

Нагадаємо, 1 лютого [оголосили](https://mpz.brovary.org/ogolosheno-konkurs-na-stvorennya-eskizu-memorialnogo-kompleksa-brovary-u-vijni/) конкурс проектів на меморіал військовим у центральному парку Броварів.
