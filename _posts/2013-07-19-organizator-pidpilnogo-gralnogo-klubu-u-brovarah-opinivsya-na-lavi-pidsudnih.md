---
title: "Організатор підпільного грального клубу у Броварах опинився на лаві підсудних"
date: 2013-07-19
author: 
  username: "pravoznaty"
  display_name: "Маєш право знати"
tags: 
  - "azartni-igri"
  - "brovary"
  - "vibir-redaktsiyi"
  - "gralni-avtomati"
  - "gralniy-bishhznes"
  - "novini"
  - "prokuratura-kiyivskoyi-oblasti"
  - "sud"
coverImage: "wp-content/uploads/2013/07/Igrovi-avtomati2.jpg"
---

**[![Ігрові автомати2](https://mpz.brovary.org/wp-content/uploads/2013/07/Igrovi-avtomati2.jpg)](https://mpz.brovary.org/wp-content/uploads/2013/07/Igrovi-avtomati2.jpg)Прокуратура Київської області направила до суду обвинувальний акт відносно чоловіка, який  організував гральний бізнес в передмісті столиці. Про це [повідомляє прес-служба прокуратури](https://www.kobl.gp.gov.ua/ua/news.html?_m=publications&_t=rec&id=123404) на офіційному веб-сайті установи.**

Під час досудового розслідування встановлено, що в приміщенні одного із кафе в Броварах він організував підпільний клуб азартних ігор та ігрових автоматів. Умовою участі у грі було внесення гравцем грошової ставки, що дає можливість отримання грошової винагороди, розмір якої повністю або частково залежить від випадковості.

Щоб не допустити до залу чужаків, які б могли видати клуб правоохоронцям, чоловік запровадив особливий режим роботи закладу. Нові гравці могли зайти до нього лише маючи особисті рекомендації постійних гравців клубу. Організатор бізнесу вів облік усіх гравців та ретельно слідкував за безпекою.

Під час обшуку з розважального закладу вилучено 62 гральних автомати, які, згідно висновку судової експертизи комп’ютерної техніки та програмних продуктів, призначені для проведення гри за грошові кошти (гривні) на умовні одиниці з їх користувачем.

Бізнесмену повідомлено про підозру у вчиненні кримінального правопорушення, передбаченого ч.1 ст.203-2 КК України, тобто зайняття гральним бізнесом.

Санкція зазначеної статті передбачає покарання у вигляді штрафу від 10 до 40 тисяч неоподатковуваних мінімумів доходів громадян з конфіскацією грального обладнання.

**Джерело: [Прокуратура Київської області](https://www.kobl.gp.gov.ua/ua/news.html?_m=publications&_t=rec&id=123404)**
