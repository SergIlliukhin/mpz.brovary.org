---
title: "«Лише секунда»: Олексій Геращенко розповість у Броварах про самотність людини у великому місті"
date: 2015-06-10
author: 
  username: "pravoznaty"
  display_name: "Маєш право знати"
categories: 
  - "announce"
tags: 
  - "brain-event"
  - "brovary"
  - "molod-da"
  - "molod-demokratichnogo-alyansu"
  - "novini"
  - "oleksij-gerashhenko"
coverImage: "wp-content/uploads/2015/06/Gerashhenko-Oleksij.jpg"
---

**«Що станеться, якщо раптом ти знайдеш щоденник, у якому описані життя й думки, схожі на твої як дві краплі?» – з таким запитанням на обкладинці своєї книги цієї суботи - 13 червня - до Броварів приїде Олексій Геращенко - письменник та водночас відомий економіст. [Зустріч](https://www.facebook.com/events/704847152958849/) з автором найцікавішого літературного дебюту 2015 року - книги «Лише секунда» - проходитиме у приміщенні  броварської міської бібліотеки (бульв.Незалежності, 5). Початок - о 16:00.**

Захід організовує броварська команда "Молоді Демократичного Альянсу" у рамках мотиваційного проекту "Brain Event" за підтримки громадянської платформи "Нова країна".

Як пише "[Українська літературна газета](https://litgazeta.com.ua/news/lyshe-sekunda-vid-fizyka-do-liryka/)", Олексій Геращенко більше відомий як співзасновник простору Freud House, економіст, експерт із управління фінансами, викладач Києво-Могилянської Бізнес Школи (kmbs), автор безкоштовного курсу «Фінансовий менеджмент» он-лайн університету Prometheus, лектор Відкритого Університету Майдану та активний учасник громадянських ініціатив щодо реформування економіки України. Проте його дебютна книга відкриває нам філософа.

Книга Олексія Геращенка «Лише секунда» – це роман про вибір, про самотність людини у великому місті, про переоцінку цінностей, про тонку межу між любов'ю та відразою, життям та смертю.

[![Геращенко Книга](https://mpz.brovary.org/wp-content/uploads/2015/06/Gerashhenko-Knyga.png)](https://mpz.brovary.org/wp-content/uploads/2015/06/Gerashhenko-Knyga.png)

"_Хочете почути історію створення книги із вуст самого автора? Тоді ми чекаємо на вас о 16:00 в Броварській міській бібліотеці! Читай українською, читай українське!_" - зазначають організатори на [сторінці події у фейсбуці](https://www.facebook.com/events/704847152958849/).

Нагадаємо, протягом травня у рамках освітньо-мотиваційної платформи “**Brain Event**” до Броварів уже приїжджали письменник-сатирик **[Владислав Івченко](https://mpz.brovary.org/pismennik-satirik-vladislav-ivchenko-vidkriv-sezon-literaturnih-zustrichey-u-brovarah/)** та дослідниця-етнолог **[Ірина Ігнатенко](https://mpz.brovary.org/brain-event-nabiraye-obertiv-u-brovarah-prezentuvali-vidverte-doslidzhennya-pro-ukrayinskih-zhinok/)**. Координацію проекту здійснюють активісти молодіжної громадської організації “Молодь Демократичного Альянсу”. Стартував “**Brain Event**”  5 квітня проектом "[Школа громадського активіста](https://mpz.brovary.org/aktivistam-rozpovili-pro-vnutrishnyu-kuhnyu-vladi-ta-navchili-perchiti-zapitami-zvernennyami-ta-protestami/)".
