---
title: "Більшість броварських депутатів приховують свої декларації"
date: 2016-04-19
categories: 
  - "vlada"
  - "novyny"
tags: 
  - "vibir-redaktsiyi"
  - "deklaratsiyi"
  - "deputati"
  - "koruptsiya"
  - "novini"
---

**Лише 17 з 36 броварських депутатів подали свої декларації про доходи в апарат броварської міськради до 1 квітня, як того вимагає антикорупційне законодавство.**

Водночас більша частина міської ради – 19 народних обранців – проігнорували вимогу закону і станом на 4 квітня свої документи не надали. Про це йдеться у відповіді Сектору доступу до публічної інформації БМР, наданої на інформаційний запит «Маєш право знати».

Згідно зі ст. 45 Закону України «По запобігання корупції», депутати місцевих ради зобов’язані подати свої декларації про майно та доходи за минулий рік в апарат міської ради до 1 квітня поточного року. 4 квітня «Маєш право знати» звернулося до Сектору доступу до публічної інформації Броварської міської ради з офіційним запитом, в якому ми просили надати копії усіх декларацій броварських депутатів.

[![фото 1](https://mpz.brovary.org/wp-content/uploads/2016/04/foto-1.jpg)](https://mpz.brovary.org/wp-content/uploads/2016/04/foto-1.jpg)

11 квітня було отримано відповідь, у якій йшлося про те, що з 36 депутатів Броварської міської ради лише 17 надали свої декларації до апарату міськради – менше половини від загального складу.

[![фото 2](https://mpz.brovary.org/wp-content/uploads/2016/04/foto-2.jpg)](https://mpz.brovary.org/wp-content/uploads/2016/04/foto-2.jpg)

Так, у повному складі дотрималась вимог Закону «Про запобігання корупції» лише одна фракція міської ради  – «Демократичний Альянс»: **Аліна Дяченко, Андрій Саук та Олег Берестовий**. Подали свої декларації також шість із семи депутатів фракції «Солідарність»: **Леонід Черепейник, Сергій Батюк, Володимир Опалько,  Ірина Веремчук,  Галина Негода та Валерій Іваненко.** Водночас голова фракції – **Євген Гредунов** – свою декларацію на надав.

З фракції УКРОП свої фінансові документи подали двоє з трьох її членів: **Микола Зінченко та Петро Бабич**, в той час як «укропівець» **Володимир Білокінь** не взяв приклад з колег.

Свої декларації подали двоє з чотирьох членів фракції «Самопоміч»: **Андрій Василенко та Тетяна Крилова.** Інша половина «Самопомочі» - **Юрій Скотніков та Володимир Чаюн** цього не зробили.

Також закон не порушили лише двоє представників «команди Сапожка» з фракції «Єдність»: **Тетяна Тоцька та Оксана Мельник**. Переважна ж більшість промерської сили – **Володимир Оксютенко, Валерій Лемпіцький, Лідія Сенько і Тетяна Темченко** – проігнорували вимоги законодавства.

У «Свободі», де тепер лишилося лише два депутати, декларацію подав один тільки **Олег Шевчук**, в той час як інший «свободівець» - **Сергій Бойко** документ в апарат ради не надав. Єдиним з позафракційних депутатів, хто подав декларацію, став **Вадим Мутило.**

У повному складі не подали свої декларації фракції «Батьківщини» та «Радикальної партії»: депутати **Вадим Андрієвський та Вікторія Коваленко** (РПЛ), **Олександр Резнік, Борис Дудко та Сергій Бельський** («Батьківщина»). Також закон проігнорували позафракційні депутати **Андрій Лопатюк, Максим Семенов, Василь Кочубей, Юрій Чередник** та секретар міської ради **Олексій Здоровець.**

> За невчасне подання декларацій передбачена адміністративна відповідальність. Зокрема, ст. 1726 КУпАП передбачає, що неподання або несвоєчасне подання Декларації тягне за собою накладення штрафу від десяти до двадцяти п’яти неоподатковуваних мінімумів доходів громадян.
> 
> Подання у Декларації завідомо недостовірних відомостей тягне за собою накладення штрафу від ста п’ятдесяти до трьохсот неоподатковуваних мінімумів доходів громадян.

**_Детальний аналіз декларацій броварських депутатів очікуйте на нашому сайті незабаром._**
