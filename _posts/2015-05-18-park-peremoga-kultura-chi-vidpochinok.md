---
title: "Парк «Перемога» - культура чи відпочинок?"
date: 2015-05-18
categories: 
  - "kolonka-avtora"
---

Центральний парк **«Перемога»** за всіма канонами жанру має назву «парк культури і відпочинку». Однак якщо з «відпочинком» все зрозуміло і правильно, то «культура» поступово змінюється… і далеко не в ту сторону, в яку хотілося б.

В даному випадку я кажу про так звану «пікнік-зону», що знаходиться за курганом. Багато разів обговорювалась тема стосовно поїдання шашлику та вживання спиртного на цьому місці, але зараз акцент роблю на іншому. Так, об’єм сміття від «відпочивальників» збільшується вже не кожен тиждень, а кожен день  – і це враховуючи, що травень тільки почався. Кількість місць для вогнища збільшилось, і кожного разу замість користування попереднім, розводять нове. Від цього територія парку почала нагадувати танковий полігон: з випаленою травою і купами землі. Окремим «маєтком» разом з цим стоять сміттєві бачки типу «циліндр». При переповненні вони, як відомо, перевертаються створюючи неприємну картину аж до наступного прибирання. А тепер додумайте, як часто вони у нас відбуваються, особливо в парку.

[![1 (1)](https://mpz.brovary.org/wp-content/uploads/2015/05/1-1.jpg)](https://mpz.brovary.org/wp-content/uploads/2015/05/1-1.jpg) А якщо повернутись направо і минути запасний стадіон, можна побачити як якийсь спритний ділець вже почав облаштовувати місце для надання послуг відпочивальникам – ось тобі і мангал, і лавиці зі столами. Мабуть у багатьох відразу спливає дежа вю з «людиною-тролейбусом», яка теж хотіла зробити щось на кшталт цього… Та всім відомо, чим це закінчилось.

[![2](https://mpz.brovary.org/wp-content/uploads/2015/05/2.jpg)](https://mpz.brovary.org/wp-content/uploads/2015/05/2.jpg) Парк, як міську територію, повинна облаштовувати міська влада, а аж ніяк не приватні особи. Хоч ці правила повністю у нас де факто і не діяли та зараз це вже дуже кидається у очі, - бо парк перетворюється у «комерційну площину», а це, погодьтесь, нікому не потрібно. Мають бути відведені місця для певного виду дозвілля на природі, тим паче, що таке ми вже маємо: як приклад - ділянка за сценою «Черепашка», яку обладнали у вигляді шахових столів. Хоча так, її рідко використовують за призначенням. [![3](https://mpz.brovary.org/wp-content/uploads/2015/05/3.jpg)](https://mpz.brovary.org/wp-content/uploads/2015/05/3.jpg)

Тому друзі, як ми можемо вимагати культуру від людей, якщо тих самих культурних місць для відпочинку ми не маємо? Є ж правило взаємного кроку назустріч, так? Мені здається, саме зараз прийшов час його застосувати.
