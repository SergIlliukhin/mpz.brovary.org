---
title: "Олег Янчинський: «Через півроку Броварський відділ поліції запрацює на повну»"
date: 2016-12-20
author: 
  username: "yschenko"
  display_name: "Ірина Ющенко"
categories: 
  - "interview"
  - "vlada"
tags: 
  - "brovary"
  - "brovarskyj-viddil-politsiyi"
  - "vibir-redaktsiyi"
  - "novini"
  - "oleg-yanchynskyj"
---

**Олег Янчинський  очолює Броварський відділ поліції вже рік.** **У [попередньому матеріалі](https://mpz.brovary.org/ochilnyk-brovarskoyi-politsiyi-oleg-yanchynskyj-nam-ne-vystachaye-lyudej-dlya-roboty/) він розповів про те, як позначилася на роботі міськвідділу “генеральна чистка”, скільки залишилося “старих” працівників, у який спосіб нові правоохоронці співпрацюють із громадськістю, чому слідчі продовжують працювати на “трійку” та як з’являються “висяки”? У другій частині інтерв'ю ви дізнаєтеся: чому Бровари залишаються єдиним містом на Київщині, де немає відеоспостереження; як борються правоохоронці з ігровим бізнесом, наркоманією та продажем неповнолітнім спиртних напоїв; чи бояться в Броварах їздити за кермом нетверезі водії і чому в Броварах не проводять власного розслідування щодо загибелі двох поліцейських під час перестрілки в Княжичах?**  

**_\- Олеже Віталійовичу, 10 місяців тому думки громади стосовно того, щоби посаду начальника патрульної поліції обійняв [Ярослав Мазуренко,](https://mpz.brovary.org/mazurenko-j-teteruk-kandydaty-u-zastupnyky-nachalnyka-novoyi-brovarskoyi-politsiyi/) розділилися. Одні - йому не довіряли, інші - стверджували, що він - працівник гідний. Сам Мазуренко просив дати шанс показати себе в роботі…_**

\- Жодних звернень-нарікань на його роботу не було. За ці 10 місяців спільної роботи можу сказати, що це людина, якій можна довіряти, яка не обдурить. А підрозділ дістався  Мазуренку не легкий: із **30** дільничних є тільки **17**. Із необхідних **10** груп реагування, які мають працювати в Броварах і районі, маємо тільки **5**. Тож середнє реагування на повідомлення – **37 хв.** Але якщо при міліції працювало всього 2 слідчо-оперативні групи і третя була в резерві, то зараз - **5** екіпажів і **2** слідчо-оперативні групи, що дозволяє реагувати на всі повідомлення громадян. Раніше ж виїжджали лише на скоєні злочини. Якщо брати за 100% усі звернення громадян, а це – **31 000**, то офіцери патрульної поліції і дільничні розглядають **80%** від усіх звернень.

**_\- А як на сьогодні справи із матеріально-технічним забезпеченням та  пальним?_**

\- Матеріально-технічна база бажає кращого. Автомобілі набагато старші за **5** років. На початку року ми отримали **3** нових «Докери» та «Хюндай Туксон». Головне управління виділяє достатньо пального для забезпечення груп реагування патрульної поліції і для слідчо-оперативних груп.

\-  **_А чим допомагає броварській поліції міська рада?_**

**_\-_** За поліцією закріплено **3** кімнати в гуртожитку по вулиці Воїнів –афганців. Як тільки до нас прийде нове поповнення, ми можемо їм запропонувати **8** ліжкомісць. Зараз шукаємо можливості, щоб облаштувати там кухню, ванну і туалет.

**_\- У квітні до Вас [приходили](https://mpz.brovary.org/cherez-bezdiyalnist-politsiyi-rozsliduvaty-sutychky-u-miskradi-bude-prokuratura/) представники депутатського корпусу з меседжем: «Є надлишок бюджету – готові до співпраці, давайте координувати дії». Що зроблено в цьому напрямку?_**

\- Метою наших зустрічей було зокрема обговорення питання стосовно встановлення по місту відеокамер спостереження. З урахуванням аналізу злочинності в Броварах, ми розробили карту, де варто їх встановити. Нарахували **148** точок. У міськраді навіть вислухали пропозиції кількох компаній, які займаються відеоспостереженням. Та жодна пропозиція по фінансах не підійшла. Так, це дорого, але якщо немає можливості встановити відразу всі камери, можна розпочати із 20. Хоча б для того, щоб перекрити в’їзди-виїзди з міста. На сьогодні ми маємо **87** незаконних заволодінь транспортними засобами. Якщо машина виїхала з міста – це один комплекс заходів, якщо ще в місті – інший.  Та на цьому все і затихло. **А Бровари – єдине місто на Київщині, де немає відеоспостереження.** При тому, не саме бідне місто.

\[caption id="attachment\_64108" align="aligncenter" width="600"\][![](https://mpz.brovary.org/wp-content/uploads/2016/12/7-2.jpg)](https://mpz.brovary.org/wp-content/uploads/2016/12/7-2.jpg) Олег Янчинський\[/caption\]

**_\-  Нині на багатьох підприємствах, фірмах є [камери спостереження](https://mpz.brovary.org/bezpechne-misto-u-brovarah-organizovuyut-videosposterezhennya-ta-patruli/)…_**

\- Так, є. Та одні підприємці при потребі без проблем надають скопіювати записи, а інші вимагають письмовий запит чи відсилають до суду: мовляв, якщо зобов’яжуть, то надамо записи. А час йде. У інших такі камери, що нічні записи розібрати зовсім не можна. Ще в інших – камери тільки всередині приміщення.

**_\- Останнім часом від поліції нічого не чутно, що стосується боротьби з гральним  бізнесом. У нас цієї проблеми в місті вже не існує?_**

_\-_ У липні-серпні ми вилучили ігрові автомати із **6** гральних залів. Зараз цими речовими доказами завантажені **2** бокси. Проблема в тому, що відсутні кваліфіковані експерти. Це і затягує по всій області проведення експертиз. У деяких підрозділах лежать «вещдоки» ще з 2014 року. Частина гральних закладів «прикрилася» національною лотерею і мають офіційні документи. Тому ми періодично звертаємося до суду, який задовольняє нам санкції на обшук. Ми проводимо обшуки і вилучаємо апаратуру.

**_\- Сектор боротьби з незаконним обігом наркотиків [ліквідували](https://mpz.brovary.org/aktyvisty-byut-na-spoloh-cherez-likvidatsiyu-viddilu-borotby-z-nezakonnym-obigom-narkotykiv/) в Броварах ще до реформування міліції.  Проблема з наркотиками у нас уже вирішена?_**

_\-_ Сектор ліквідували, працівники перейшли у відділ кримінальної поліції, а проблеми в місті з наркотиками залишилися. Якби у відділі не було сектору, то це – півбіди. Але 9 з 10 працівників, які працювали в цьому секторі, атестації не пройшли, бо така думка: якщо ти працював із наркотиками, значить, ти - продажний. Але попри те, що цього відділу немає, ми продовжуємо роботу в цьому напрямку. Так, цьогоріч було задокументовано **108** фактів незаконного обігу наркотиків проти **171** минулорічного. **24** особам повідомлено про підозру, **37** справ направлено до суду, **47** справ закриті за недостатньою кількістю ваги наркотичних засобів. З 1 грудня пішов процес щодо повернення сектору боротьби з незаконним обігом наркотиків з Міністерства в підпорядкування Головного управління поліції, адже до цього сектор працював кущовим методом. Прийде той час, що хоча б не сектор, а відділення, буде в складі кримінальної поліції. І це буде розумно.

[![](https://mpz.brovary.org/wp-content/uploads/2016/12/4-2.jpg)](https://mpz.brovary.org/wp-content/uploads/2016/12/4-2.jpg)

**_\-  А як проходить боротьба із продажем неповнолітнім спиртних напоїв?_**

_\-_ Мабуть, броварчани помітили, що в листопаді була збільшена кількість патрульних нарядів. Таким чином відбувалося відпрацювання Київської області. До нас приїхали **6** нарядів патрульної поліції із Запоріжжя, Одеси і Хмельницького. Також були направлені сили з «Миротворця». Плюс кожної п’ятниці, суботи і неділі  допомагали **25** співробітників [Нацгвардії](https://mpz.brovary.org/shhonochi-u-vyhidni-spilni-patruli-politsiyi-ta-natsgvardiyi-ohoronyatymut-brovary-foto/). За період відпрацювання було задокументовано **8** фактів продажу неповнолітнім спиртних напоїв, складено адмінпротоколи і паралельно направлено повідомлення в податкову. Взагалі таке відпрацювання дало позитивний результат як за кількостю розкритих злочинів, так і за адміністративною практикою. За перші дві доби було по **150** протоколів за порушення правил вуличного руху водіями.

\-  **_Чи були серед протоколів - за керування в нетверезому стані?_**

\- Було задокументовано майже **40** таких фактів. Мабуть, деяких водіїв не злякають штрафи ні в 10, ні в 20 тисяч. На мою думку, їздиш [п’яним за кермом](https://mpz.brovary.org/politsiya-lovyla-p-yanyh-vodiyiv-na-brovarshhyni-a-pijmala-avtivku-komkon-video/) – позбавлення прав на все життя без права перездачі! Бо більше половини ДТП на дорозі стається з вини п'яних водіїв.

**_\- Ще рік тому піднімалося питання [відновлення](https://mpz.brovary.org/novi-detali-slidstva-u-spravi-taksista-lyustratsiyni-protseduri-dlya-militsiyi-shho-rozpoviv-klimenko-na-gromadskiy-radi-pri-mv/) в Броварах ізолятора тимчасового утримання. Якісь зрушення є?_**

_\-_ Ізолятор – це наша велика проблема. Якщо ще рік тому для його ремонту, згідно з європейськими стандартами, потрібно було 3,5 млн грн, то за останніми підрахунками - до **9 млн грн**. Коли будуть кошти – не знаємо. До того ж, по структурі в нашого підрозділу немає ні конвойної служби, ні ізолятора тимчасового тримання. Вони підпорядковуються напряму Головному управлінню. Тож коли ми проводимо затримання злочинця - відправляємо його в Білу Церкву, де є ізолятор. Транспортування одного затриманого обходиться нам дуже дорого.

**_\- Із переходом міліції в поліцію, правоохоронцям було обіцяно вагомий стимул – гідну заробітну  плату…_**

_\-_ Нові зарплати почали отримувати лише другий місяць. Так, слідчі та оперативні працівники в середньому мають **10 тис грн**. Група реагування патрульної поліції – від **6 тис грн**. Дільничні інспектори поліції – **7-8 тис грн**.

**_\- Не можу не згадати трагічної події останнього часу, коли в Княжичах під час [перестрілки](https://mpz.brovary.org/v-perestriltsi-pid-brovaramy-zagynulo-5-politsejskyh-dvoye-z-nyh-brovarchany/) загинули і двоє ваших працівників. Броварський відділ не проводить власного розслідування?_**

\- Броварський відділ не проводить розслідування з тієї причини, що службове розслідування проводить Нацполіція. І я, як керівник Броварського відділу, надавав пояснення по цій ситуації. Хлопці були співробітниками управління поліції і охорони, яке нам прямо не підпорядковане. Та від цього нам не легше. Доступу до матеріалів цього провадження ми не маємо, вони знаходяться в Генпрокуратурі, і робити якісь висновки я не можу.

**_\-  Як Ви вважаєте, рівень довіри народу до поліції зріс?_**

\- Різні люди ставляться до поліції по-різному. Одні кричали, що міліція – це не такі, як треба. Пройшли атестацію – все рівно не такі. Набрали нових поліцейських – оце правильно. Коли було в місті відпрацювання і приїхало 5 екіпажів, на поліцію також були скарги кожен день. І від депутатів різного рівня: «Навіщо мене спинили?». Спинили, бо порушив. Якщо спинили – це вже продажні. А розумні люди, які хоча б трішки розуміють чи вникають у проблему нинішньої системи Нацполіції, вони бачать позитивні зміни. І я сподіваюся на підтримку таких людей та маю надію, що через півроку, завдяки тому, що прийде поповнення, наш відділ запрацює на повну.

 **Фото - автора**
