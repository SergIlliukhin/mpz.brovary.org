---
title: "Майже всі читачі «МПЗ» знають, хто є мером Броварів та секретарем міськради"
date: 2013-03-11
tags: 
  - "bloknot"
  - "konkurs"
  - "logotip-mpz"
  - "mayesh-pravo-znati"
  - "novini"
  - "ruchka"
---

**[![IMG_2106](https://mpz.brovary.org/wp-content/uploads/2013/03/IMG_2106.jpg)](https://mpz.brovary.org/wp-content/uploads/2013/03/IMG_2106.jpg)56 % читачів «Маєш право знати» правильно відповіли на всі п’ять запитань, які ми поставили, щоб перевірити, чи знають броварчани міську владу. Загалом участь у [конкурсі-опитуванні](https://mpz.brovary.org/chi-znayete-vi-brovarsku-vladu-konkurs-opituvannya-vid-mpz/) взяло 75 людей. З 42 відмінних знавців броварського політикуму 37 залишили свої електронні адреси, тож саме вони й отримають чудові ручки з логотипом нашого сайту.**

У запитанні «Хто є Броварським міським головою?» за правильну відповідь – **_Ігор Сапожко_** – проголосувало **95%** учасників опитування. Двоє людей обрали хибний варіант «Сергій Федоренко», одна особа проголосувала за Павла Різаненка і хтось один досі вважає, що Бровари очолює Віктор Антоненко.

На запитанні «Хто обіймає посаду секретаря Броварської міськради?» відсоток тих, хто відповів правильно – **_Олена Семенюк_** **_(Кіяшко)_** – був ще більшим – **97 %**. Лиш двоє з опитаних подумали, що секретарем міськради є Клавдія Сдобнякова, яка насправді очолює КП «Бровариінвестбуд» та є радником міського голови.

Дещо гірше наші читачі знають, хто є керуючим справами виконкому. За правильний варіант – **_Костянтин Кузнєцов_** – проголосували **88 %** учасників конкурсного опитування. П’ятеро осіб подумали, що «завгоспом» виконкому є вище згадана Клавдія Сдобнякова, двоє обрали варіант «Олена Семенюк (Кіяшко)», а ще двоє подумали, що нині цю посаду обіймає колишній міський голова Віктор Антоненко.

Четверте запитання показало, що броварчани не так вже й добре знають склад депутатського корпусу міськради. Лише **79 %** з опитаних відповіли правильно, що депутатом нинішньої Броварської міськради не є **_Дмитро Ратніков_**. 12 % (9 осіб) вирішили, що до складу ради не входить екс-мер Віктор Антоненко, 5 осіб помилково обрали варіант «Роман Сімутін» та двоє осіб подумали, що депутатом не є Євген Гредунов.

Найгірша ситуація з правильними відповідями була на останнє запитання, де ми цікавились, яка трійка депутатів свого часу очолювала одне підприємство. Звісно, ми мали на увазі комунальне підприємство «Оздоровчо-реабілітаційний центр», директором якого у 2005-2010 роках був **_Сергій Федоренко_**, потім ним керувала **_Олена Семенюк (Кіяшко)_**, після чого посаду директора КП зайняла **_Людмила Жеребцова_**. За правильну «трійку» проголосувало **76 %** опитаних. Друге місце посіла хибна трійка «Антоненко-Сімутін-Андрієвський» (11 %), третє – «Антоненко-Федоренко-Андрієвський» (8 %), найменше набрав неправильний варіант «Сімутін-Жеребцова-Семенюк» (5 %).
