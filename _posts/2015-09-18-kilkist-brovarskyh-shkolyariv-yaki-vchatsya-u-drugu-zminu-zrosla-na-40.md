---
title: "Кількість броварських школярів, які вчаться у другу зміну, зросла на 40%"
date: 2015-09-18
categories: 
  - "rozsliduvannya"
  - "brovary"
tags: 
  - "brovary"
  - "vibir-redaktsiyi"
  - "druga-zmina"
  - "novini"
  - "upravlinnya-osviti"
  - "shkoli"
---

**Наше видання вже піднімало тему [переповненості броварських шкіл та садочків](https://mpz.brovary.org/brovarska-osvita-v-tsyfrah-tretyna-ditej-u-sadochkah-ponadnormovi-shkolyariv-masovo-perevodyat-na-drugu-zminu/). Одним з симптомів цього явища є розширення другої зміни у школах. Відповідно до даних управління освіти і науки Броварської міської ради, кількість дітей на другій зміні у цьому році зросла щонайменше на третину, найбільше потерпають п'ять шкіл міста.**

Друга зміна - радість лише для так званих "сов", людей, які полюбляють подовше поспати зранку. Проте для більшості це незручно: день розбивається, час використовується неефективно, працездатність падає, діти (особливо в зимовий час) повертаються додому в темряві. З освітленням у нашому місті хронічна проблема, тож це ще й небезпечно.

> Психологи стверджують, що добовий біоритм психічної активності людини побудований таким чином, що перший його пік припадає на 8-12 годин ранку, а спад на середину дня - 12-16 годин.

[![6](https://mpz.brovary.org/wp-content/uploads/2015/09/63.jpg)](https://mpz.brovary.org/wp-content/uploads/2015/09/63.jpg)

Відповідно до даних броварського управління освіти, з 12 шкільних закладів міста друга зміна існує у п'яти школах: №№ 2, 7, 8, 9 та 10. Навчаються так здебільшого школярі 3-6-х класів. Кількість класів другої зміни в цьому році зросла у всіх цих школах без винятку. Найбільше всіх страждає школа №7, в ній близько 20 класів ходить на другу зміну. Також в цьому році дісталося й ЗОШ №10, кількість другозмінників там зросла втричі - з 6 до 18 класів.

**Кількість класів, учнів загальноосвітніх навчальних закладів м. Бровари, які навчаються у ІІ зміну у 2015-16 навчальний рік станом на 05.09.15**

\[table\]

| № | Назва ЗОШ | ІІ зміна |  |  |
| --- | --- | --- | --- | --- |
| класів |  | учнів |
| 1 | ЗОШ №2 | 9 | 4Б, 4В, 4Г, 4Д, 6В, 6Г, 7Б, 7В, 7Г | 294 |
| 2 | СЗОШ №7 | 23 |   Паралелі 3,4,5,6  класів    | 693 |
| 3 | НВК | 12 | 3В, всі 4 класи, 5В, 5Г, 6В, 6Г, 6Д, 6Є | 353 |
| 4 | ЗОШ №9 | 13 |   Паралелі 3,4  класів | 373 |
| 5 | ЗОШ №10 | 18 |   Паралелі 3,4,5  класів | 507 |
| **РАЗОМ** |  | **75** |  |   **2220**   |

\[/table\]

**Кількість класів, учнів загальноосвітніх навчальних закладів м. Бровари, які навчалися у ІІ зміну у 2014-15 навчальний рік станом на 05.09.14**

\[table\]

| № | Назва ЗОШ | ІІ зміна |  |
| --- | --- | --- | --- |
| класів | учнів |
| 1 | ЗОШ №2 | 8 | 226 |
| 2 | СЗОШ №7 | 21 | 623 |
| 3 | НВК | 11 | 301 |
| 4 | ЗОШ №9 | 9 | 255 |
| 5 | ЗОШ №10 | 6 | 177 |
| **РАЗОМ** |  | **55** | **1582** |

\[/table\]

Якщо порівняти дані цього та минулого навчальних років, то побачимо, що **кількість дітей, які ходять на другу зміну, зросла з 1582 осіб до 2220 осіб, або з 55 класів до 75 - майже на 40%**. Зросла і загальна кількість учнів - у 2015-16 навчальному році в школи міста пішло 11 815 дітей, на 843 особи більше, ніж минулого року. Школярі-другозмінники наразі становлять близько 19% від усієї кількості учнів Броварів (в минулому році ця цифра була на рівні 14%). Найімовірніше, ця тенденція збережеться і наступними роками, а скоріше за все ситуація тільки погіршиться.

> Читайте ще: [Статистичні дані 2015 року по освітній мережі міста: групи, класи, друга зміна](https://mpz.brovary.org/statystychni-dani-2015-roku-po-osvitnij-merezhi-mista-grupy-klasy-druga-zmina/)
