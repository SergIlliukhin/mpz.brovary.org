---
title: "Безплатно і сидячи чи навпаки – що робити мамі з двома «пільговими» дітьми в маршрутці?"
date: 2015-03-27
author: 
  username: "cherednik"
  display_name: "Юрій Чередник"
categories: 
  - "kolonka-avtora"
---

**[![пільг](https://mpz.brovary.org/wp-content/uploads/2015/03/pilg.jpg)](https://mpz.brovary.org/wp-content/uploads/2015/03/pilg.jpg)В час постійного збільшення вартості проїзду в громадському транспорті тема з пільговиками знову стає актуальною та гострою. Багато водіїв маршрутних таксі іноді вимагають з людей, які мають право їхати безкоштовно, сплачувати вартість проїзду. До мене як до депутата Броварської міської ради часто звертаються з проблемами такого характеру, адже через незнання своїх прав броварчани змушені або платити за те, за що не зобов’язані, або хтозна-скільки чекати на зупинці добросовісного водія, або ходити пішки.**

Відтак я написав депутатське звернення з метою пролити світло на те, скільки місць для пільговиків передбачено в маршрутках до Києва та по Броварах. Крім того, в документі я поцікавився, до якого віку передбачено безплатний пільговий проїзд для дітей та чи надається для них при цьому сидяче місце в транспорті, уточнивши скільки взагалі дітей може безкоштовно перевозити батько чи матір з наданням сидячого місця чи без нього.

[![[Scanned]001 (9)](https://mpz.brovary.org/wp-content/uploads/2015/03/Scanned001-91.jpg)](https://mpz.brovary.org/wp-content/uploads/2015/03/Scanned001-91.jpg)

Однак після отримання роз’яснень від виконавчого комітету виникло ще більше запитань, ніж відповідей. Виконком зазначає, що в автобусі до 20 місць може сидячи їхати «один чоловік» . Якщо 20 і більше, то маршрутка по Броварах має брати «три чоловіки», до Києва – «один чоловік». А що робити з жінками? Що це за пільгова дискримінація?:) Втім, можна припустити, що у виконкомі просто допустили прикру помилку, і жінки-пільговики мають однакові права з чоловіками.

[![[Scanned]001 (10)](https://mpz.brovary.org/wp-content/uploads/2015/03/Scanned001-101.jpg)](https://mpz.brovary.org/wp-content/uploads/2015/03/Scanned001-101.jpg)

Але багатьом жінкам з дітьми на руках в громадському транспорті зовсім не до жартів. Що стосується питання про умови пільгового перевезення дітей, то тут виконком послався на Постанову кабміну «Про затвердження Правил надання послуг пасажирського автомобільного транспорту». Згідно з цим законодавчим актом «пасажир автобуса має право безоплатно перевозити одну дитину віком до 6 років без права зайняття окремого місця». І тут теж виникає багато логічних запитань. А якщо в сім’ї двоє дітей до шести років, то це означає, що за одну дитину потрібно заплатити чи тримати обох на руках, щоб не займати місце? А якщо троє? Тобто чіткої відповіді на поставлене у депутатському зверненні питання нема.

Звісно, якщо в автобусі є небайдужі та виховані люди, то вони поступляться місцем для батьків з дітьми. Але це не вирішує вищеописаних правових колізій.

Бровари – молоде місто з високою народжуваністю. Аби тут було комфортно жити, проблемні питання, у цьому випадку пільгового проїзду дітей в громадському транспорті, так чи інакше доведеться вирішувати. Вважаю за потрібне ініціювати широке обговорення проблем пільгового проїзду в громадському транспорті із залученням громадськості, чиновників та перевізників, щоб якомога ретельніше вивчити це питання та в подальшому врегулювати його на місцевому рівні.
