---
title: "Слідами одного ДТП: наскільки безпечно їздити в броварських маршрутках?"
date: 2014-12-10
author: 
  username: "yschenko"
  display_name: "Ірина Ющенко"
tags: 
  - "403-marshrut"
  - "avariya"
  - "vibir-redaktsiyi"
  - "voznyuk"
  - "dai"
  - "dorozhno-transportna-prigoda"
  - "kiyiv-brovari"
  - "novini"
  - "perevizniki"
coverImage: "wp-content/uploads/2014/12/8-marshrutka.jpg"
---

**[![8 маршрутка](https://mpz.brovary.org/wp-content/uploads/2014/12/8-marshrutka.jpg)](https://mpz.brovary.org/wp-content/uploads/2014/12/8-marshrutka.jpg)Коли ми сідаємо в маршрутне таксі й віддаємо заявлені 6.50 грн до Києва, підсвідомо довіряємо перевізникові, що доїдемо до місця призначення живими і неушкодженими, адже він бере на себе відповідальність за людські життя. Однак для цього, як мінімум, водій та транспортний засіб мають бути у належному стані. Та як показує практика, не завжди бажане є дійсним.**

29 листопада  близько 16:30 на Броварському проспекті перед КПП ДАІ «Биківня» сталося ДТП - [перекинулася маршрутка «Бровари-Київ»](http://kiev.vgorode.ua/news/sobytyia/243961-v-kyeve-perevernulas-marshrutka-s-luidmy). На щастя, усі дев'ятеро пасажирів залишилися живими, однак п'ятьох було доставлено в столичну лікарню швидкої допомоги, дві броварчанки госпіталізовано. За інформацією броварської ДАІ, з початку року за участі автоперевізників сталося 15 ДТП.

[![9 маршрутка](https://mpz.brovary.org/wp-content/uploads/2014/12/9-marshrutka.jpeg)](https://mpz.brovary.org/wp-content/uploads/2014/12/9-marshrutka.jpeg)

[![10 маршрутка](https://mpz.brovary.org/wp-content/uploads/2014/12/10-marshrutka.jpg)](https://mpz.brovary.org/wp-content/uploads/2014/12/10-marshrutka.jpg)

49-річна **Лариса Малютіна**, яка зі струсом мозку, ретроградною амнезією та численними забоями м'яких тканин тіла перебуває під наглядом лікарів у Київській лікарні швидкої медичної допомоги, згадує: «У суботу 29 листопада я з 11-річним сином Іваном зібралася на день народження. Було морозно і слизько. Саме із-за слизоти ми трішки запізнилися на попередню маршрутку, тому на «Автошколі» сіли в першу ліпшу, яка зупинилася _(403 (781) – авт.),_ на вільні сидіння навпроти задніх дверей. Заплатили 6,50 грн, квитка, як зазвичай, нам не дали. Та й навіщо він нам? За містом автобус їхав не більше 100 км. Практично перед постом ДАІ його раптом «повело» вправо. Це останнє, що я пам»ятаю, адже дуже вдарилася головою об виступ біля сидіння. Пізніше син розповів: автобус по діагоналі плавно виїхав у правий ряд, потім – на обочину і вилетів у кювет. Дивом, як ми не врізалися в дерево та бетонні блоки за кілька метрів від нас. Сина врятувало те, що впав на мене. Каже, ніякої паніки в автобусі не було – пасажири почали вилазити через люк, кудою витягли і мене. Вже на снігу я прийшла до тями, хоча цього не пам'ятаю. Ваня розповів, що мене, його та ще одну постраждалу в БСМП відвіз лікар, який саме проїжджав на автівці. Не пам'ятаю і того, як мене в лікарні оглядали - дві години подій з моєї пам»яті просто зітерлися».

\[caption id="attachment\_31529" align="aligncenter" width="600"\][![2 маршрутка](https://mpz.brovary.org/wp-content/uploads/2014/12/2-marshrutka.jpg)](https://mpz.brovary.org/wp-content/uploads/2014/12/2-marshrutka.jpg) Лариса Малютіна\[/caption\]

«_Пострадали и наши кумовья - ехали в этой маршрутке, -_ написав у [групі «Бровари»](https://www.facebook.com/groups/brovary/) на Фейсбуці  родич іншої  43-річної постраждалої. -  _Куму госпитализировали в БСМП: шов на голове, сломан нос и ребро. Пока в больнице. Не отпускают… Представители перевозчика уже посещали пострадавших с попытками выразить озабоченность и "поговорить"._ 

**Випадковість  чи безвідповідальність?**

На [інтернет-форумах](http://forum.autoua.net/showflat.php?Cat=0&Number=8977827&page=0&fpart=1&vc=1) учасники дорожньої пригоди висувають кілька власних версій причини ДТП, серед яких - невідповідність шин сезону та ймовірність того, що водій задрімав. Як розповіли «не на камеру» водії, працювати їм доводиться з 5 ранку до 23 год., а то й пізніше. І це без змін по два тижні, тож перевтома дається взнаки.

![3 маршрутка](https://mpz.brovary.org/wp-content/uploads/2014/12/3-marshrutka.jpg)

Однак **Сергій Возняк**, директор ТОВ «Автосоюз ТК», яке обслуговує міжміські маршрути 403 (810), 330 та 9-й міський, переконаний: єдина причина аварії - обірвана рульова тяга - заводський брак, адже автобус новий, 2013 року, пройшов лише 120 000 км. Про це власник заявив 4 грудня на нараді з безпеки дорожнього руху, що відбулася в малій залі міськвиконкому.

[![5  маршрутка](https://mpz.brovary.org/wp-content/uploads/2014/12/5-marshrutka.jpg)](https://mpz.brovary.org/wp-content/uploads/2014/12/5-marshrutka.jpg)

Яка насправді причина ДТП – з'ясовують слідчі Деснянського району Києва, а  інспектор із технічного нагляду відділення ДАІ з обслуговування м. Бровари та Броварського району **Олександр Юхта** стверджує, що останнім часом  співробітники ДАІ все частіше  ловлять автоперевізників  на «власному недогляді»: під час перевірки 280 автобусів виявлено 10 несправностей (не секрет, що частина автобусів далеко не нові), з приводу чого й складено адмінпротоколи. І це за 11 місяців поточного року. На жаль, згідно з постановою  Кабміну №408 від 13.08. 2014 р. до кінця поточного року ДАІвці не мають права здійснювати перевірку транспортних засобів суб'єктів підприємницької діяльності безпосередньо на  АТП, яку проводили раніше згідно з графіком. На сьогодні  оцінити технічний стан "богданів" та БАЗів вони можуть лише «на око» під час їхньої короткотривалої кінцевої зупинки.

[![1 маршрутка](https://mpz.brovary.org/wp-content/uploads/2014/12/1-marshrutka.jpg)](https://mpz.brovary.org/wp-content/uploads/2014/12/1-marshrutka.jpg)

Як розповів журналістам "Маєш право знати"  один із колишніх водіїв-перевізників, підготовка до виїзду на маршрут  часто-густо відбувається суто формально: медпрацівник, котрий має слідкувати за здоров'ям водіїв,  не завжди добросовісно виконує свої обов'язки, так як і механік, який відповідає за «здоров'я» автобусів, тож щоб зайвий раз міліція їх не зупиняла і не прискіпувалася, водії намагаються з ДАІвцями «домовитися». Однак «гріхи» все рівно числяться за кожним перевізником. Наприклад, на рахунку найбільших автоперевізників Броварщини  «Автопас К» та ПАС «Брайт» - по 3 порушення правил дорожнього руху (у березні цього року за участі маршрутки ПАС «Брайт» сталося  ДТП  із потерпілими). Водії «Броварське АТП» та  «Автосоюз ТК» двічі порушували ПДР. Останнє ДТП - із потерпілими.

**Страховка і "перестраховка"**

За останній рік ціни на проїзд у маршрутках змінювалися двічі, а от «сервіс» залишився на тому ж рівні. Журналіст "Маєш право знати" зумисне проїздив день у маршрутках, щоб переконатися, наскільки справедливі нарікання броварчан на якість послуг перевізників та дотримання прав споживачів. Все-таки скарги, яких  щорічно надходить у відділ звернень громадян понад сотня, не безпідставні: водії ігнорують зупинки (особливо «Автошкола», «Вітерець», «Промзона», «Стадіон» - автобуси № 402, 327, 330), зупиняються на пішохідних переходах (перед «Варусом» і не лише), підбирають пасажирів не на зупинках, хамлять та відмовляють пільговикам у перевезенні, під час руху палять, говорять по телефону або зі знайомими пасажирами, і не видають квитків. До речі, останнє вже  стало нормою. На  запитання «Чому не даєте квитків?» (у № 404, 403) і кондуктори, і водії  дивилися на журналіста, як дивака, і нічого толкового відповісти так і не змогли.

[![7 маршрутка](https://mpz.brovary.org/wp-content/uploads/2014/12/7-marshrutka.jpg)](https://mpz.brovary.org/wp-content/uploads/2014/12/7-marshrutka.jpg)

Зате після спілкування відкраяли аж два квитки. Зрозуміло, що ці рулони папірців водіям не потрібні,  адже, скоріш за все, вони здають виручку лише «по плану», а що залишається – їхній дохід. Хоча квитки  мали б бути способом контролю за прибутком та шляхом виведення перевізників із «тіні» для обґрунтування цін на підвищення тарифів та належної сплати в бюджет міста. Але і владі зайвий клопіт не потрібен, адже якщо щось вимагати, варто виконувати і свої зобов'язання, наприклад, повертати обіцяну компенсацію  за проїзд пільгових категорій громадян, робити дієві кроки в боротьбі з перевізниками-нелегалами, будувати відсутні заїзні кишені і т.д. А от пасажирам квитки просто необхідні, адже саме маленький папірець є тим документом-перестраховкою, який і дозволить компенсувати збиток, завданий в маршрутці в разі інциденту.

[![6 маршрутка](https://mpz.brovary.org/wp-content/uploads/2014/12/6-marshrutka.jpg)](https://mpz.brovary.org/wp-content/uploads/2014/12/6-marshrutka.jpg)

Щоб Ларисі отримати від страхової компанії «Інго Україна» 204 грн за кожен день перебування в лікарні (_про заявлену страхову суму в 51 тис. грн. взагалі мову ніхто не веде – авт._ ), їй потрібно звернутися у столичний офіс компанії, що на вул. Воровського, 33, з медичною випискою, копією лікарняного, паспортом, ідентифікаційним кодом, довідкою з ДАІ про ДТП і, найголовніше, оригіналом квитка, якого в потерпілої немає. І якщо Лариса спробує дістати квиток деінде, він просто не пройде: у водія перед виїздом є білетно-обліковий лист, в якому зафіксовано номери білетів від першого до останнього. Тобто, дуже легко з'ясувати: чи видали його в цій маршрутці?  Виходить, перевізники непогано перестрахувалися, адже без квитка постраждалий  також не зможе виграти і судовий позов.

Лариса  до  перевізника ніяких претензій не має, адже  не має і квитка за проїзд. Жінка лише дякує водію, що він перед КПП знизив швидкість, та  Богу, що залишилися з сином живими.

>  P.S.: Сідаючи в маршрутку, ви не можете перевірити технічний стан автомобіля, однак можете звернути увагу на «адекватність» водія. І просто зобов'язані вимагати видати квиток, адже ніхто не знає, що очікує вас за найближчим поворотом.
