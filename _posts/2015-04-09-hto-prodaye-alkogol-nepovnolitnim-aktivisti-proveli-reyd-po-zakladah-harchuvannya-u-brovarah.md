---
title: "Хто продає алкоголь неповнолітнім: активісти провели рейд по закладах харчування у Броварах"
date: 2015-04-09
author: 
  username: "trydence"
  display_name: "Дмитро Карпій"
tags: 
  - "music-hall"
  - "music-hall-park"
  - "alkogol"
  - "bagmut"
  - "bar"
  - "vibir-redaktsiyi"
  - "dity"
  - "kafe"
  - "myuzik-holl-park"
  - "marzhanovskiy"
  - "myuzik-holl"
  - "nepovnolitni"
  - "novini"
  - "porushennya"
  - "reyd"
  - "restoran"
  - "roman-bagmut"
  - "tyutyun"
coverImage: "wp-content/uploads/2015/04/Reyd_kluby00000.jpg"
---

**[![Reyd_kluby00000](https://mpz.brovary.org/wp-content/uploads/2015/04/Reyd_kluby00000.jpg)](https://mpz.brovary.org/wp-content/uploads/2015/04/Reyd_kluby00000.jpg)Минулого тижня у Броварах відбувся рейд нічними клубами, кафешками та барами центральної частини міста. Інспектори в пізній вечірній час перевірили, чи дотримуються заклади вимог щодо захисту дітей: чи не продають їм алкоголь і тютюнові вироби та чи не дозволяють їм без супроводу дорослих «гуляти» в нічний час. З-поміж семи проінспектованих «ресторацій» порушення, причому численні, виявили лише в одній – кафе-барі «Music Hall Park».**

У рейді взяли участь як представники громадськості, так і працівники соціальних і правоохоронних служб у Броварах. Зокрема, перевірити заклади харчування пізнього вечора п’ятниці навідались активісти "Броварського народного контролю", Громадської ради при броварській міліції, Асоціації батьків міста Бровари, а також – працівник служби у справах дітей і правоохоронці, зокрема від кримінальної міліції міста.

Почали із закладу харчування «Бакинський Двір» на вулиці Гагаріна. Потім – сусідні ресторан «Чарівна тайстра» та нічний клуб «Queens». Інспекція рухалась доволі швидко – як заходили, так і виходили, не знайшовши порушень.

[![Reyd_kluby00006](https://mpz.brovary.org/wp-content/uploads/2015/04/Reyd_kluby00006.jpg)](https://mpz.brovary.org/wp-content/uploads/2015/04/Reyd_kluby00006.jpg)

[![Reyd_kluby00007](https://mpz.brovary.org/wp-content/uploads/2015/04/Reyd_kluby00007.jpg)](https://mpz.brovary.org/wp-content/uploads/2015/04/Reyd_kluby00007.jpg)

[![Reyd_kluby00010](https://mpz.brovary.org/wp-content/uploads/2015/04/Reyd_kluby00010.jpg)](https://mpz.brovary.org/wp-content/uploads/2015/04/Reyd_kluby00010.jpg)

Учасники рейду робили свою роботу за 5-10 хвилин: роз’яснювали представникам закладів положення законів і відповідальність за їхнє порушення.

[![Reyd_kluby00008](https://mpz.brovary.org/wp-content/uploads/2015/04/Reyd_kluby00008.jpg)](https://mpz.brovary.org/wp-content/uploads/2015/04/Reyd_kluby00008.jpg)

[![Reyd_kluby00021](https://mpz.brovary.org/wp-content/uploads/2015/04/Reyd_kluby00021.jpg)](https://mpz.brovary.org/wp-content/uploads/2015/04/Reyd_kluby00021.jpg)

Розпитували в офіціантів та барменів, чи не продають ті алкоголь і тютюнові вироби неповнолітнім, чи перевіряють вік молодих відвідувачів за документами тощо.

[![Reyd_kluby00025](https://mpz.brovary.org/wp-content/uploads/2015/04/Reyd_kluby00025.jpg)](https://mpz.brovary.org/wp-content/uploads/2015/04/Reyd_kluby00025.jpg)

Окрім фіксації порушень, інспектори поставили за мету перш за все проінформувати заклади, аби порушення не траплялись у майбутньому. Представникам клубів, кафе та барів під підпис вручали пам’ятки із роздрукованим [рішенням](http://docs.brovary.org/p12009/20.05.2014/264) Броварської міської ради про заборону дітям до 16 років відвідувати заклади з 22:00 до 6:00.

[![Reyd_kluby00003](https://mpz.brovary.org/wp-content/uploads/2015/04/Reyd_kluby00003.jpg)](https://mpz.brovary.org/wp-content/uploads/2015/04/Reyd_kluby00003.jpg)

[![Reyd_kluby00039](https://mpz.brovary.org/wp-content/uploads/2015/04/Reyd_kluby00039.jpg)](https://mpz.brovary.org/wp-content/uploads/2015/04/Reyd_kluby00039.jpg)

[![Reyd_kluby00036](https://mpz.brovary.org/wp-content/uploads/2015/04/Reyd_kluby00036.jpg)](https://mpz.brovary.org/wp-content/uploads/2015/04/Reyd_kluby00036.jpg)

Слід зазначити, що працівники всіх закладів демонстрували поінформованість про обмеження для неповнолітніх. Запевняли, що їхні бари та кафе дотримуються встановлених законами та рішеннями правил.

[![Reyd_kluby00114](https://mpz.brovary.org/wp-content/uploads/2015/04/Reyd_kluby00114.jpg)](https://mpz.brovary.org/wp-content/uploads/2015/04/Reyd_kluby00114.jpg)

Справу полегшувала відсутність потреби довго вишуковувати неповнолітніх серед відвідувачів. У багатьох закладах вечірньої п’ятниці народу можна було порахувати на пальцях – вочевидь, економічна криза позначилась на платоспроможності українців.

[![Reyd_kluby00004](https://mpz.brovary.org/wp-content/uploads/2015/04/Reyd_kluby00004.jpg)](https://mpz.brovary.org/wp-content/uploads/2015/04/Reyd_kluby00017.jpg)

[![Reyd_kluby00017](https://mpz.brovary.org/wp-content/uploads/2015/04/Reyd_kluby00017.jpg)](https://mpz.brovary.org/wp-content/uploads/2015/04/Reyd_kluby00017.jpg)

Згодом рейд дійшов до «Олівера Твіста», що в будівлі біля центрального поштамту. Тут вже люду було більше. Виникли сумніви як щодо вмісту напоїв деяких відвідувачів, так і щодо віку цих молодих людей. Але інспектори не підтвердили підозри. А діти справді були у закладі, але разом із дорослими і без алкоголю. Та й позначка годинника на той час ще не встигла перевалити за десяту.

Опісля інспекція спустилися у підвал тої самої будівлі. Тут – нове місце розташування одного зі скандальних закладів Броварів. Його попередник – «Music Hall», що розташовувався в будівлі МКЦ «Прометей», – раніше «прославлявся» то [побиттями](https://mpz.brovary.org/vosmogo-bereznya-ohorontsi-myuzik-holu-privitali-kliyentku-podviynim-perelomom-video/), то [неспокоєм](https://mpz.brovary.org/krik-dushi-meshkantsiv-budinkiv-kotri-poterpayut-vid-susidstva-z-myuzik-holom/) у нічний час, то [торгівлею алкоголем без права на це](https://mpz.brovary.org/militsiya-rozbiratimetsya-chi-zakonno-prodayut-alkogol-v-myuzik-holi/). Новий кафе-бар під схожою назвою «Music Hall Park» [вже не вперше](https://mpz.brovary.org/v-novomu-kafe-bagmutiv-ponozhovshhina-troye-postrazhdalih-odin-u-vazhkomu-stani/) підтвердив негативну репутацію свого попередника.

Тільки-но нагрянула інспекція, у залі почалися дивні рухи. Працівники заметушилися. Деякі навіть спробували втекти і комусь це вдалось. Через хвилину-дві працівники соціальних служб та міліції вгледіли, на їхню думку, надто молоду пару, які розпивали алкогольні коктейлі.

[![Reyd_kluby00090](https://mpz.brovary.org/wp-content/uploads/2015/04/Reyd_kluby00090.jpg)](https://mpz.brovary.org/wp-content/uploads/2015/04/Reyd_kluby00090.jpg)

Розпитавши їх, з’ясували, що відвідувачі бару справді не досягли 18-річного віку, а дівчина взагалі ще школярка.

[![Reyd_kluby00043](https://mpz.brovary.org/wp-content/uploads/2015/04/Reyd_kluby00043.jpg)](https://mpz.brovary.org/wp-content/uploads/2015/04/Reyd_kluby00043.jpg)

[![Reyd_kluby00048](https://mpz.brovary.org/wp-content/uploads/2015/04/Reyd_kluby00048.jpg)](https://mpz.brovary.org/wp-content/uploads/2015/04/Reyd_kluby00048.jpg)

Поки молоді люди давали пояснення одним інспекторам, інші в цей час намагалися знайти, хто ж продав алкоголь неповнолітнім. Працівники бару, яких значно поменшало, спочатку не зізнавались у скоєному. Згодом – говорили, що цього бармена нема, і вони не знають, де він. З часом працівник закладу таки знайшовся. Ним виявився **Олександр Маржановський**.

[![Reyd_kluby01111](https://mpz.brovary.org/wp-content/uploads/2015/04/Reyd_kluby01111.jpg)](https://mpz.brovary.org/wp-content/uploads/2015/04/Reyd_kluby01111.jpg)

Як потім з’ясувалось, Маржановський був судимий. Принаймні таке «накопали» на молодика правоохоронці у своїй базі, поки його опитували. І затриманий цього не заперечував, хоч і не зізнався, за що саме притягали.

[![Reyd_kluby00082](https://mpz.brovary.org/wp-content/uploads/2015/04/Reyd_kluby00082.jpg)](https://mpz.brovary.org/wp-content/uploads/2015/04/Reyd_kluby00082.jpg)

[![Reyd_kluby00078](https://mpz.brovary.org/wp-content/uploads/2015/04/Reyd_kluby00078.jpg)](https://mpz.brovary.org/wp-content/uploads/2015/04/Reyd_kluby00078.jpg)

Міліціонерам потрібні були документальні докази правопорушення – чек на проданий алкоголь. Працівникам «Music Hall Park» довелось у прямому сенсі відкопувати його у смітнику.

[![Reyd_kluby00058](https://mpz.brovary.org/wp-content/uploads/2015/04/Reyd_kluby00058.jpg)](https://mpz.brovary.org/wp-content/uploads/2015/04/Reyd_kluby00058.jpg)

[![Reyd_kluby00065](https://mpz.brovary.org/wp-content/uploads/2015/04/Reyd_kluby00065.jpg)](https://mpz.brovary.org/wp-content/uploads/2015/04/Reyd_kluby00065.jpg)

Коли справа дійшла до складання протоколу на Маржановського, він раптово відмовився підписувати будь-що. Сказав, що чекатиме на юриста. Для того, щоб зафіксувати відмову, викликали слідчо-оперативну групу. Міліцію довелось очікувати близько години.

Тим часом присутні інспектори зауважили, що у залі відсутній куточок споживача. Коли запитали в працівників бару, де цей важливий для захисту прав споживачів об’єкт, ті відповіли, що зараз його нема. Зі слів правоохоронців, які прибули за викликом, вони зафіксували цей факт. Також міліціонери повідомили, що з'ясували ще дещо - відсутність ліцензії в закладу. Взявши свідчення у дівчини-бармена, зафіксували і факт продажу алкоголю в «Music Hall Park» без перевіряння документів відвідувачів на їхнє повноліття.

[![Reyd_kluby00103](https://mpz.brovary.org/wp-content/uploads/2015/04/Reyd_kluby00103.jpg)](https://mpz.brovary.org/wp-content/uploads/2015/04/Reyd_kluby00103.jpg)

Оскільки Маржановський відмовився підписувати протокол, оперативна група взяла свідчення в двох понятих – відвідувачок бару.

[![Reyd_kluby00098](https://mpz.brovary.org/wp-content/uploads/2015/04/Reyd_kluby00098.jpg)](https://mpz.brovary.org/wp-content/uploads/2015/04/Reyd_kluby00098.jpg)

[![Reyd_kluby00092](https://mpz.brovary.org/wp-content/uploads/2015/04/Reyd_kluby00092.jpg)](https://mpz.brovary.org/wp-content/uploads/2015/04/Reyd_kluby00092.jpg)

Після необхідного оформлення документів, провівши не одну годину в «Music Hall Park», інспектори нарешті змогли продовжити рейд. Перевірили ще два заклади, втім ані у «Візиті», ані у «Орех» порушень не виявили. На тому і розійшлися.

**Фото - Миколи Кожемяки**
