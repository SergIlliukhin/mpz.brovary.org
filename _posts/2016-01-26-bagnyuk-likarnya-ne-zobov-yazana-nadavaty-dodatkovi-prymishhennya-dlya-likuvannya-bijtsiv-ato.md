---
title: "Багнюк: Лікарня не зобов'язана надавати додаткові приміщення для лікування бійців АТО"
date: 2016-01-26
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "ato"
  - "biytsi"
  - "likarnya"
  - "likuvannya"
  - "novini"
  - "nodus"
  - "reabilitatsiya"
  - "hvori"
coverImage: "wp-content/uploads/2016/01/8753.jpg"
---

**Комісія з питань оренди комунального майна, яке перебуває у спільній власності міста Броварів і громад Броварського району, днями ухвалила рішення: відмовити в оренді додаткового приміщення для реабілітації воїнів АТО. Про це [повідомляє](http://ukr.lb.ua/news/2016/01/25/326307_brovarska_likarnya_vidmovila.html) видання «Лівий берег» із посиланням на активістку ГО «Волонтерська сотня «Доброволя» Інну Данченко. Тим часом, голова броварської лікарні переконує, що відмова не є остаточною – мовляв, наразі вони з юристами шукають шляхи вирішення ситуації.**

Питання надання додаткового приміщення у Броварській центральній районній лікарні [підіймали](https://mpz.brovary.org/volontery-vymagayut-bilshe-mistsya-dlya-bijtsiv-ato-v-likarni-brovarski-medyky-ne-za-rahunok-inshyh-hvoryh/) ще минулого року. Для реабілітації бійців клініка «Нодус» просила надати кімнату, а також, за можливості, ще одну палату для розміщення хворих, - нагадує «Лівий берег».

\[caption id="attachment\_48659" align="aligncenter" width="600"\][![](https://mpz.brovary.org/wp-content/uploads/2015/11/SAM_3505.jpg)](https://mpz.brovary.org/wp-content/uploads/2015/11/SAM_3505.jpg) В одній із палат лікарні, де проходять реабілітацію бійці\[/caption\]

У листопаді **Інна Данченко** розповіла, що єдиний в Україні, хто погодився допомагати  бійцям, – броварський центр «Нодус». Реабілітує вояків він із серпня 2014 року – у рамках власного благодійного проекту. Однак, зі слів волонтерки, своїх сил клініки не вистачає.

Активістка вказує, що тиждень тому, 20 січня, з’явилось рішення комісії з питань оренди комунального майна, відповідно до якого лікарня не надаватиме додаткове приміщення для реабілітації бійців, - пише «Лівий берег».

Як розповів журналістам «Маєш право знати» голова Броварської центральної районної лікарні **Валентин Багнюк**, раніше для «важких» захисників України у закладі виділили дві палати в хірургічному відділенні. Також для проведення процедур надають кабінет ЛФК. Однак, зі слів головлікаря, такі послуги на сьогодні не узаконені, оскільки надати в оренду приміщення за символічну 1 гривню як благодійному фонду вони не мають повноважень – тільки на загальних підставах.

Тим не менше, переконує Багнюк, лікарня шукатиме шляхи вирішення проблеми. Вже зараз із юристами вивчають можливість дозволити оренду через укладання договору про співпрацю. Головлікар вказує, що вони намагаються допомогти бійцям, однак робити цього не зобов’язані. До того ж, медичний заклад переповнений хворими із Броварів і району, вільних приміщень бракує.

\[caption id="attachment\_48651" align="aligncenter" width="600"\][![](https://mpz.brovary.org/wp-content/uploads/2015/11/8753.jpg)](https://mpz.brovary.org/wp-content/uploads/2015/11/8753.jpg) Валентин Багнюк\[/caption\]

«_Очевидно, що лікарня в тій законодавчій ситуації не дала б нам нічого. Закон на боці лікарні, і в ньому за бажання завжди можна знайти лазівки, які дозволять не виділяти приміщень. У нас, як кажуть, «своїм - все, ворогам – закони». Нам дипломатично відмовили, при цьому написали, що в нас залишається можливість укласти якусь угоду про співпрацю_», - коментує ситуацію виданню «Лівий берег» директор клініки «Нодус» **Олександр Кулик**.

Голова медичного центру зазначає, що одразу ж після ухвалення рішення комісією, 22 січня, вони написали звернення до лікарні, де знову виклали своє прохання. Але відповіді наразі не отримали.

Водночас, Кулик повідомив, що «важких» пацієнтів клініки Артура Гальцова і Романа Кубишкіна клініка завчасно перевела у власні приміщення, до іншої будівлі, – щоб не порушувати права хворих, проводячи процедури в коридорі лікарні. «_Ми перевели цих двох бійців у свій центр ерготерапії, виселили звідти цивільних пацієнтів, зменшивши свою прибутковість. Продовжуємо працювати з ними і вести наш благодійний проект_», - цитує лікаря «Лівий берег».
