---
title: "Тягнибок представив броварчанам виборчу програму та пообіцяв допомогти в люстрації"
date: 2014-04-09
author: 
  username: "shako"
  display_name: "Тарас Шако"
tags: 
  - "25-travnya"
  - "brovary"
  - "vibir-redaktsiyi"
  - "vibori-prezidenta"
  - "viborcha-kampaniya"
  - "novini"
  - "tyagnibok"
coverImage: "wp-content/uploads/2014/04/tyagnibok06.jpg"
---

**[![DSC_0235](https://mpz.brovary.org/wp-content/uploads/2014/04/DSC_0235.jpg)](https://mpz.brovary.org/wp-content/uploads/2014/04/DSC_0235.jpg)Президентська виборча кампанія стартувала в Броварах з візиту лідера ВО «Свобода» Олега Тягнибока. Кандидат на пост Президента розказував  про свою виборчу програму та відповідав на запитання броварчан. Послухати лідера націоналістичної партії в культурний центр «Прометей» в суботу 5 квітня прийшли близько сотні мешканців міста.**

На анонсовану о 17:00 зустріч Олег Тягнибок запізнився на 20 хвилин. Цього дня в «Прометеї» відбувався ярмарок, де продавали одяг та різні продовольчі товари. Тому до актової зали Тягнибок прямував через своєрідний базар та під акомпанемент російської поп-музики, яку увімкнули при вході в міський культурний центр.

Охочі послухати Тягнибока заповнили близько третини місць в актовій залі. Свій виступ кандидат в Президенти розпочав з того, що окреслив політичну ситуацію в Україні. Тягнибок наголосив, що зараз дуже важливо ліквідувати наслідки правління режиму Януковича та не допустити зриву виборів 25 травня.

[![тягнибок02](https://mpz.brovary.org/wp-content/uploads/2014/04/tyagnibok02.jpg)](https://mpz.brovary.org/wp-content/uploads/2014/04/tyagnibok02.jpg)

Далі кандидат в Президенти сконцентрувався на темі агресії Російської Федерації. Тягнибок вважає, що за намагання побудувати в Україні «русскій мір», втручання Кремля у внутрішні справи нашої країни, зокрема, що стосується ідеї про федералізацію, за спроби сепаратизму в східних областях владі потрібно адекватно і жорстко реагувати.

Також Тягнибок поговорив про втрату Криму. На його думку, захоплення півострова відбулось головним чином через тривалу російську інформаційно-пропагандистську війну і відсутність впродовж років незалежності необхідної  державної політики в АРК. Раніше «свободівці» пропонували зробити Крим 25 областю, а статус автономної республіки ліквідувати, однак цю ініціативу не підтримали, повідомив Тягнибок. Також лідер «Свободи» наголосив на важливості побудови дієвої системи інформаційної безпеки України.

[![тягнибок06](https://mpz.brovary.org/wp-content/uploads/2014/04/tyagnibok06.jpg)](https://mpz.brovary.org/wp-content/uploads/2014/04/tyagnibok06.jpg)

В умовах реальної військової загрози з боку Російської Федерації Тягнибок вважає за потрібне збільшити фінансування української армії. Головний «свободівець» зазначає, що військові мають бути забезпечені озброєнням на рівні європейських країн-сусідів. Також він наголосив, що потрібно збільшити кошти на утримання військовослужбовців. «Український офіцер не має думати, як забезпечується його родина. Цим має займатись держава, а офіцер має думати про захист», - сказав кандидат в Президенти. Тягнибок виступив за створення боєздатної контрактної армії, але водночас нагадав – в нинішніх реаліях потрібно поновити призов. Також він виступив за відновлення в школах занять з допризивної підготовки, а в університетах – військових кафедр.

[![тягнибок03](https://mpz.brovary.org/wp-content/uploads/2014/04/tyagnibok03.jpg)](https://mpz.brovary.org/wp-content/uploads/2014/04/tyagnibok03.jpg)

Згадав Тягнибок і про право вільного володіння зброєю. Політик наполягає на ухваленні відповідного закону. Кожна людина має право користуватись зброєю, якщо вона є психічно здоровою і неосудною, вважає Тягнибок.

Далі кандидат представив присутнім економічну програму під назвою «Сила господаря», реалізація якої, на його думку, збільшить кількість середнього класу в Україні. Зменшення споживання, збільшення видобутку і диверсифікація джерел – ключові тези економічної програми команди кандидата в Президенти. Зокрема, лідер Свободи наголосив на пошуках альтернативних джерел енергоносіїв. Тягнибок переконаний, що від дорогого російського газу потрібно поетапно відмовлятись,а частку голубого палива закуповувати в реверсному режимі в інших країнах.

Стосовно податкової реформи Тягнибок зазначив: «Малий бізнес – малі податки, великий бізнес – великі податки». Також політик наголосив на проведенні необхідних антимонопольних заходів. На думку Тягнибока, для уникнення приватних монополій бізнесменам потрібно встановити ліміт – максимум 25% в галузі. Якщо більше – підприємцю дається час на те, щоб він продав «зайві» активи, а гроші мають йти в держбюджет.

[![тягнибок01](https://mpz.brovary.org/wp-content/uploads/2014/04/tyagnibok01.jpg)](https://mpz.brovary.org/wp-content/uploads/2014/04/tyagnibok01.jpg)

Лідер націоналістичної партії поділився своїм баченням державного устрою: на його думку, Україна має бути унітарною державою, а за формою правління – президентською республікою. Парламент, на думку Тягнибока, – це колективна безвідповідальність. Обраний прямим голосуванням глава держави має автоматично ставати Прем’єр-міністром, вважає кандидат. На місцях Президента має представляти прокурор, який слідкуватиме за дотриманням законності. Крім того, в регіонах громада має обирати собі місцеву раду, а її голова за аналогією стає на чолі виконкому. Водночас Тягнибок наголошує, що потрібно також створювати дієву і прозору процедуру відкликання чиновників та суддів з посад. Зокрема, потрібно ухвалити Закон про імпічмент.

Велика проблема нині – стара влада. Багато регіоналів й досі залишаються при посадах. Відтак Тягнибок наголошує на важливості ухвалення Закону про люстрацію, який вже зареєстрований у Верховній Раді. _(На момент публікації ВР вже ухвалила Закон - ред.)._

Далі Олег Тягнибок перейшов до наступного розділу своєї передвиборчої програми під назвою «Сила гідності». Кандидат підкреслив, що українці мають поважати себе, будувати свою державу на патріотичних принципах та не допустити спроб путінської Росії завадити цьому.

[![тягнибок07](https://mpz.brovary.org/wp-content/uploads/2014/04/tyagnibok07.jpg)](https://mpz.brovary.org/wp-content/uploads/2014/04/tyagnibok07.jpg)

Після виступу, Тягнибок почав відповідати на запитання броварчан. Зокрема в кандидата поцікавились про реформу в земельній сфері. Відповідаючи, Олег Тягнибок наголосив, що основним принципом земельної реформи має бути мораторій на продаж землі сільськогосподарського призначення та наведення ладу в земельному кадастрі. «Земля не повинна бути товаром», - слова кандидата зал сприйняв оплесками.

Найголовніші зміни в аграрному секторі, на думку «свободівця», - відновлення сільгоспмашинобудування та кооперативів, підвищення експортного потенціалу сільгосппродукції та розширення ринків збуту.

Лунали в залі питання і про скасування депутатської недоторканності. У відповідь Тягнибок зачитав один з пунктів своєї програми, де зазначив, що «свободівці» виступають за зняття недоторканності із депутатів, Президента та суддів за економічні та кримінальні злочини.

Не забув Тягнибок і про комуністів. Кандидат зазначив, що комуністична ідеологія має бути заборонена. «Свободівці» вже підготували відповідний законопроект. Суть його полягає в тому, що компартія має бути визнана злочинною організацією.

[![DSC_0376](https://mpz.brovary.org/wp-content/uploads/2014/04/DSC_0376.jpg)](https://mpz.brovary.org/wp-content/uploads/2014/04/DSC_0376.jpg)

Спитали Тягнибока і про те, коли, на його думку, наступить світле майбутнє. Почесавши чоло, політик відповів метафорично: «Я за своїм першим фахом хірург. Тобто я за те, щоб відрізати, спочатку буде боляче, але потім буде добре».

[![тягнибок09](https://mpz.brovary.org/wp-content/uploads/2014/04/tyagnibok09.jpg)](https://mpz.brovary.org/wp-content/uploads/2014/04/tyagnibok09.jpg)

У відповідь на питання, коли будуть покарані місцеві організатори бюджетників та тітушок, Олег Тягнибок попросив місцевий люстраційний комітет надати йому звернення із конкретними фактами зловживань, аби цих людей повторно не призначали до органів влади. Тягнибока попросили пришвидшити люстрацію в Броварах, адже ті, хто підтримував режим Януковича в місті, досі залишаються при владі. Кандидат від «Свободи» пообіцяв підтримку в боротьбі з місцевими «негідниками» - Тягнибок попросив надавати інформацію про них, аби не допустити до державних посад заплямованих корупцією та злочинами осіб та покарати їх згідно з законом.

На завершення зустрічі Тягнибок та присутні в актовій залі виборці заспівали державний гімн.

**Фото Марії Придьми**
