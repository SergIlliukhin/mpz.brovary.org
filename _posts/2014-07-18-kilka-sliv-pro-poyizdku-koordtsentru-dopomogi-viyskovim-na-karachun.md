---
title: "Кілька слів про поїздку Коордцентру допомоги військовим на Карачун"
date: 2014-07-18
categories: 
  - "kolonka-avtora"
tags: 
  - "koordinatsiyniy-tsentr-dopomogi-brovarskim-viyskovim"
  - "slovyansk"
---

[![славянск30](https://mpz.brovary.org/wp-content/uploads/2014/07/slavyansk30.jpg)](https://mpz.brovary.org/wp-content/uploads/2014/07/slavyansk30.jpg)**Вчора команда активістів координаціного центру допомоги броварським військовим повернулась зі Слов'янська. Всі адресні посилки від рідних, а також закуплені на пожертви броварчан спорядження, ліки, вода та харчі успішно доставили в руки нашим воїнам.**

Активна броварська громада зуміла зібрати на закупівлю необхідного броварським військовим понад 50 тисяч гривень, половину з яких надали місцеві підприємці, за що їм величезна подяка і від центру, і від солдатів.

![скрн](https://mpz.brovary.org/wp-content/uploads/2014/07/simutin.jpg)

Також від імені наших хлопців та від себе як від координатора хочу подякувати всім активістам Координаційного центру, які стояли в наметі на Майдані Свободи, допомагали збирати допомогу та доставити нашим хлопцям на Схід.

Організувати збір і відправку допомоги не так складно. Інше питання - доставити її в зону АТО і одночасно забезпечити безпеку людей. Хоча всі були добровольці, ти усвідомлюєш, що на тобі як на організатору лежить повна відповідальність за їх безпеку і повернення.

За день до відправки сталося непередбачуване, колона з якою ми домовилися вирушати на схід скасувала свій виїзд. Довелося приймати рішення: або їхати самим, або шукати інші способи. За вісім годин до відправки вдалося отримати інформацію і домовитися про включення наших автомобілів до складу автоколони, яка вирушає по нашому ж маршруту у супроводі офіцерів військомату. Але з"явилася нова проблема: де взяти засоби індивідуального захисту (бронежилети та каски)? Вирішилося все за 4 години до відправки, це добро в тимчасове користування нам надали, як не дивно, в Деснянському, а не броварському військкоматі .

Тепер, повернувшись додому, знаю, що зробив все правильно, хоча все балансувало на межі - і спорядження доставили, і повернулися здорові. Місія виконана, доріжка протоптана, маршрут відпрацьований, механізм співпраці зрозумілий, тепер можна і іншим допомагати. Ще раз велика подяка всім, хто допомагав і допомагає. Якщо гарна команда, то і все відбувається чудово.

P. S. До нас вже звернулася інша волонтерська організація яка спільно з нами хоче направити наступну партію допомоги хлопцям на Схід. Тому ми продовжуємо працювати в такому ж руслі, аби солдати відчували, що про них піклуються, їх підтримують і на них чекають вдома.
