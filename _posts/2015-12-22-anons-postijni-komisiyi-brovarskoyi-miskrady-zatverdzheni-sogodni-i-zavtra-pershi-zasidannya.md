---
title: "АНОНС: Постійні комісії Броварської міськради утворені - сьогодні і завтра перші засідання"
date: 2015-12-22
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "bmr"
  - "brovary"
  - "zasidannya"
  - "komisiya"
  - "novini"
  - "sesiya"
---

**Сьогодні, 22 грудня, під час продовження засідання 2-ї позачергової сесії затвердили склад і голів постійних комісій Броварської міської ради. Одразу після закриття сесії новостворені дорадчі органи провели свої перші засідання, на яких обрали заступників і секретарів. Зібратися вдруге - для вирішення нагальних питань - члени комісій вирішили сьогодні або завтра.**

Графік засідань постійних комісій Броварської міської ради:

- "гуманітарна комісія" - о 12:00 22 грудня (сьогодні);
- "регламентна комісія" - о 10:00 23 грудня (завтра);
- "земельна комісія" - о 10:00 23 грудня (завтра);
- "бюджетна комісія" - о 12:00 23 грудня (завтра);
- "комунальна комісія" - о 14:00 23 грудня (завтра).

Поспіх із проведенням засідань депутати та працівники ради пояснюють просто: 24 грудня відбудеться 3-тя чергова [сесія](https://mpz.brovary.org/24-grudnya-vidbudetsya-3-ya-chergova-sesiya-brovarskoyi-miskrady/) Броварської міської ради. До її проведення відповідні дорадчі органи мають ухвалити низку профільних рішень щодо питань, винесених на розгляд сесії.

Комісії затвердили майже в такому самому складі, як [пропонували раніше](https://mpz.brovary.org/v-ochikuvanni-na-pershu-sesiyu-pro-shho-vzhe-bilshe-tyzhnya-konsultuyutsya-mer-ta-deputaty/). Нагадаємо, що протягом декількох останніх тижнів члени майбутніх дорадчих органів неодноразово збирались задля обговорення питань і напрацювання позицій. Водночас, жодних рішень не ухвалювали, оскільки перебували в неофіційному статусі.

> Про сьогоднішнє засідання 2-ї позачергової сесії читайте незабаром на "Маєш право знати". Захід став продовженням [засідання 17 грудня](https://mpz.brovary.org/kryza-u-miskradi-zagostryuyetsya-deputaty-i-mer-uvijshly-v-zhorstkyj-klinch/).
