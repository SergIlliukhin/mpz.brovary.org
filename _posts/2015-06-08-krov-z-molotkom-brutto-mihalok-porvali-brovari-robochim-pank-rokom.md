---
title: "Кров з молотком: Брутто і Міхалок «порвали» Бровари «робочим панк-роком»"
date: 2015-06-08
author: 
  username: "kachor"
  display_name: "Андрій Качор"
categories: 
  - "brovary"
  - "aktsiyi-zahodi"
tags: 
  - "brutto"
  - "vibir-redaktsiyi"
  - "kontsert"
  - "kontsert-hol"
  - "lyapis-trubyetskoy"
  - "sergiy-mihalok"
  - "terminal"
coverImage: "wp-content/uploads/2015/06/brutto-212.jpg"
---

**Те, що з приводу концерту гурту BRUTTO у Броварах буде неабиякий ажіотаж, можна було передбачити заздалегідь. Реклама концерту ще у травні з’явилася на кожному третьому міському сіті-лайті та кожному п’ятому біг-борді, а ціни на квитки в останні два тижні продажу зростали мало не на очах: від 90 до 150 гривень.**

Масла у вогонь підливали ще й заяви організаторів про те, що концертну залу не планують «набивати під зав’язку» тож кількість квитків, що надійдуть у продаж, буде обмежена. Відтак мало не вперше за хтозна скільки років під стінами Терміналу вже за годину до початку дійства можна було зустріти нещасних, які не встигли вчасно придбати квиток, а тому сподівалися бодай з рук купити омріяну перепустку. Тож зайве казати, що 5-го червня у Концерт холі Терміналу був аншлаг: до Броварів приїхали BRUTTO – нове творче дітище автора «Воїнів Світла» та «Ляпіса Трубєцкого»  Сергія Міхалка.

[![брутто 01](https://mpz.brovary.org/wp-content/uploads/2015/06/brutto-01.jpg)](https://mpz.brovary.org/wp-content/uploads/2015/06/brutto-01.jpg)

[![brutto 26](https://mpz.brovary.org/wp-content/uploads/2015/06/brutto-26.jpg)](https://mpz.brovary.org/wp-content/uploads/2015/06/brutto-26.jpg)

Хоч концерт і був анонсований на 19:00, станом на 18:40 біля Терміналу - як і безпосередньо на вході до Концерт Холу - зібралась не надто велика кількість людей. Вочевидь, більшість досвідчених фанатів Брутто (багато з яких – гості з інших міст) знали, що концерт розпочнеться із певною затримкою і не поспішали займати чергу в душному вестибюлі. Так і сталося: натовп фанів Міхалка, який за годину вже заповнив усе фойє Концерт Холу, почали пропускати до зали близько 20:00.

[![brutto 31](https://mpz.brovary.org/wp-content/uploads/2015/06/brutto-311.jpg)](https://mpz.brovary.org/wp-content/uploads/2015/06/brutto-311.jpg)

[![brutto 24](https://mpz.brovary.org/wp-content/uploads/2015/06/brutto-241.jpg)](https://mpz.brovary.org/wp-content/uploads/2015/06/brutto-241.jpg)

[![brutto 25](https://mpz.brovary.org/wp-content/uploads/2015/06/brutto-251.jpg)](https://mpz.brovary.org/wp-content/uploads/2015/06/brutto-251.jpg)

[![brutto 30](https://mpz.brovary.org/wp-content/uploads/2015/06/brutto-30.jpg)](https://mpz.brovary.org/wp-content/uploads/2015/06/brutto-30.jpg)

Ще деякий час сцена лише палала червоними прожекторами і лишалась порожньою, даючи можливість фанатам «зарядитися» на барі. Проте вже за кілька хвилин на головному майданчику з’явилися суворі білоруські мужики у кросівках, спортивних майках, з гітарами, мікрофонами та в кольорових татуюваннях. BRUTTO вийшов без розігріву, відразу змусивши Бровари пірнути в жорсткий рабкор: сучасну міцну музику для сучасного робочого класу.

[![брутто 06](https://mpz.brovary.org/wp-content/uploads/2015/06/brutto-06.jpg)](https://mpz.brovary.org/wp-content/uploads/2015/06/brutto-06.jpg)

[![брутто 12](https://mpz.brovary.org/wp-content/uploads/2015/06/brutto-12.jpg)](https://mpz.brovary.org/wp-content/uploads/2015/06/brutto-12.jpg)

[![брутто 08](https://mpz.brovary.org/wp-content/uploads/2015/06/brutto-081.jpg)](https://mpz.brovary.org/wp-content/uploads/2015/06/brutto-081.jpg)

[![brutto 01](https://mpz.brovary.org/wp-content/uploads/2015/06/brutto-011.jpg)](https://mpz.brovary.org/wp-content/uploads/2015/06/brutto-011.jpg)

[![брутто 10](https://mpz.brovary.org/wp-content/uploads/2015/06/brutto-10.jpg)](https://mpz.brovary.org/wp-content/uploads/2015/06/brutto-10.jpg)

[![брутто 09](https://mpz.brovary.org/wp-content/uploads/2015/06/brutto-09.jpg)](https://mpz.brovary.org/wp-content/uploads/2015/06/brutto-09.jpg)

[![брутто 07](https://mpz.brovary.org/wp-content/uploads/2015/06/brutto-07.jpg)](https://mpz.brovary.org/wp-content/uploads/2015/06/brutto-07.jpg)

Незважаючи на те, що стилістика нового проекту Сергія Міхалка підкреслено агресивна та доросло-чоловіча (часто із вкрапленнями нецензурної лексики), на концерті прийшло не лише багато представниць чарівної статі, але й маса підлітків і навіть дітей. Багато хто йшов цілими сім’ями, дехто – навіть з немовлятами.

[![брутто 04](https://mpz.brovary.org/wp-content/uploads/2015/06/brutto-04.jpg)](https://mpz.brovary.org/wp-content/uploads/2015/06/brutto-04.jpg)

 

[![брутто 38](https://mpz.brovary.org/wp-content/uploads/2015/06/brutto-38.jpg)](https://mpz.brovary.org/wp-content/uploads/2015/06/brutto-38.jpg)

Взагалі BRUTTO цього вечора зібрав досить різношерсту публіку: від «класичних» фанатів, розмальованих татухами і з білоруськими прапорами, до поважних керівників місцевих підприємств і навіть кількох працівників міськвиконкому.

[![брутто 36](https://mpz.brovary.org/wp-content/uploads/2015/06/brutto-36.jpg)](https://mpz.brovary.org/wp-content/uploads/2015/06/brutto-36.jpg)

[![brutto 23](https://mpz.brovary.org/wp-content/uploads/2015/06/brutto-231.jpg)](https://mpz.brovary.org/wp-content/uploads/2015/06/brutto-231.jpg)

[![брутто 29](https://mpz.brovary.org/wp-content/uploads/2015/06/brutto-29.jpg)](https://mpz.brovary.org/wp-content/uploads/2015/06/brutto-29.jpg)

[![брутто 37](https://mpz.brovary.org/wp-content/uploads/2015/06/brutto-37.jpg)](https://mpz.brovary.org/wp-content/uploads/2015/06/brutto-37.jpg)

Щойно Міхалок взяв до рук мікрофон, простір під сценою відразу ущільнився масою тіл, що вже зачекалися на потужний басовий двіж. Хлопці розпочали зі своєї флагманської композиції **Underdog**, тож майже одночасно з першими гітарними акордами в центрі зали розпочався традиційний для подібних концертів слем: найгарячіша частина фанатів звільнилась від верхнього одягу і кинулась у хаотичну штовханину одне об одного. Інші намагались пробратись поближче до сцени аби побачити фронтмена Ляпіса\\BRUTTO вживу і «за роботою». За великим рахунком, більш-менш нормальний звук був лише неподалік від сцени: багато хто жалівся, що акустика зали для подібних концертів нагадує, приміром, Палац спорту. Зате бас валив так, як то і має бути: фізично відчувалося, що вібрує увесь простір навколо та вигинається підлога – від потужного звуку і стрибків фанатів.

[![брутто 17](https://mpz.brovary.org/wp-content/uploads/2015/06/brutto-17.jpg)](https://mpz.brovary.org/wp-content/uploads/2015/06/brutto-17.jpg)

[![брутто 19](https://mpz.brovary.org/wp-content/uploads/2015/06/brutto-19.jpg)](https://mpz.brovary.org/wp-content/uploads/2015/06/brutto-19.jpg)

[![брутто 21](https://mpz.brovary.org/wp-content/uploads/2015/06/brutto-21.jpg)](https://mpz.brovary.org/wp-content/uploads/2015/06/brutto-21.jpg)

[![брутто 15](https://mpz.brovary.org/wp-content/uploads/2015/06/brutto-15.jpg)](https://mpz.brovary.org/wp-content/uploads/2015/06/brutto-15.jpg)

[![брутто 23](https://mpz.brovary.org/wp-content/uploads/2015/06/brutto-23.jpg)](https://mpz.brovary.org/wp-content/uploads/2015/06/brutto-23.jpg)

[![brutto 10](https://mpz.brovary.org/wp-content/uploads/2015/06/brutto-101.jpg)](https://mpz.brovary.org/wp-content/uploads/2015/06/brutto-101.jpg)

![брутто 20](https://mpz.brovary.org/wp-content/uploads/2015/06/brutto-20.jpg)

BRUTTO не став розчаровувати поціновувачів  Ляпіса Трубєцкокго – на хвилі слави якого новий проект Міхалка і став відомим - а тому в Броварах уперше вживу зазвучали і **«Капітал»**, і **«Священный огонь»**, і **«Броненосец»** і **«Рабкор»**: культові композиції Міхалка із соціально-політичним ухилом, через які творчість Сергія тотально заборонили в Росії та Білорусі.  Цього разу фронтмент BRUTTO по мінімуму виступав зі сцени із громадянськими закликами, обмежившись виконанням пісень-маніфестів. Дивлячись на 15-17 річних фанатів BRUTTО, які з усією своєю енергією відривалися під сценою, автор задавався питанням: чи вповні ті усвідомлюють, до чого саме музиканти закликають у своїх піснях? Чи дійсно вони розуміють, по що йдеться у фразі _«Вспомни броненосець «Потемкин» - выплюнь гнилое мясо!»_ або ж _«Коляска уже покатилась, рубит казак чернобровый, на Патриарших масло разлилось, Воланд идет – все готово!»_. Чи вплине це на їхнє ставлення до влади як такої та сприйняття світу загалом? А чи все це сприймається лише як обтяжливий малозрозумілий текст, накладений на крутий панк-рок?

[![брутто 22](https://mpz.brovary.org/wp-content/uploads/2015/06/brutto-22.jpg)](https://mpz.brovary.org/wp-content/uploads/2015/06/brutto-22.jpg)

[![брутто 16](https://mpz.brovary.org/wp-content/uploads/2015/06/brutto-16.jpg)](https://mpz.brovary.org/wp-content/uploads/2015/06/brutto-16.jpg)

[![брутто 35](https://mpz.brovary.org/wp-content/uploads/2015/06/brutto-35.jpg)](https://mpz.brovary.org/wp-content/uploads/2015/06/brutto-35.jpg)

[![брутто 24](https://mpz.brovary.org/wp-content/uploads/2015/06/brutto-24.jpg)](https://mpz.brovary.org/wp-content/uploads/2015/06/brutto-24.jpg)

[![брутто 31](https://mpz.brovary.org/wp-content/uploads/2015/06/brutto-31.jpg)](https://mpz.brovary.org/wp-content/uploads/2015/06/brutto-31.jpg)

[![брутто 25](https://mpz.brovary.org/wp-content/uploads/2015/06/brutto-25.jpg)](https://mpz.brovary.org/wp-content/uploads/2015/06/brutto-25.jpg)

Ближче до середини концерту BRUTTO перейшов до тематики визвольної боротьби та війни за свободу. Знову ж таки, про це не лунало прямо зі сцени – Міхалок і команда спілкувалися з публікою переважно піснями. Тож і зворушлива і потужна композиція «Гаррі» про хлопця, який пішов «у похід», бо «дикие собаки на Родину напали» викликала однозначні флешбеки з російсько-української війни. І всі це розуміли, і нікому нічого додатково не потрібно було пояснювати. І в декого на очах навіть виступали сльози, а комусь підкочувався комок до горла. Адже саме в цей час до Броварів [підвозили чергового полеглого місцевого бійця](https://mpz.brovary.org/u-brovarah-viddali-ostannyu-shanu-zagiblomu-geroyu-vitaliyu-shevchenku/) – ангела з війни, ще одного нашого «воїна світла».

[![brutto 21](https://mpz.brovary.org/wp-content/uploads/2015/06/brutto-212.jpg)](https://mpz.brovary.org/wp-content/uploads/2015/06/brutto-212.jpg)

[![brutto 03](https://mpz.brovary.org/wp-content/uploads/2015/06/brutto-031.jpg)](https://mpz.brovary.org/wp-content/uploads/2015/06/brutto-031.jpg)

[![brutto 18](https://mpz.brovary.org/wp-content/uploads/2015/06/brutto-18.jpg)](https://mpz.brovary.org/wp-content/uploads/2015/06/brutto-18.jpg)

[![brutto 06](https://mpz.brovary.org/wp-content/uploads/2015/06/brutto-061.jpg)](https://mpz.brovary.org/wp-content/uploads/2015/06/brutto-061.jpg)

Головну пісню гурту, народний гімн Революції Гідності - «Воїни світла» - публіка, безумовно, чекала увесь концерт. З перших нот композиції Бровари заспівали хором і підняли над головами запальнички та ліхтарики мобільних телефонів – як і півтора роки тому на Майдані. Але цього разу це вже був інший Майдан: майдан захоплення від приїзду культового і вічно скандального гурту, «бригади революційного угару та творчого опору імені Орнели Мутті». Справжнього народного музичного бенду, який не лише дає своїм слухачам кайф від музики та можливості виплеснути енергію в запалі жорстких ударів панк-року, але й нагоду задуматись: що відбувається навколо і як з цим не лише жити, але й боротись.

**Фото - [Світлана Яцив](https://www.facebook.com/kotemore?fref=ts) та [Микола Кожемяко](https://fotokray.com.ua/)**
