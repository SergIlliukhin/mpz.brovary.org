---
title: "Генеральний план міста - тест на відповідність влади вимогам часу"
date: 2014-09-26
author: 
  username: "malofienko"
  display_name: "Віктор Малофієнко"
categories: 
  - "kolonka-avtora"
tags: 
  - "generalniy-plan"
  - "generalniy-plan-brovariv"
  - "genplan"
  - "gromadske-obgovorennya"
coverImage: "wp-content/uploads/2014/06/Genplan-0102.jpg"
---

**[![Генплан 0102](https://mpz.brovary.org/wp-content/uploads/2014/06/Genplan-0102.jpg)](https://mpz.brovary.org/wp-content/uploads/2014/06/Genplan-0102.jpg)Наближаються перші роковини вшанування подій, які золотими літерами на віки будуть вписані в історію нашого народу. Це буремні події Майдану. Слово, яке стало інтернаціональним і означає непереможну силу прозрілого народу в боротьбі зі злочинною владою за справедливе, щасливе життя на своїй, Богом даній землі. Величезна жертва була принесена на вівтар перемоги: Герої Небесної сотні, тисячі зниклих безвісті, поранених і скалічених українців, дітей-сиріт, що залишились без батьків. Але здійснити ідеї Майдану - очистити владу від мотлоху корупціонерів, шахраїв і хабарників, завадило раптове , бандитське вторгнення Путінської Росії.**

Здавалось , що події Майдану хоч якійсь мірі насторожать і будуть стримувати місцевих посадовців від спокуси зловживань. Але бажання жити п- старому - сито і розкішно, переборює навіть страх покарання. Аналіз порушень міською владою положень містобудівного законодавства при проведенні громадського обговорення проекту щодо Генерального плану м. Броварів переконує в цьому. Стосунки, як і раніше, будуються по «поняттям». Діє принцип: закони - холопам й опонентам, а для друзів, однопартійців і панства - вседозволеність і безкарність. Місцева прокуратура в особі вже звільненого міжрайонного прокурора Гарника М.В., на жаль , закривала очі на зловживання влади, не реагуючи на скарги громадян. А безкарність, як відомо, сприяє розквіту беззаконності та свавіллю.

Нинішнє містобудівне законодавство було розроблено і прийнято за режиму Януковича-Азарова. У цих документах існуючі права громадян впливати на містобудівну діяльність було максимально обмежено, як сокирою обрубано . Але, все одно, для проектів генеральних планів законодавством передбачено обов’язкове проведення громадських слухань і виписаний порядок їх проведення. Та місцеві посадовці в обмеженнях пішли ще далі. Вони, перевищуючи свої повноваження, перебрали на себе право громадян вирішувати про доцільність чи неприпустимість містобудівних вирішень цього Проекту. На неодноразові звернення громадськості до міського голови Сапожка І. В. про зазначені порушення його позиція, за порадами та інформацією начальника юридичного відділу Баба-Мірзоєвої А.В. , головного архітектора Рибакової Л.Є. та інших "радників" залишається незмінною - порушень не вбачається. Навіть подання прокуратури, ініційоване Київською обласною прокуратурою «Про усунення порушень містобудівного законодавства та умов, що їм сприяють», не мають впливу. На засіданні 47-ї позачергової сесії міської ради 19 вересня 2014 року він це також підтвердив і повідомив , що для прокуратури буде підготовлено роз’яснення.

Але все по порядку.

Попереднє корегування Генерального плану м. Броварів було проведено в 1999 році. З того часу місто розвивалось, розбудовувалось, розроблялися детальні плани територій. Проводилась приватизація, прихватизація, зміна цільового призначення земельних ділянок. Тобто виникла потреба внесення змін до Генерального плану міста. В 2011 році було прийнято рішення міської ради «Про розроблення змін до Генерального плану м. Броварів». В 2013 р. було заключено договір з інститутом «Діпромісто» на розроблення проекту «Зміни до Генерального плану м. Броварів». А в квітні 2014 р. матеріали проекту було передано в міську раду.

[![генплан картинка](https://mpz.brovary.org/wp-content/uploads/2014/04/genplan-kartinka.jpg)](https://mpz.brovary.org/wp-content/uploads/2014/04/genplan-kartinka.jpg)

Згідно до Закону України «Про регулювання містобудівної діяльності» Генеральний план населеного пункту є основним документом, "законом", який визначає стратегію розвитку міста. Він розробляється в інтересах територіальної громади з урахуванням державних, громадських та приватних інтересів. Для цього міський виконавчий комітет зобов’язаний провести громадські слухання зазначеного проекту. Порядок проведення слухань визначається Постановою Кабміну № 555. Відповідальною особою за проведення громадських слухань і відповідно дотримання вимог законодавства було призначено головного архітектора Рибакову Л.Є.

Як же це все виконувалось?

1) При оприлюдненні інформації про розроблений Проект на сайті міської ради і в газеті «Нове життя» його назву з невідомих причин було змінено на проект «Генеральний план м. Броварів» . На перший погляд ніби нічого особливого. Але при дослідженні ситуації виникають серйозні запитання. Згідно з державними будівельними нормами ДБН.Б.1.1- 15:2012р. «Склад та зміст генерального плану населеного пункту(далі ДБН) генеральний план складається з текстових матеріалів ( пояснювальна записка та основні положення генерального плану) і графічних матеріалів (більше 10 креслень).

Для ознайомлення громадськості з Проектом у відділі містобудування та архітектури були лише основні положення генерального плану, що є стислим викладенням пропозицій проекту та основне креслення. Пояснювальної записки до Проекту не було. Інші 9 креслень Проекту було отримано від розробника тільки після закінчення обговорення проекту 28.05.2014 р.

Якщо це був проект «Зміни до Генерального плану м. Броварів», то матеріали проекту повинні були мати пояснювальну записку з обґрунтуванням запропонованих змін та більше 10 креслень. Тобто інститут «Діпромісто» не надав повний комплект містобудівної документації Проекту. Зацікавлена громадськість не мала можливості зрозуміти суть змін Генерального плану. Тому підстав для проведення громадських слухань Проекту не було.

Згідно того ж документу ДБН.Б.1.1-15:2012р. пункт 6 зміни до генерального плану вносять шляхом розроблення проекту зміни до генерального плану населеного пункту. Ці зміни можуть стосуватися всієї території міста або його окремих частин.

2) Як відомо, громадські слухання щодо врахування громадських інтересів проводяться з метою:

а) проінформувати зацікавлену громадськість про розроблену містобудівну документацію; б) отримати пропозиції, зауваження стосовно прийнятих вирішень проекту; в) врахувати чи відхилити подані пропозиції при затверджені документації.

Повідомлення про розроблення документації і початок подачі пропозицій було розміщено 25.04.2014р. на веб-сайті Броварської міської ради (його мало хто з броварчан відвідує) і в газеті «Нове життя», яка виходить тиражем в 3000 примірників. Інформування широкої громадськості про початок обговорення Проекту через інші засоби (об’яви, листівки, брошури, соціальну рекламу, круглі столи , конференції та інше) не проводилось. Навіть проведення підсумкового зібрання не планувалось. Тому більша частина броварчан навіть не знали про обговорення Проекту. Тільки за наполяганням громадськості - робочої групи із запобігання підтопленню - міський голова Сапожко І.В. видав розпорядження провести інформаційний захід - публічну конференцію (не громадські слухання!) Проекту вже після закінчення терміну обговорення 28.05.2014 р. в школі ЗОШ №1. Відповідальним було призначено заступника міського голови Андрєєва В.О.

[![Генплан 0115](https://mpz.brovary.org/wp-content/uploads/2014/06/Genplan-0115.jpg)](https://mpz.brovary.org/wp-content/uploads/2014/06/Genplan-0115.jpg)

Викликає здивування, чому загальне зібрання міста з населенням майже в 100 тис. жителів проводити в тісній залі на 200 осіб старої школи та чому оголошення про проведення загальноміської конференції розпорядженням передбачалось вивісити в школах ЗОШ №1,№3, №6? До того ж цього не було зроблено .

Враховуючи значимість обговорення Проекту для розвитку міста, місцеві активісти в значній мірі забезпечили явку заходу. [Зала була переповнена, а представники влади відверто здивовані](https://mpz.brovary.org/nadmir-emotsiy-peretvoriv-publichne-obgovorennya-genplanu-brovariv-u-nekonstruktivniy-dialog/). До того ж не було забезпечено озвучення зібрання. Мер міста Сапожко І.В. на такі гострі зібрання не ходить.

Оголосивши про початок роботи конференції, ведучий заходу заступник міського голови Андрєєв В.О. самоусунувся від ведення конференції. Громадяни, перебиваючи один одного, намагались донести свої пропозиції, зауваження до Проекту. Протокол зібрання вести було не можливо. Під кінець конференції Андрєєв В.О. зачитав перелік пропозицій, які він встиг записати, і пообіцяв долучити їх до протоколу. Необхідної реєстрації учасників зібрання не було проведено. Якщо вважати з позиції посадовців цей захід громадського слуханнями, то не було зроблено основного, передбаченого Законом - не було обрано представників громадськості до погоджувальної комісії. Конференцію фактично було зірвано.

3) Відповідно до закону «Про регулювання містобудівної діяльності» право враховувати чи не враховувати запропоновані пропозиції громадян належить погоджувальній комісії. Згідно Постанови №555 при наявності пропозицій, що мають спірні питання (а такі були зареєстровані в журналі вхідної кореспонденції) головний архітектор Рибакова Л.Є. повинна була повідомити про це міську раду для прийняття рішення про створення погоджувальної комісії. Але цього не було зроблено і погоджувальної комісії не було створено.

Рішення враховувати чи не враховувати пропозиції громадян приймали на свій розсуд, перевищуючи свої посадові повноваження, відповідальні за громадські обговорення головний архітектор Рибакова Л.Є. , заступник міського голови Андрєєв В.О. та проектанти «Діпромісто».

Результати цього розгляду пропозицій, які, звичайно, є незаконними, були опубліковані в газеті «Нове життя» від 27.06.2014р. №24 і передані в інститут «Діпромісто» для внесення змін в Проект. Як повідомили в «Діпромісті» роботи вже закінчуються і Проект буде передано на експертизу.

Але згідно Закону підставою для внесення змін у проект є врегульовані погоджувальною комісією спірні питання, оформлені відповідним протоколом або, при неспроможності комісії врегулювати спірні питання - рішенням міської ради. Тобто робота з внесення змін у Проект проведена без законних підстав і бюджетні кошти міста витрачені марно.

Для обговорення Проекту ми намагалися ініціювати громадські слухання згідно Тимчасового положення про громадські слухання в м. Бровари. Згідно Положення громадяни мають право обговорювати на громадських слуханнях будь-які питання, що стосуються життя громади. Але з подачі начальника юридичного відділу Баба-Мірзоєвої А.В. мер міста Сапожко І.В. нам в цьому безпідставно відмовив.

[![Генплан 0102](https://mpz.brovary.org/wp-content/uploads/2014/06/Genplan-0102.jpg)](https://mpz.brovary.org/wp-content/uploads/2014/06/Genplan-0102.jpg)

У зверненні до органів прокуратури ми просили:

1) Прокурорським реагуванням визнати дії міської влади при проведенні громадського обговорення не законними. 2) Прокурорським реагуванням продовжити громадські обговорення Проекту з дотриманням вимог ст.21 Закону та Постанови №555. 3) За зрив громадських слухань Проекту, які можуть мати негативні наслідки для розвитку міста, накласти стягнення на заступника міського голови Андрєєва В.О.,головного архітектора Рибакову Л.Є. та начальника юридичного відділу Баба-Мірзоєву А.В.

Отримавши підтримку в наших діях від Київської обласної прокуратури у формі вищезазначеного подання до міської ради і зважаючи, що зміни до Генерального плану міста розробляються на 15-20 років і повинні вноситись в інтересах територіальної громади, ми ініціюємо початок проекту «Генеральний план міста - стратегія розвитку міста нашої мрії». Не очікуючи результатів щодо подання прокуратури, можливих судових процесів, ми розпочинаємо нове вивчення і обговорення Проекту. Для цього ми запрошуємо долучитись усіх небайдужих, свідомих громадян міста, громадські організації, місцеві осередки політичних партій, дитячі патріотичні об’єднання.

В результаті спільної роботи ми повинні отримати Проект розвитку міста, в якому буде приємно жити нам і нашим нащадкам!

_**З повагою,**_ _**голова ініціативної групи**_ _**«Старе місто»**_ _**Малофієнко Віктор**_ _**(099) 627-74-24**_
