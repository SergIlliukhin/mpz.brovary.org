---
title: "Міністр молоді і спорту Булатов: \"Купава\" може запрацювати через тиждень"
date: 2014-04-03
author: 
  username: "shako"
  display_name: "Тарас Шако"
categories: 
  - "video"
tags: 
  - "bulatov"
  - "vibir-redaktsiyi"
  - "kupava"
  - "masazhist-azarova"
  - "novini"
  - "sapozhko"
  - "tetyana-fedorenko"
coverImage: "wp-content/uploads/2014/04/bulatov_kupava02.jpg"
---

**[![bulatov_kupava02](https://mpz.brovary.org/wp-content/uploads/2014/04/bulatov_kupava02.jpg)](https://mpz.brovary.org/wp-content/uploads/2014/04/bulatov_kupava02.jpg)Очільник Міністерства молоді та спорту Дмитро Булатов приїхав 3 квітня у Бровари **–** перевірити, чому досі не запрацював басейн «Купава». Профільного міністра поводили коридорами олімпійського басейну його директорка Тетяна Федоренко та міський голова Ігор Сапожко. Булатова запевняли, що до експлуатації все готово, тільки нема відповідного дозволу з Держархбудконтролю. У відповідь урядовець сказав – якщо басейн готовий приймати відвідувачів та нема ризиків для життя і здоров'я людей, всі бюрократичні питання можна** **швидко** **вирішити . За словами Дмитра Булатова, запустити басейн можна вже через тиждень, тобто 10 квітня.**

Перш за все, міністр уточнив в міського голови, скільки було виділено державних коштів на реконструкцію «Купави». Ігор Сапожко відповів, що до відділу капітального будівництва від держбюджету надійшло 42 мільйони гривень, а реконструкція відбувалась у два етапи. Булатов наголосив, що потрібно провести незалежне розслідування щодо використання цих коштів. Результати перевірки міністр планує представити громадськості.

[![bulatov_kupava01](https://mpz.brovary.org/wp-content/uploads/2014/04/bulatov_kupava01.jpg)](https://mpz.brovary.org/wp-content/uploads/2014/04/bulatov_kupava01.jpg)

До басейну Булатов прийшов разом з депутатом міськради Олегом Іваненком, який і запросив міністра приїхати до Броварів. Біля входу в «Купаву» урядовця зустрічали кількадесят містян, які хотіли почути, коли запрацює басейн. Поспілкувавшись з місцевими чиновниками та оглянувши «Купаву», міністр молоді та спорту дав завдання меру Сапожку цього ж дня передати всю документацію в прокуратуру.

[![bulatov_kupava09](https://mpz.brovary.org/wp-content/uploads/2014/04/bulatov_kupava09.jpg)](https://mpz.brovary.org/wp-content/uploads/2014/04/bulatov_kupava09.jpg)

За добу міжрайонний прокурор Микола Гарник пообіцяв надати результати перевірки міністру на предмет виявлення правових ризиків запуску об'єкта. Від громадськості Булатов попросив визначити особу, якій довіряють люди, для контролю процесу підготовки до відкриття та допомоги міністру. Виконувати цю функцію присутні доручили спортсмену Сергію Бреусу та Віктору Турчину.

На засіданні кабінету міністрів в суботу Булатов пообіцяв оперативно вирішити питання «Купави» із віце-прем’єром та мінстром регіонального розвитку, будівництва та ЖКГ Володимиром Гройсманом, запросивши також міського голову Ігоря Сапожка.

<iframe src="//www.youtube.com/embed/Uf-rootHGuE" height="315" width="650" allowfullscreen frameborder="0"></iframe>

[![bulatov_kupava10](https://mpz.brovary.org/wp-content/uploads/2014/04/bulatov_kupava10.jpg)](https://mpz.brovary.org/wp-content/uploads/2014/04/bulatov_kupava10.jpg)

Крім того, Дмитро Булатов наголосив, що громадськість сама повинна вирішити, хто очолюватиме басейн. Для цього міністр запропонував провести опитування броварчан стосовно кандидатур на сайті Броварської міської ради. Його результати впливатимуть на нове призначення. Також міністр переконаний, що майбутній директор має бути наділений високими менеджерськими здібностями.

Нагадаємо, що басейн після реконструкції очолила дружина масажиста Азарова – Тетяна Федоренко. Про  намагання взяти контроль над басейнами в Броварах місцевим "регіоналом" Сергієм Федоренком програма «Гроші» нещодавно зняла [10-хвилинний сюжет](https://mpz.brovary.org/programa-groshi-na-1-1-vikrila-oborudki-z-baseynami-sergiya-fedorenka/) .

Як відомо, басейн олімпійського значення після реконструкції [відкрили на 1 день](https://mpz.brovary.org/baseyn-kupava-u-brovarah-vidkrili-na-odin-den-dlya-azarova-ta-obranih-zmi/): 8 січня колишній прем’єр Азаров приїхав на відкриття, але після того «Купава» так і не запрацювала.
