---
title: "У Броварах активісти вимагали припинити хаотичні відключення електроенергії"
date: 2014-12-25
tags: 
  - "brovary"
  - "vibir-redaktsiyi"
  - "vimknennya-elektroenergiyayi"
  - "grafik-avariynih-vidklyuchen-elektroenergiyi"
  - "novini"
  - "yuriy-sliva"
---

**[![акція електровідключення 10](https://mpz.brovary.org/wp-content/uploads/2014/12/aktsiya-elektrovidklyuchennya-10.jpg)](https://mpz.brovary.org/wp-content/uploads/2014/12/aktsiya-elektrovidklyuchennya-10.jpg)"Дістало!" – мешканці Броварського району не хочуть терпіти хаотичні відключення електрики і перепади напруги, через які псується побутова техніка та електроприлади. 23 грудня кілька десятків активістів з різних сіл приїхали в броварський РЕМ отримати пояснення, коли очікувати хоч якоїсь урегульованості та належної поінформованості населення про зникнення електрики.**

Акція протесту була без транспарантів та гасел. З 7:30 ранку під стінами РЕМ з’їжджались мешканці різних сіл, до них приєднались також активісти з Броварів. Ініціативна група з району розробила відповідну заяву про порушення прав споживачів, під якою підписувались обурені хаотичними відключеннями  електроенергії громадяни.

[![акція електровідключення 04](https://mpz.brovary.org/wp-content/uploads/2014/12/aktsiya-elektrovidklyuchennya-04.jpg)](https://mpz.brovary.org/wp-content/uploads/2014/12/aktsiya-elektrovidklyuchennya-04.jpg)

Мітингувальники завершували ставити підписи під документом, як раптом до них вийшов начальник Броварського РЕМ ПАТ «А.Е.С. Київобленерго»  **Юрій Слива**. Головному по електроенергії в місті та районі довелось потрапити під шквал запитань та претензій: люди цікавились, чому світло зникає на хвилину, на півгодини в різний час доби і зовсім не співпадає з опублікованим графіком аварійних відключень, а через різну напругу стає несправною електротехніка.

[![акція електровідключення 02](https://mpz.brovary.org/wp-content/uploads/2014/12/aktsiya-elektrovidklyuchennya-02.jpg)](https://mpz.brovary.org/wp-content/uploads/2014/12/aktsiya-elektrovidklyuchennya-02.jpg)

Юрій Слива пояснив, що перепади напруги пов’язані з ремонтними роботами та пошуками пошкоджень на електролініях. Що стосується зникнень електрики, то начальник Броварського РЕМ повідомив: 25 грудня в облдержадміністрації мають погодити та затвердити новий графік відключень. Слива запевнив, що він буде чіткий та зрозумілий. Після затвердження в області цей документ надішлють в міську та районну ради, а також в органи місцевого самоврядування сіл броварського району. Втім, станом на 25 грудня оновлений графік аварійних відключень електроенергії на офіційних сайтах броварської міської та районної рад не з'являвся.

<iframe src="//www.youtube.com/embed/qsDeZ7zTH9E" width="600" height="315" frameborder="0" allowfullscreen="allowfullscreen"></iframe>

Сама розмова між громадянами та Юрієм Сливою не мала агресивного характеру: мешканці розуміють, що аварійні відключення відбуваються по всій країні. Як і решта українців, вони готові миритись із тимчасовими незручностями, але не з повним хаосом. Люди вимагають інформації про відключення, її оперативного донесення через ЗМІ, а головне – щоб ця інформація відповідала дійсності. Самі ж відключення мають відповідати чинному законодавству в сфері електроенергетики та не порушувати прав споживачів.

[![акція електровідключення 01](https://mpz.brovary.org/wp-content/uploads/2014/12/aktsiya-elektrovidklyuchennya-01.jpg)](https://mpz.brovary.org/wp-content/uploads/2014/12/aktsiya-elektrovidklyuchennya-01.jpg)

Після розмов, начальник РЕМ запросив активістів до себе в кабінет. Там і зареєстрували підготовану та підписану активістами заяву, а також депутатське звернення народного депутата України від нашого округу Павла Різаненка, до якого звернулись обурені мешканці.

[![акція електровідключення 09](https://mpz.brovary.org/wp-content/uploads/2014/12/aktsiya-elektrovidklyuchennya-09.jpg)](https://mpz.brovary.org/wp-content/uploads/2014/12/aktsiya-elektrovidklyuchennya-09.jpg)

На додачу громадські активісти запланували подати колективну заяву до органів правління обласного ПАТ «Київобленерго», національної комісії, що здійснює державне регулювання у сферах електроенергетики та комунальних послуг, інспекції з питань захисту прав споживачів та Броварської районної ради.

ОНОВЛЕНО: сьогодні, 26 грудня, на сайті броварської міської ради з'явився новий [графік аварійних відключень.](http://www.brovary.kiev.ua/do-uvagi-brovarchan-graf%D1%96k-avar%D1%96inogo-v%D1%96dklyuchennya-elektroenerg%D1%96%D1%97) Однак чи є він "чітким і зрозумілим" хай читачі вирішують самі.
