---
title: "До 6 вересня в  Броварах шукатимуть кандидатів у присяжні для міськрайсуду"
date: 2016-09-05
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "miskrada"
  - "miskrajsud"
  - "novini"
  - "prysyazhni"
coverImage: "wp-content/uploads/2016/09/bb911d0eb7276e717cb3529ccf8760d0.jpg"
---

**Броварська міська рада оголосила, що до 6 вересня 2016 року проводиться формування списків присяжних по місту Бровари для Броварського міськрайонного суду. Відповідно до Закону України «Про судоустрій і статус суддів», присяжним може бути людина, що досягла 30-річного віку, є громадянином України та проживає на території, на якій буде здійснюватись судочинство цього суду.**

Броварська міська рада 31 серпня 2016 року на своєму офіційному сайті розмістила [оголошення](https://brovary-rada.gov.ua/news/14296.html) про те, що проходить процес формування **списків присяжних** по місту Бровари для Броварського міськрайонного суду. Відповідно до Закону України «Про судоустрій і стасус суддів», при вирішенні справ, які розглядаються під час судових засідань, разом із суддею присяжний має право залучатись до прийняття рішень. Основні вимоги до претендентів – це досягнення 30-річного віку, наявність українського громадянства та проживання на території, на якій здійснює судочинство відповідний суд.

В зазначеному вище Законі України визначені також категорії громадян, що не можуть бути включені до списків присяжних, а саме:

- визнані судом обмежено дієздатними або недієздатними;
- які мають хронічні психічні чи інші захворювання, що перешкоджають виконанню обов’язків присяжного;
- які мають не зняту чи непогашену судимість;
- народні депутати України, члени Кабінету Міністрів України, судді, прокурори, працівники правоохоронних органів, військовослужбовці, працівники апаратів судів, інші державні службовці, посадові особи місцевого самоврядування, адвокати, нотаріуси, члени Вищої кваліфікаційної комісії суддів України, Вищої ради юстиції;
- особи, на яких протягом останнього року накладалося адміністративне стягнення за вчинення корупційного правопорушення;
- громадяни, які досягли 65-ти років;
- особи, які не володіють державною мовою.

Бажаючі бути включеними в списки присяжних мають звернутись до міськради із заявою, до якої додаються такі документи:

- копія паспорту;
- довідка з місця роботи (копія трудової книжки);
- медична довідка про проходження обов’язкового психіатричного огляду;
- довідка про несудимість;
- копія ідентифікаційного коду.

Із зразком заяви можна ознайомитись за [посиланням.](https://onedrive.live.com/view.aspx?resid=72571393D4771099!8310&ithint=file%2cdocx&app=Word&authkey=!ANRGk2P9XZRbcwU)

Заяви приймаються включно до **6 вересня 2016 року** у відділі роботи із зверненнями громадян, який знаходиться за адресою: **м. Бровари, вул. Незалежності, 2, тел: 5-32-47.**
