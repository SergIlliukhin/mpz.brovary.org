---
title: "Броварські хоумскулери запрошують батьків та дітей на постійні заняття в коворкінг"
date: 2017-03-14
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "alternatyvna-osvita"
  - "brovary"
  - "navchannya"
  - "navchannya-vdoma"
  - "novini"
  - "houmskulery"
coverImage: "wp-content/uploads/2016/01/houmskulery-7.jpg"
---

**Група броварських батьків, які [навчають своїх дітей вдома](https://mpz.brovary.org/brovarski-batky-vse-chastishe-obyrayut-alternatyvne-navchannya/), шукають однодумців та пропонують охочим допомогу та супровід при переведенні власних чад від державної шкільної системи на альтернативне навчання. Про це [йдеться](https://www.facebook.com/groups/1714538872111623/permalink/1936573076574867/) на Фейсбук-сторінці «Броварські хоумскулери».**

Як зазначають прихильники ідеї навчання вдома, їхня пропозиція стосується тих, «_у кого остаточно увірвався терпець і хто хотів би піти зі школи, та не знає як і куди_». Ініціатори вказують, що втілити таке бажання можна і посеред навчального року. Проте для цього необхідно, щоби один із батьків дитини не працював на роботі від ранку до вечора.

Броварські хоумскулери також вказують, що для переходу на альтернативне навчання в Україні потрібно лише **2 дні**. Такої можливості не мають багато країн Європи. А наприклад, у Німеччині та Швеції система навчання вдома взагалі заборонена.

Ініціатори також запрошують у свій простір для сумісних занять, що проходять за принципом коворкінгу. Графік: 2 рази на тиждень **з 11:00 до 15:00** у Броварах на базі «[BroBots - Brovary IT Hub](https://mpz.brovary.org/anons-sogodni-u-brovarah-usim-ohochym-rozkazhut-pro-robototehniku/)», який розташований у ЖК «Шоколад» по **вул. Київській, 235/2**.

[![](https://mpz.brovary.org/wp-content/uploads/2017/03/houmskulery-shokolad-brobots.jpg)](https://mpz.brovary.org/wp-content/uploads/2017/03/houmskulery-shokolad-brobots.jpg)

Нагадаємо, [спільнота](https://mpz.brovary.org/brovarski-batky-vse-chastishe-obyrayut-alternatyvne-navchannya/) броварських хоумскулерів існує вже не менше року. Батьки, які хочуть навчати дітей вдома, наголошують на позитиві такої освіти: дитина вчиться краще, ліпше засвоює матеріал, а також не зазнає принижень із боку вчителів у «радянській» школі. Водночас, серед негативів відзначають, що не всі діти готові сприймати батьків як вчителів.

**Фото - Світлана Яцив, Аліна Гор**
