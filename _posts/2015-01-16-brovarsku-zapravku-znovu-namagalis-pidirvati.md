---
title: "У Броварах знову намагались підірвати автозаправку?"
date: 2015-01-16
tags: 
  - "brovary"
  - "brsm_nafta"
  - "novini"
  - "pozhezha"
  - "terakt"
---

**[![заправка 5 (1)](https://mpz.brovary.org/wp-content/uploads/2015/01/zapravka-5-1.jpg)](https://mpz.brovary.org/wp-content/uploads/2015/01/zapravka-5-1.jpg)Н****изка неприємностей для мережі автозаправок «БРСМ-Нафта»** **не закінчилася пожежею 10 січня. Через 6 днів невідомі  намагалися підірвати  автозаправку «БРСМ-Нафта», що на  вул. Чкалова. (Торгмаш). За схожим сценарієм уже відбулося  3 пожежі на заправочних комплексах** **компанії «Стейт Оіл»**, **які самі власники називають не чим іншим, як терактами.**

За інформацією Броварського МВ міліції, 16 січня близько 11 год до чергової частини надійшло повідомлення від оператора заправки «БРСМ-Нафта», розташованій на вул. Чкалова, що на території автозаправки виявлено пакет із невідомим вмістом, зовні схожим на вибухонебезпечний об'єкт.  Відразу на місце події прибула слідчо-оперативна група і вибухо-технічна лабораторія МДЕКЦ при ГУ МВС України в Київській області. Працівники ДАІ обмежили рух на ділянці дороги, що примикає до заправки.

Обстеживши знахідку, спеціалісти виявили: в пакеті – часовий механізм та пристрій, схожий на детонатор. Пристрій знешкоджено та вилучено для подальшого проведення експертних досліджень. Також вилучено і  відео із камер спостереження.

Подію занесено до ЄРДР за ч.4 ст.296 ККУ «Хуліганство».

Працівники міліції звертаються до всіх можливих свідків телефонувати за номером 102 або 045-94-34-04.
