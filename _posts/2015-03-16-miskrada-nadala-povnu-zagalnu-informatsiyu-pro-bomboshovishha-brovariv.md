---
title: "Влада \"розсекретила\" адреси справжніх бомбосховищ та протирадіаційних укриттів на території Броварів"
date: 2015-03-16
author: 
  username: "trydence"
  display_name: "Дмитро Карпій"
tags: 
  - "bmr"
  - "bombarduvannya"
  - "bomboshovishha"
  - "viyna"
  - "vibir-redaktsiyi"
  - "zavodi"
  - "novini"
  - "pidpriyemstva"
  - "shovishha"
  - "ukrittya"
  - "hovatisya"
coverImage: "wp-content/uploads/2015/03/Bomboshovishha-2.jpg"
---

**[![Bomboshovishha-2](https://mpz.brovary.org/wp-content/uploads/2015/03/Bomboshovishha-2.jpg)](https://mpz.brovary.org/wp-content/uploads/2015/03/Bomboshovishha-2.jpg)Броварська міська рада у відповідь на запит журналістів "Маєш право знати" нарешті надала інформацію про розташування, кількість і готовність всіх захисних споруд цивільного захисту нашого міста. Щоб отримати ці відомості, нашим кореспондентам довелось звертатись до суду і лише після рішення Феміди чиновники погодились відкрити цю суспільно важливу інформацію.**

Окрім [переліку найпростіших укриттів](https://mpz.brovary.org/miska-rada-oprilyudnila-perelik-ukrittiv-na-vipadok-nebezpeki-hovatisya-radyat-u-pidvalah/), який чиновники оприлюднили раніше, тепер броварці мають доступ до інформації про протирадіаційні укриття та справжні сховища (бомбосховища). Стали доступними для громадськості також дані про максимальну кількість людей, яких зможуть розмістити захисні споруди Броварів, – цифри приблизно відповідають кількості населення міста. Водночас, у відповіді трапляються неточності та помилки. Втім, вони можуть бути викликані об’єктивними обставинами. Джерела в міській раді повідомляють, що наразі у сфері цивільного захисту населення Броварів триває робота, через що дані можуть змінюватись, доповнюватись і виправлятись у реальному часі.

**Розташування та кількість захисних споруд**

Усього у Броварах чиновники нарахували **337** споруд цивільного захисту населення. Серед них: сховищ – **21**, протирадіаційних укриттів – **8**, найпростіших укриттів – **308**; споруди подвійного призначення – відсутні. Варто зауважити, що в порівнянні з [минулорічною статистикою](https://mpz.brovary.org/u-vipadku-viyskovih-diy-brovarchanam-radyat-riti-okopchiki-bo-shovishha-v-zhahlivomu-stani/) від влади, нині у списку майже на сотню зросла кількість найпростіших укриттів. Кількість сховищ і протирадіаційних укриттів лишилась такою самою.

[![Vidpovid_bomboskhovyscha_1_red](https://mpz.brovary.org/wp-content/uploads/2015/03/Vidpovid_bomboskhovyscha_1_red.jpg)](https://mpz.brovary.org/wp-content/uploads/2015/03/Vidpovid_bomboskhovyscha_1_red.jpg) [![Vidpovid_bomboskhovyscha_2_red](https://mpz.brovary.org/wp-content/uploads/2015/03/Vidpovid_bomboskhovyscha_2_red.jpg)](https://mpz.brovary.org/wp-content/uploads/2015/03/Vidpovid_bomboskhovyscha_2_red.jpg)

Раніше найретельніше від громади влада приховувала адреси саме сховищ і протирадіаційних укриттів. Аргументація була простою – мовляв, ці об’єкти розташовані переважно на заводах та підприємствах міста, і їхньою метою є укриття працюючої зміни відповідних виробництв від масштабних надзвичайних ситуацій і у військовий час. Водночас, за свідченнями експертів, саме ці споруди призначені та зазвичай відповідно обладнані для захисту громадян від таких небезпек, на відміну від більшості найпростіших укриттів.

\[caption id="attachment\_34684" align="aligncenter" width="560"\][![Vidpovid_bomboskhovyscha_3_red](https://mpz.brovary.org/wp-content/uploads/2015/03/Vidpovid_bomboskhovyscha_3_red.jpg)](https://mpz.brovary.org/wp-content/uploads/2015/03/Vidpovid_bomboskhovyscha_3_red.jpg) Перелік місць розташування сховищ та протирадіаційних укриттів\[/caption\]

Тепер броварці знають 19 місць розташування сховищ та протирадіаційних укриттів. Серед них є адреси Броварської центральної районної лікарні, пожежної станції на вулиці Кірова, будівлі колишнього спецпідрозділу міліції «Беркут», головпоштамту на майдані Свободи, Домобудівельного комбінату, Броварської меблевої фабрики, будівельної бази на вулиці Кутузова тощо. У переліку також зазначено завод порошкової металургії, завод алюмінієвих будівельних конструкцій, шиноремонтний завод і кранобудівну фірму «Стріла».

\[caption id="attachment\_29315" align="aligncenter" width="560"\][![Бомбосховища 1](https://mpz.brovary.org/wp-content/uploads/2014/09/Bomboshovishha-1.jpg)](https://mpz.brovary.org/wp-content/uploads/2014/09/Bomboshovishha-1.jpg) Сховище фірми «Стріла», вул. Щолківська, 1\[/caption\]

У відповіді чиновники не уточнюють, де саме розташовані сховища, а де – протирадіаційні укриття. Окрім того, вказана загальна кількість таких споруд у місті – 29. А загальна кількість зазначених місць розташування – 19. Як пояснили джерела в міській раді, інформація повна. Мовляв, за однією адресою може бути декілька сховищ чи укриттів одночасно.

> _Завдяки оприлюдненому у травні 2014 року_ [_рішенню_](http://docs.brovary.org/p11989/22.05.2014/1226-45-06) _Броварської міської ради існує підтвердження цієї інформації для однієї з адрес. У документі вказано, що міськрада дозволяє прийняти в комунальну власність міста два сховища колишнього Радіопередавального центру, які розташовані по вулиці Київській, 225._

Перелік найпростіших укриттів з моменту оприлюднення на сайті міськради до моменту надання відповіді майже не змінився. До нього лише додали гуртожиток ПТУ на вулиці Незалежності, 14-б та Санепідстанцію на вулиці Шевченка, 12. Також зі списку прибрали частину адрес, які дублювалися.

\[caption id="attachment\_34685" align="aligncenter" width="560"\][![Санстанція_00001](https://mpz.brovary.org/wp-content/uploads/2015/03/Sanstantsiya_00001.jpg)](https://mpz.brovary.org/wp-content/uploads/2015/03/Sanstantsiya_00001.jpg) Санепідстанція на вул. Шевченка, 12\[/caption\]

Серед найпростіших укриттів – переважно підвали багатоквартирних житлових будинків. Також у переліку присутні майже два десятки сховків у дитячих садочках, школах та інших навчальних закладах міста. По одному укриттю – у двох будівлях Броварської міської ради на майдані Свободи. Є сховки і в будівлях Броварського міськрайонного суду, КП «Благоустрій» і деяких підприємств. Також до найпростіших укриттів віднесли два підземні паркінги – на вулиці Лагунової, 18-б та на вулиці Грушевського, 9/1.

\[caption id="attachment\_29313" align="aligncenter" width="560"\][![Бомбосховища SAM_0952](https://mpz.brovary.org/wp-content/uploads/2014/09/Bomboshovishha-SAM_0952.jpg)](https://mpz.brovary.org/wp-content/uploads/2014/09/Bomboshovishha-SAM_0952.jpg) В'їзд до паркінгу на вул. Лагунової, 18-б\[/caption\]

\[spoiler title="Повний перелік місць розташування споруд цивільного захисту" open="0" style="2"\]

[![Vidpovid_bomboskhovyscha00003](https://mpz.brovary.org/wp-content/uploads/2015/03/Vidpovid_bomboskhovyscha00003.jpg)](https://mpz.brovary.org/wp-content/uploads/2015/03/Vidpovid_bomboskhovyscha00003.jpg) [![Vidpovid_bomboskhovyscha00004](https://mpz.brovary.org/wp-content/uploads/2015/03/Vidpovid_bomboskhovyscha00004.jpg)](https://mpz.brovary.org/wp-content/uploads/2015/03/Vidpovid_bomboskhovyscha00004.jpg) [![Vidpovid_bomboskhovyscha00005](https://mpz.brovary.org/wp-content/uploads/2015/03/Vidpovid_bomboskhovyscha00005.jpg)](https://mpz.brovary.org/wp-content/uploads/2015/03/Vidpovid_bomboskhovyscha00005.jpg) [![Vidpovid_bomboskhovyscha00006](https://mpz.brovary.org/wp-content/uploads/2015/03/Vidpovid_bomboskhovyscha00006.jpg)](https://mpz.brovary.org/wp-content/uploads/2015/03/Vidpovid_bomboskhovyscha00006.jpg) [![Vidpovid_bomboskhovyscha00007](https://mpz.brovary.org/wp-content/uploads/2015/03/Vidpovid_bomboskhovyscha00007.jpg)](https://mpz.brovary.org/wp-content/uploads/2015/03/Vidpovid_bomboskhovyscha00007.jpg) [![Vidpovid_bomboskhovyscha00008](https://mpz.brovary.org/wp-content/uploads/2015/03/Vidpovid_bomboskhovyscha00008.jpg)](https://mpz.brovary.org/wp-content/uploads/2015/03/Vidpovid_bomboskhovyscha00008.jpg) [![Vidpovid_bomboskhovyscha00009](https://mpz.brovary.org/wp-content/uploads/2015/03/Vidpovid_bomboskhovyscha00009.jpg)](https://mpz.brovary.org/wp-content/uploads/2015/03/Vidpovid_bomboskhovyscha00009.jpg) [![Vidpovid_bomboskhovyscha00010](https://mpz.brovary.org/wp-content/uploads/2015/03/Vidpovid_bomboskhovyscha000101.jpg) ](https://mpz.brovary.org/wp-content/uploads/2015/03/Vidpovid_bomboskhovyscha000101.jpg)[![Vidpovid_bomboskhovyscha00011](https://mpz.brovary.org/wp-content/uploads/2015/03/Vidpovid_bomboskhovyscha00011.jpg) ](https://mpz.brovary.org/wp-content/uploads/2015/03/Vidpovid_bomboskhovyscha00011.jpg)[![Vidpovid_bomboskhovyscha00012](https://mpz.brovary.org/wp-content/uploads/2015/03/Vidpovid_bomboskhovyscha00012.jpg) ](https://mpz.brovary.org/wp-content/uploads/2015/03/Vidpovid_bomboskhovyscha00012.jpg)[![Vidpovid_bomboskhovyscha00013](https://mpz.brovary.org/wp-content/uploads/2015/03/Vidpovid_bomboskhovyscha00013.jpg)](https://mpz.brovary.org/wp-content/uploads/2015/03/Vidpovid_bomboskhovyscha00013.jpg) [![Vidpovid_bomboskhovyscha00014](https://mpz.brovary.org/wp-content/uploads/2015/03/Vidpovid_bomboskhovyscha00014.jpg)](https://mpz.brovary.org/wp-content/uploads/2015/03/Vidpovid_bomboskhovyscha00014.jpg)

\[/spoiler\]

Варто зауважити, що небезпідставні сумніви виникли щодо повноти переліку споруд цивільного захисту. Подейкують, що якась частина сховищ і укриттів у минулому на практиці змінила своє призначення. Про один з таких об’єктів ми [писали](https://mpz.brovary.org/kudi-bigtimut-lyudi-yakshho-bombitimut-brovari/) раніше. Захисну споруду по вулиці Лагунової, 9-А мешканці прилеглих будинків розтягли на погреби.

\[caption id="attachment\_29302" align="aligncenter" width="560"\][![Бомбосховища SAM_0923](https://mpz.brovary.org/wp-content/uploads/2014/09/Bomboshovishha-SAM_0923.jpg)](https://mpz.brovary.org/wp-content/uploads/2014/09/Bomboshovishha-SAM_0923.jpg) Захисна споруда на вул. Лагунової, 9-А\[/caption\]

Можливо, призначення подібних об’єктів змінили і на папері. Але це вже тема для окремого розслідування.

**Готовність укриттів і сховищ**

Як і торік, міська рада повідомляє, що більшість споруд цивільного захисту в місті є обмежено готовими для використання за цільовим призначенням, їх – **321**. Готових – лише **1**. Неготових – **15**. Слід зазначити, що абсолютна більшість неготових об’єктів – це сховища. Таких нарахували цілих 12 штук, тобто більше половини від усіх наявних в місті. Водночас, повністю готовим є також сховище – одне. Обмежено готовими лишаються 8 таких споруд. Із протирадіаційними укриттями ситуація не краща. Серед 8 об’єктів обмежено готовими є 5. Решта 3 – не готові.

Інформацію про готовність найпростіших укриттів Броварська міська рада прямо не вказала. Однак завдяки математичному підрахунку можна зрозуміти, що влада віднесла всі такі укриття до обмежено готових. Нагадаємо, що за даними джерел з міськради, робота над спорудами цивільного захисту нині нібито триває. Можна припустити, що чиновники наразі не володіють точними даними щодо готовності підвалів житлових будинків та інших найпростіших укриттів. Більше того, джерело в міськраді повідомило, що влада нібито ініціюватиме проведення толок (суботників) задля приведення до ладу підвалів багатоквартирних будинків.

**Чи вмістяться у сховках всі охочі?**

Окрім готовності, містянам важливо знати, чи вмістять усіх охочих споруди цивільного захисту в разі потреби. Броварська міська рада зазначає, що в таких об’єктах можливо розмістити **102 103** особи. З них у протирадіаційних укриттях – **2193**, у сховищах – **9910**, у найпростіших укриттях – **90 000**. Чи враховують ці дані поточну готовність сховків, чиновники не уточнюють. Варто зауважити, що за даними [офіційної статистики](http://oblstat.kiev.ukrstat.gov.ua/content/p.php3?c=114&lang=1) станом на 1 січня 2015 року у Броварах мешкає 99 600 осіб.

За наявною інформацією ми вирішили підрахувати, чи поміститься вказана кількість людей у найпростіших укриттях. В оприлюдненому раніше переліку чиновники зазначили площі сховків. За даними станом на 26 лютого, загальна площа всіх наведених укриттів становить 230 311,8 кв. м. Отже, на одну людину із 90 000 припадає в середньому **2,56 кв. м**. Звісно, для точнішого підрахунку слід враховувати й інші фактори: готовність сховищ; кількість площі укриттів, на якій неможливо розмістити людей; а також достовірність інформації від Броварської міської ради.

**Бровари стали успішним прикладом боротьби за доступ до інформації про бомбосховища**

Нагадаємо, що автор цих рядків на виконання редакційних завдань намагався отримати від влади інформацію про бомбосховища ще з літа минулого року. Але отримумвав лише відмови. Місця розташування, кількість, готовність і місткість споруд цивільного захисту чиновники називали таємною інформацією.

У грудні 2014 [було подано до суду](https://mpz.brovary.org/bomboshovishha-brovariv-miskrada-prihovuye-a-sud-ruki-umivaye/) на Броварську міську раду. Під час процесу представники органу місцевого самоврядування стали називати запитувану інформацію вже не таємною, а службовою. Однак довести ані перше, ані друге в суді першої інстанції не змогли.

Саме після винесення постанови та нового поданого запиту Броварська міська рада оприлюднила список найпростіших укриттів, а нещодавно надала і відповідь на решту питань. Юристи вважають справу успішною та називають її перемогою, яка може стати прецедентом для інших міст, де місцеві влади досі приховують від людей інформацію про бомбосховища.

> _Зауважимо, що інформація у відповіді міськради не деталізована. Можливо її не достатньо, щоби кожен зміг дізнатися про можливості для порятунку власного життя у випадку небезпеки. Однак будь-хто може сам_ [_запитати у влади_](https://mpz.brovary.org/informatsiyni-zapity/)_, скориставшись законом «Про доступ до публічної інформації»._
