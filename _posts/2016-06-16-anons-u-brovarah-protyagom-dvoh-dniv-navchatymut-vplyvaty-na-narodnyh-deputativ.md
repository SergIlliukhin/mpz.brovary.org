---
title: "АНОНС:  У Броварах протягом двох днів навчатимуть впливати на народних депутатів"
date: 2016-06-16
author: 
  username: "pravoZnaty"
  display_name: "Маєш право знати"
categories: 
  - "announce"
  - "novyny"
tags: 
  - "usaid"
  - "brovary"
  - "narodniy-deputat"
  - "novini"
  - "trening"
---

**4 та 5 липня у Броварах відбудеться тренінг під назвою «Як співпрацювати з народним депутатом для вирішення проблем округу та оцінювати його внесок у їх вирішення?» Заявки на подію, організовану за підтримки західних донорів, можна подавати до 17 червня. Про це йдеться у [повідомленнях](http://osf.org.ua/events/view/627) від організаторів, розміщених в інтернеті.**

Як зазначають ініціатори заходу, під час тренінгу учасники дізнаються, яким чином вони можуть донести свою проблему до депутата, як зробити її пріоритетною у його порядку денному та як оцінити реальний внесок парламентаря в ії вирішення.

Окрім того, організатори обіцяють дати відповіді на наступні запитання.

- Як проінформувати народного депутата  про проблеми, які не можна вирішити роками на місцевому рівні через брак коштів або повноважень?
- Якими інструментами можуть послуговуватись депутати для вирішення проблем виборців та чи використовуються вони їх у повній мірі?
- В чому різниця між декларованим та реальним внеском народного депутата у вирішення проблем виборців?
- Як оцінити та проінформувати громадян щодо внеску народного депутата у вирішення проблем округу?
- Чому одні проблеми округу вирішуються за рахунок коштів державного та місцевого бюджетів, а інші щороку відкладаються на майбутнє?
- Які існують яскраві приклади вирішення проблем виборців народними депутатами на місцевому рівні?
- Як виборці можуть допомогти парламентарям спільно подолати перешкоди у вирішенні болючих для округу проблем?

Організатори тренінгу вказують, що основною метою заходу є подолання бар’єрів у комунікації між місцевими активістами та народними депутатами. До того ж, учасників прагнуть навчити оцінювати внесок народного депутата у вирішення проблем округу.

Участь у тренінгу безкоштовна. Водночас, оскільки кількість учасників обмежена, діятиме конкурсний відбір. Щоби взяти участь у тренінгу, всіх охочих просять **до 17 червня** заповнити **[онлайн-анкету](https://docs.google.com/forms/d/1nOqqtmWp0iae6pBwec5-JM9dbIJOTiWEuXzJClzT7So/viewform?c=0&w=1)**. Організатори вказують, що зазначена дата дедлайну "22 червня" є помилковою.

Про час і місце проведення тренінгу конкурсантам повідомлять окремо. Відібраних учасників обіцяють забезпечити робочими матеріалами та харчуванням. У виняткових випадках можуть відшкодувати транспортні витрати. Проживання не компенсовуватимуть.

Тренерами на заході будуть **Сергій Панцир**, керівник Центру соціального партнерства та лобіювання НаУКМА, та **Леся Шевченко**, президент Фундації «Відкрите суспільство».

Як ідеться в повідомленнях, захід організовують у рамках проекту «Громадський моніторинг виділення фондів для округу». Його виконує Фундація «Відкрите суспільство» в межах Програми USAID «РАДА: відповідальність, підзвітність, демократичне парламентське представництво» за фінансової підтримки Фонду Східна Європа.
