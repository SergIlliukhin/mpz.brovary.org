---
title: "Як спортивний майданчик перетворився на платну автопарковку замість шести тенісних кортів?"
date: 2012-11-22
author: 
  username: "kalistratos"
  display_name: "Олександр Рудка"
categories: 
  - "kolonka-avtora"
tags: 
  - "avtostoyanka"
  - "brovary"
  - "vibir-redaktsiyi"
  - "vozzyednannya"
  - "kort"
  - "maydanchik"
  - "soyuz-bud"
  - "sport"
  - "tenisniy-kort"
coverImage: "wp-content/uploads/2012/11/Tenisni-korti_0.jpg"
---

**[![](https://mpz.brovary.org/wp-content/uploads/2012/11/Tenisni-korti_0.jpg "Тенісні корти_0")](https://mpz.brovary.org/wp-content/uploads/2012/11/Tenisni-korti_0.jpg)Шановні броварчани, гості міста, читачі, напевне більшість з Вас знає про існування парковки фірми ПП «СОЮЗ БУД» за адресою вул.Шолом-Алейхема біля стадіону школи №9 (номінально вул.Возз’єднання 7-А). Стаття розповідає, яким чином вона там з’явилась та про інші цікаві факти. Стаття написана небайдужим броварчанином після довгого збору інформації по різних інстанціях та кабінетах.**

Одного сонячного дня житель Броварів, керуючись благородним бажанням розвивати тенісний спорт та навчати дітей, прийшов до міської ради Броварів на прийом, розповів про свої наміри облаштувати корти і почав працювати. Детальніше про це можна дізнатись за запитом в Internet [«Как прошло у мэра, у города нет денег»](http://brovari.kiev.ua/main/rizne/358-kak-proshlo-u-myera.html). Пізніше він навіть хотів організовувати збір коштів, та потім все затихло і зупинилось. Отже, всі знають що під цією «законною» парковкою колись були теністі корти, волейбольна площадка та столи для настільного тенісу. Так ось, через рік-два до кабінету мера завітали представники уже іншої фірми, які готові були відновити корти на цьому місці з наступною пропозицією оренди цієї ділянки:

**Згідно із запропонованим договором оренди школа №9 (яка межує з майданчиком) чи міська рада отримує:** 1) Фіксовану річну орендну плату чи 15% від чистого доходу фірми(на вибір). 2) Один тенісний корт для безкоштовного використання школярами. 3) Можливість проводити турніри і змагання, а також інші спортивні заходи. 4) Знижки на відвідування для працівників школи. 5) Деякі категорії школярів зможуть безкоштовно відвідувати тенісну школу, створену на базі майданчика. 6) Фірма готова вносити частину коштів у призовий фонд змагань.

**Орендар забезпечує:** 1) Своєчасну сплату всіх фінансових зобов’язань. 2) Постійне функціонування безкоштовного майданчика(в тому числі під час канікул). 3) Забезпечення чистоти на прилеглій території. 4) Сприяння популяризації спорту та здорового способу життя серед школярів.

**_Запропонований план майданчика:_**

[![](https://mpz.brovary.org/wp-content/uploads/2012/11/Tenisniy-kort_plan-maydanchika.jpg "Тенісний корт_план майданчика")](https://mpz.brovary.org/wp-content/uploads/2012/11/Tenisniy-kort_plan-maydanchika.jpg)

_**Запропонований базовий бізнес-план**_

Спочатку будуть споруджені відкриті асфальтовані площадки з огорожею. Одночасно з відкриттям почне функціонувати безкоштовний майданчик для школярів. На інші майданчики буде встановлена середня ринкова ціна, що дозволить жителям міста займатись спортом. Це сприятиме покращенню здоров’я та розвитку спорту у місті. Орендар готовий співпрацювати зі школою і, за узгодженням, проводити додаткові заходи з ініціативи самої школи чи міської ради. На холодний період року(1 листопада – 1 квітня) буде споруджено брезентове покриття(з встановленням обігрівачів). На інший період покриття може бути зняте чи залишене(за бажанням відвідувачів). На протязі всього часу роботи школярам буде надаватись безкоштовний майданчик для гри. На базі комплексу буде відкрито тенісну школу, в якій деякі категорії школярів зможуть займатись безкоштовно. Буде споруджено стіну для тренувань, яка буде безкоштовною для всіх бажаючих.

Крім цього фірма готова була вислухати будь-які пропозиції та внести їх в договір оренди. Хороша пропозиція шановні читачі? Але їй не дозволили відбутись. Хочете дізнать що зараз отримує школа? Вихлопні гази біля свого стадіону. Що отримує Броварська міська рада?(тобто Ви, як жителі на яких і витрачається бюджет міста). 1500 гривень на місяць(50 грн. за день). Так, саме таку суму, тобто, приблизно, як оренда 1 метра квадратного торгової площі наприклад в Шулявському підземному переході. А яка ж площа нашої ділянки? **3641,6 м.кв**. Ось така ВАМ дуля від СОЮЗ БУДу. А скільки ж отримує СОЮЗ БУД? По кількості припаркованих авто можемо підрахувати самотужки. Не забудьте відняти з отриманої суми подачку прокурорам та 50 грн. орендної плати. Я не хочу нікого образити, тільки викладаю документальні факти, які будуть наведені.

Офіційно СОЮЗ БУД орендував, станом на 2010 рік, саме таку площу. Але площа нашої ділянки насправді **4059 м.кв.** і навіть більше. Кому цікаво може переміряти. Колись будиночок, що там знаходиться орендував один чоловік. Але напевне його вигнали і поглинули вільну площу. Адже, друзям все можна? Хто чиї друзі описувати не потрібно, бо Ви самі все знаєте, або можете дізнатись при найменшому бажанні.

Отже, балансоутримувачем(власником, якому надала ділянку міська рада) екс-кортів було комунальне підприємство «Служба замовника». Тому шлях оренди почався саме звідти. На стіл лягла заява про оренду, завізована молодим мером міста та «Службою замовника». Зверніть увагу на Погоджену площу. Орендаря будиночка для майстерні не обділювали, на відміну від того що роблять наші хороші надавачі послуг, які так піклуються про безпеку наших з Вами автомобілів.

[![](https://mpz.brovary.org/wp-content/uploads/2012/11/Tenisniy-kort_zayava.jpg "Тенісний корт_заява")](https://mpz.brovary.org/wp-content/uploads/2012/11/Tenisniy-kort_zayava.jpg)

Отже, справа була доручена п.Вознюку К. О., як начальнику Управління комунальної власності БМР. Звертаю також увагу на пункт «цільове використання – під спортивний майданчик». Не парковку, броварчани. У Вас виникає питання «А що ми можемо зробити?». Відповідь на це запитання буде далі.

Заяву просять переписати та вказати меншу площу, що і було зроблено. Далі повинен йти збір документів. А в кого вони повинні бути? А ні в кого їх не було, ділянка не була поставлена на облік, не мала вартості, схеми, планів, нічого. Представники влади були так зайняті, що і не думали нічого робити з цим. Фірмі повідомили: «Вам треба – Ви й робіть». А навіщо школі спорт? Навіщо розвивати своє місто? Давайте просто сидіти в бюрократичних папірцях. Постійно надокучаючи рядовим працівникам, таки вдалось здобути просьбу начальниці до бухгалтера вийти на місце і виміряти розміри та площу ділянки. Бідна жіночка після довгого робочого дня ходила бур’янами з сміттям, склом, шприцами (а ми всі знаємо стан ділянки, в якому вона була). Хто малював план-схему ділянки? Інженери, майстри, працівники фірми? Ні. План був намальований представником фірми без жодної на те освіти та погоджений маленьким підписом начальниці, який теж було важко отримати через постійну «зайнятість».

[![](https://mpz.brovary.org/wp-content/uploads/2012/11/Tenisniy-kort_plan-dilyanki.jpg "Тенісний корт_план ділянки")](https://mpz.brovary.org/wp-content/uploads/2012/11/Tenisniy-kort_plan-dilyanki.jpg)

Далі були інші нікому не потрібні, але необхідні документи для проведення конкурсу. Одна з працівниць Служби Замовника, яка входила в конкурсну комісію зраділа, що нарешті біля її будинку буде порядок. Проведена незалежна експертна оцінка об’єкта і оголошено дату конкурсу. Детальніше про проведення конкурсів можна ознайомитись на сайті БМР. Отже, 4 серпня 2010 року Управління комунальної власності оголошує конкурс з офіційним висвітленням інформації на сайті БМР з наступними умовами:

[![](https://mpz.brovary.org/wp-content/uploads/2012/11/Tenisniy-kort_konkursne-ogoloshennya.jpg "Тенісний корт_конкурсне оголошення")](https://mpz.brovary.org/wp-content/uploads/2012/11/Tenisniy-kort_konkursne-ogoloshennya.jpg)

Читаємо уважно та перевіряємо Умови конкурсу, а саме «збереження спеціалізації об’єкта оренди в залежності від потреб міста». Напевне вищі чини вирішили що для потреб їхньої кишені спеціалізацію необхідно змінити. Негоже залишати свій мерседес на вулиці. А якщо випадково хтось його спалить за все добро, яке вони для нас роблять.

Отже, 25 серпня 2010 року (середа), найбільш продуктивний для роботи день... Збирається комісія, приходять люди для розгляду інших заяв. Відповідальна за винесення документів на розгляд виходить в коридор, щоб перевірити, чи всі на місці. Бачить людей, представника фірми і каже «Здраствуйте, Ви сегодня один». Шановні читачі, не шукайте її і не запитуйте про це. Вона буде клястись всім на світі, що не говорила цього і що нічого не знає. Здається, ще 30 хвилин і Бровари нарешті отримають хоча б щось безкоштовне для дітей, для сімей, які не можуть дозволити собі дорогий спорт. Але, на жаль, список вкрадених об’єктів, басейнів, стадіонів та майданчиків поповнився ще одним пунктом. Конкурс не відбувся через відсутність необхідної кількості членів комісії. Напевне такщиро святкували 19 рік незалежності України, що забули про роботу. Чи святкували день народження своєї країни, попиваючи коктейлі на морі у чужій? Чи сиділи вдома, бо так було комусь потрібно? Відповідь на це питання ми навряд отримаємо. Засідання комісії переноситься на 15 вересня. Згідно «Положення про порядок передачі в оренду майна громади м.Бровари» заяви про участь у конкурсі приймаються на протязі 20 днів від дачі оголошення про конкурс. Згадуємо про «Вы сегодня один» та про 25 серпня. Неважко здогадатись, що 15 вересня на конкурс прийде теж «один». Але зрив засідання комісії і був планом хороших людей з хорошими друзями в комісії. Адже, якщо ми не полінуємося вийти на вулицю та подивидись на інформаційний стенд забудівника сусідньої ділянки, ми побачимо наш улюблений СОЮЗ БУД. Ну як можна було не скористатись такою гарною пропозицією прямо перед власнозбудованим житлом через дорогу зробити парковку для жителів, тим більше з такими гарними знайомствами у владі та інстанціях міста? Було б гріхом не скористатись такою можливістю.

15 вересня 2010 року (невже знову середа?). Мабуть, не прийдуть на комісію. Та ні, прийшли. Ой, хто це йде? Пан Андрієвський Вадим Анатолійович, 1981 р.н. у супроводі директора СОЮЗ БУДу. Детальніше про нього можна прочитати на 3 сторінці газети «Броварська панорама» № 39(164) від 5 листопада 2010 року. Хороші друзі, посміхаються, жартують, святкують перемогу. А чи був п.Андрієвський на комісії 25 серпня? На жаль ні, тоді ще не були готові документи СОЮЗ БУДу. Швиденько проходять всі формальності, відкривають конверти з конкурсними пропозиціями. І хто ж переможець? Наш любий СОЮЗ БУД з пропозицією 1500 грн. за місяць. На апеляції щодо безкоштновного корту для дітей, безкоштовної стіни для тренувань для всіх жителів, вищу орендну плату ніхто не звертає уваги. Особливою різкізтю відзначається згаданий молодий чоловік. Негоже наступати на інтереси друзів, от і захищає.

Отже, броварчани, вища орендна плата не потрібна місту, бюджету. Потрібна парковка. Тобто, якщо фірма, наприклад, пропонує 100 000 грн. на рік на засіданні комісії, яка не укладає договори і виконує рекомендативну функцію – їй відмовляють. 9 членів комісії голосують за. Утримались 0, Проти 0. Конкурс завершено, керівник ГО «Реальні справи» Андрієвський В.А. прокручує реальну справу з директором СОЮЗ БУДу. Молодець, візьми печиво. Ніжно виходять з зали засідань та з приміщення ради. За хорошу службу директор СОЮЗ БУДу трішечки підвозить молодого депутата на своєму «кубику» до бульвару Незалежності, прощаються...

А ось і список присутніх членів комісії:

[![](https://mpz.brovary.org/wp-content/uploads/2012/11/Tenisniy-kort_sklad-komisiyi.jpg "Тенісний корт_склад комісії")](https://mpz.brovary.org/wp-content/uploads/2012/11/Tenisniy-kort_sklad-komisiyi.jpg)

Ці люди прямо винуваті в існуванні парковки та в тому, що замість дитячого сміху на даному майданчику ми чуємо тільки звук двигунів рано вранці. Підкреслюю, я не підтримую те чи інше підприємство, не обговорюю чиюсь перемогу чи поразку, а підкреслюю, що ці люди винуваті в існуванні цієї парковки. Бо саме за їхнім протоколом земля була надана недобросовісній фірмі. Чи переймаються вони через це? Думаю, що зовсім ні. Чи приймуть вони якісь міри у зв’язку зі своєю помилкою? Знову ні. Тоді хто має прийняти міри? Ми з Вами, шановні броварчани.

А ось і виграшна комбінація, даруйте, «конкурсна пропозиція» групи «Андрієвський & компанія»:

[![](https://mpz.brovary.org/wp-content/uploads/2012/11/Tenisniy-kort_rezultati-konkursu.jpg "Тенісний корт_результати конкурсу")](https://mpz.brovary.org/wp-content/uploads/2012/11/Tenisniy-kort_rezultati-konkursu.jpg)

В першому рядку читаємо прізвище хитренького, підкованого порушника закону та зобов’язань перед жителями міста. Завадський Ілл’я В’ячеславович. Саме так, з апострофом. Після такого нахабства він заслужив назву саме Ілл’я. Не сам звичайно, задопомогою інших Ілл’їв. Отже дивимось на підписаний документ. Ілл’я пропонував розміщення теніснИХ кортів та облуговування території. По обслуговуванні території питань немає, шлагбаум обслуговується справно, але де ж корти? На інформаційному стенді бачимо тільки один корт і скромний напис «частини спортивного майданчика». Якої частини пане Ілл’є? Однієї тридцять другої? А коли завершиться її реконструкція? Третій квартал 2012 уже давно закінчився, уже мороз на вулиці. Чи ви будете свідомо тримати майданчик незавершеним та збирати гроші за парковку на протязі 15 років? Можливо коштів не вистачає? Дорогі останнім часом чиновники стали. А тут тобі ще й закони про корупцію, зовсім не дбають про сім’ю... Пане Вознюк, пані Сундук, члени комісії, члени виконкому, у Вас є якісь докори сумління у зв’язку з цим?

Підходимо до основного пункту договору оренди, дивимось краєм ока в рекомендації комісії. «..укладення договору оренди індивідуально визначеного майна, частини спортивного майданчика....». Тобто в оренду передали не земельну ділянку, щоб будувати чи робити на ній що заманеться, а конкретно визначене майно(тенісні корти, стіну для тренувань, волейбольний майданчик), яке фактично належить «Службі замовника», а, якщо йти далі, громаді міста. Будь-які реконструкції, ремонти проводяться тільки з дозволу «Служби замовника». Тим паче, для облаштування парковки земельна ділянка повинна бути в категорії «Землі транспорту». Навіщо було знищувати стіну для тренувань, яка була в нормальному стані? Знищення – це не реконструкція, шановні керівники.

На скільки мені відомо, ні заяви до міської ради, ні до прокуратури, ні до суду, не принесли жодних результатів. Хоча повторне проведення конкурсу могло збільшити користь для міста в рази. На всі апеляції, керівники сміливо відсилали першого конкурсанта в прокуратуру. З такою впевненістю і легкістю, ніби відсилають самі знаєте куди, і точно знаючи, що це не принесе жодних результатів.

Але небайдужі до долі свого міста та вулиці всеодно повинні звернутись в правоохоронні органи за встановленням справедливості. Щоб повернути землю, яка використовується не за призначенням у власність громади, щоб оштрафувати орендаря за незаконне облаштування парковки та незаконний збір коштів. Навіть якщо це не принесе результату, то відкриє нам лиця його покровителів. Всі документи лежать в папках причетних інстанцій і, при бажанні, їх можна оглянути та скопіювати. Для цього можемо користуватись Законом України «Про звернення громадян» та «Про доступ до інформації».

В справі ще є інші документи, факти, та основний зміст статті не в цьому. По всій Україні та Броварах, на жаль, є набагато нахабніші та зухваліші афери, злочини, обман та приниження людей. Вибори закінчились, але ніякі партії чи політики не змінять устрій, який склався. Андрієвські, завадські та інші більш та менш відомі персонажі і надалі будуть стрибати з одного корита в інше, щоб задовольняти свою основну чесноту – гроші. Будуть плювати на майбутнє дітей, людей, України, індивідуально збагачуючись та пожираючи все навколо.

Як нам боротись проти зла навколо, проти несправедливості, брехні, безкарності та вседозволеності недостойних, продажних людей, в яких не залишилось ні совісті, ні людської гідності, ні інших людських якостей? Ми повинні вдарити по їхній основній чесноті, тобто, по грошах. Це все що вони мають і все, за що тримаються. Не ходімо в їхні магазини, не паркуймось на їхніх парковках, не приводімо дітей та не купаймось у вкрадених басейнах, не користуймось послугами фірм, які не поважають Нас, як людей, не купуймо їхні квартири і так далі. Тільки уявіть де будуть «союзбуди», якщо ніхто не буде купувати їхні квартири, якщо ніхто не паркуватиметься на обманом створених парковках. Вони змушені будуть знижувати ціни, нести фінансові втрати, закриватися, просити Вас, покупців звернути на них, недостойних увагу. Від цього виграємо всі ми.

Давайте публічно зневажати недостойних людей, всіляко показувати свою неповагу до цього класу, не пропускати в дверях, не вітатись, не допомагати ні в чому ні за які гроші, а також робити всі інші дрібні речі, які не заборонені законами, але дозволені людською гідністю. Щоб вони відчули всю свою низькість та низькосортність в цьому світі.

Давайте любити свою країну, разом, чесно та сумлінно розвивати свої міста, села, виховувати в своїх дітях неповагу до зла та неправди. Щоб вони не брали прикладів з он того «череватого дядька в кубику», а хотіли бути справедливими та патріотичними громадянами України. Дякую за увагу.
