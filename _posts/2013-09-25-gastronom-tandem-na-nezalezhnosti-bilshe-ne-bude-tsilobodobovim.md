---
title: "Гастроном «Тандем» на Незалежності більше не буде цілободобовим?"
date: 2013-09-25
author: 
  username: "Aleechka"
  display_name: "Аліна Дяченко"
tags: 
  - "music-hall"
  - "berizka"
  - "brovary"
  - "vibir-redaktsiyi"
  - "vykonkom"
  - "gastronom"
  - "monte-karlo"
  - "myuzik-holl"
  - "novini"
  - "obmezhennya"
  - "rezhim-roboti"
  - "tandem"
---

**[![алкоголь тандем](https://mpz.brovary.org/wp-content/uploads/2013/09/alkogol-tandem.jpg)](https://mpz.brovary.org/wp-content/uploads/2013/09/alkogol-tandem.jpg)Вчора, 24 вересня, броварський виконком [ухвалив рішення](http://docs.pravo-znaty.org.ua/p9134/24.09.2013/479) про обмеження часу роботи магазину «Тандем» з 6:00 години до 23:00 години. Раніше гастроном, розташований на центральній вулиці Броварів - бульв. Незалежності, працював у цілодобовому режимі.**

Своє рішення члени виконкому мотивують численними скаргами мешканців та систематичним порушенням Правил з дотримання тиші в місті Бровари. Контроль за виконанням рішення покладено на заступника міського голови  Андрєєва В. О.

Слід сказати, що гастроном «Тандем» користувався неабияким попитом серед броварчан, особливо у нічний час. Найбільші черги після 22:00 вишикувались насамперед в алкогольний відділ. Чимало покупців магазину вживали придбані напої, не відходячи далеко від закладу торгівлі. Їх подальша поведінка часто порушувала правила тиші й створювала інші незручності мешканцям дев'ятиповерхівки № 7 по вул. Незалежності, де власне і розташований гастроном.

Проте, чи дійсно популярний серед броварчан, що ведуть нічний спосіб життя, гастроном перестане працювати після 23:00, можна буде дізнатись лише згодом. Адже минулого року виконком уже [обмежував час роботи чотирьох закладів на території м. Бровари](https://mpz.brovary.org/u-brovarah-obmezheno-rezhim-roboti-nichnih-zakladiv/) \- ресторану "**Монте Карло**", кафе "**Мюзік Холл**", кофейні "**Fratelli**" та кафетерію "**Берізка**". Пересвідчитись у тому, чи виконують ці заклади рішення влади, може будь-який броварчанин, завітавши до них після 22:00.

Також, нагадаємо, що поряд з гастрономом "Тандем" нещодавно [почалось будівництво](https://mpz.brovary.org/u-brovarah-znovu-virubuyut-dereva-pid-chergovu-nalivayku/) нового торговельного павільйону ПП Шарапової. Для цього було незаконно зрубано кілька дерев, за що підпримєця було оштрафовано. За оцінкою депутата міськради Михайла Бабіна, на окрузі якого розташоване будівництво, розмір майбутнього павільйону дозволяє здійснювати там продаж алкогольних виробів, тому він не виключає, що на даній ділянці буде зведено ще одну "наливайку".
