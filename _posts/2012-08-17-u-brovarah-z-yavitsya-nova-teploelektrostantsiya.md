---
title: "У Броварах з’явиться нова теплоелектростанція?"
date: 2012-08-17
author: 
  username: "zaharevych"
  display_name: "Євген Захаревич"
categories: 
  - "kolonka-avtora"
tags: 
  - "deputati"
  - "elektrostantsiya"
  - "nova-energiya-t"
  - "protokol"
  - "rizanenko"
  - "simutin"
  - "sesiya"
  - "tets"
---

[![](https://mpz.brovary.org/wp-content/uploads/2012/08/teploelektrostantsiya.jpg)](https://mpz.brovary.org/wp-content/uploads/2012/08/teploelektrostantsiya.jpg)У робочому порядку я регулярно переглядаю відеозаписи сесій Броварської міськради та аналізую хід обговорення окремих питань. Маю сказати, насправді це дуже захоплююче заняття, адже від окремих дискусій просто не можливо відірватись, репліки окремих депутатів «вражають» своєю логікою та аргументацією. По суті, по кожній сесії можна робити цілу низку відеосюжетів про розгляд тих чи  інших проектів рішень у колі обранців броварської громади. Та, звісно, кожного разу на «низку» сюжетів у мене просто не вистачить часу, тому я буду розповідати лише про найцікавіші моменти з сесій – у вигляді відеоісторій з короткими коментарями. Для цього власне і заводжу авторську колонку на «Маєш право знати».

Сьогодні я пропоную вашій увазі відеоролик про те, як броварські депутати [вирішували питання про будівництво у Броварах нової ТЕЦ](http://docs.pravo-znaty.org.ua/p1286/12.04.2012/586-20-06), а точніше про надання дозволу **ТОВ «Зелена енергія Т»** виготовити проекти землеустрою на земельні ділянки площею **1,9** га та **0,6 га** неподалік колишнього шиноремонтного заводу та заводу «Стріла» для «будівництва  та  обслуговування  об’єкту енергетичної інфраструктури (підприємства з виробництва електричної та теплової енергії для  потреб міста)». Це питання розглядалось на 20-ій черговій сесії Броварської міської ради.

[![](https://mpz.brovary.org/wp-content/uploads/2012/08/dilyanki.png)](https://mpz.brovary.org/wp-content/uploads/2012/08/dilyanki.png)

Здавалося би, нічого дивного в цьому немає, місту навряд чи завадить нова електростанція. Проте є чимало «але» у цій історії. Про більшість з них на засіданні говорять депутати **Різаненко** та **Сімутін**. Пропоную Вашій увазі мій відеоролик, зроблений на основі [відеозапису сесії](http://www.youtube.com/watch?v=BXr8jz1yKq4), оприлюдненого у вільному доступі:

<iframe src="http://www.youtube.com/embed/GEDrpSWMZ9c" frameborder="0" width="560" height="315"></iframe>

Відтак після ухвалення даного рішення залишається низка риторичних запитань:

1)     Як можна надавати майже 2,5 гектари землі неподалік від центру Броварів компанії, засновники якої невідомі, бо зареєстровані в офшорних зонах? 2)     Як можна виділяти землю без проекту будівництва електростанції та чим тоді обґрунтовано необхідність саме у такому розмірі земельної ділянки? 3)     Чи можна на ділянці площею 2,5 га розмістити станцію потужністю 30 Мватт? 4)     Чому земля під будівництво об’єкту енергетичної інфраструктури надається компанії, яка згідно свідоцтва про реєстрацію не має права вести будівництво подібних об’єктів? 5)     І найголовніше – чи не є вся це реалізацією схеми для неконкурентного (на пільгових умовах для об’єктів енергетики) отримання чималого шматка землі у козирному місці і насправді ніхто ніякої ТЕЦ будувати не збирається?

Насамкінець хочу зазначити, що вся ця дискусія знайшла дуже «дивне» відображення у [протоколі 20-ої сесії](http://rizanenko.org/downloads/doc/protokoly_sesii/20.pdf) (стор. 31-33), де більшість виступів Різаненка не відображена зовсім, а деякі його репліки приписані іншим особам, що явно не додає довіри до офіційних документів, зроблених працівниками апарату міської ради.
