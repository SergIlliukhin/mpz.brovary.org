---
title: "Будь готовий! Що робити броварчанам в разі військової ситуації"
date: 2014-03-27
tags: 
  - "viyna"
  - "vibir-redaktsiyi"
  - "nadzvichayna-situatsiya"
  - "novini"
  - "rekomendatsiyi"
  - "tsivilna-oborona"
---

**[![trivoga](https://mpz.brovary.org/wp-content/uploads/2014/03/trivoga.jpg)](https://mpz.brovary.org/wp-content/uploads/2014/03/trivoga.jpg)Питання, що робити в умовах бойових дій на території нашого міста давно цікавить броварчан. Користувачі в соціальних мережах намагаються з’ясувати, де рятуватися в умовах бомбардування, чи видаватимуть зброю народному ополченню, та яка ситуація наразі в місцевому військоматі. Журналісти «Маєш право знати» намагались знайти відповіді на ці та інші запитання зважаючи на загрозу російського вторгнення в материкову Україну.**

Передусім, ми намагалися дати конкретні рекомендації цивільному населенню міста, яке, будучи не проінформованим заздалегідь, може наразитись на небезпеку. Для цього наші кореспонденти поспілкувались з керівництвом штабу цивільної оборони, котрий знаходиться на вул. Олімпійській.

Відповідальні за безпеку населення пояснюють: у разі загрози місто має достатньо способів, аби оперативно сповістити про неї мешканців. Передусім йдеться про сирену цивільної оборони: броварчани періодично чують її звук – на щастя, допоки вона звучала лише в якості перевірки її справності. Однак фахівці зауважують: тепер потрібно бути особливо пильними і не ігнорувати подібний попереджувальний сигнал. Звук сирени означає не початок бомбардування чи інших страшних речей, а лише екстрене сповіщення: «Увага!». Почувши цей звук, громадяни мають увімкнути телебачення та радіо: якщо тривога не навчальна, після спрацювання сирени телебачення та радіо повідомлятиме офіційну інформацію про стан в місті чи країні і даватиме відповідні інструкції для цивільних.

[![kopiya_af0133405b8d51f04b30d6a8fb92fee7](https://mpz.brovary.org/wp-content/uploads/2014/03/kopiya_af0133405b8d51f04b30d6a8fb92fee7.jpg)](https://mpz.brovary.org/wp-content/uploads/2014/03/kopiya_af0133405b8d51f04b30d6a8fb92fee7.jpg)

Зрозуміло, що в умовах надзвичайних ситуації не все може працювати належним чином, в тому числі й уже згадана сирена. На цей випадок місто має інші способи екстреного сповіщення: зокрема гучномовці, встановлені на вулицях. Також додатковим способом оповіщення людей може бути спецавтомобіль з гучномовцем, що курсуватиме вулицями.

\[spoiler title=" **Сигнали оповіщення у мирний час та особливий період:**" open="0" style="2"\]

_Сигнал «Увага всім» передує інформації про екстрені повідомлення. Подається включенням сирен, гудками підприємств, транспорту й іншими засобами з метою привернення уваги населення. За цим сигналом необхідно включити радіо, радіотрансляційні та телевізійні приймачі для прослуховування екстрених повідомлень._

**У випадку НС в мирний час:**

**"Аварія на атомній електростанції"** Вказується місце, час, масштаби аварії, інформація про радіаційну обстановку та дії населення. Якщо є загроза забруднення радіоактивними речовинами, даються вказівки про необхідність проведення герметизації житлових, виробничих приміщень, заходів захисту від радіоактивних речовин продуктів харчування і води, проведення йодної профілактики.

**"Аварія на ХНО"** Повідомляється місце, час, масштаби аварії, інформація про можливе хімічне зараження території, напрямок та швидкість можливого руху зараженого повітря, райони, яким загрожує небезпека. Надається інформація про поведінку населення залежно від обставин: залишатися на місці, у закритих житлових приміщеннях, на робочих місцях чи залишити їх і, застосувавши засоби індивідуального захисту, прямувати на місця збору для евакуації або в захисні споруди.

**"Землетрус"** Подається повідомлення про загрозу землетрусу або його початок. Вказується населенню про необхідність відключити газ, воду, електроенергію, загасити вогонь в печах, повідомити сусідів про одержану інформацію, взяти необхідний одяг, документи, продукти харчування, вийти на вулицю і розміститися на відкритій місцевості на безпечній відстані від будинків, споруд, ліній електропередач.

**"Затоплення"** Повідомляється район, в якому очікується затоплення в результаті підйому рівня води в річці чи аварії на дамбі. Вказується населенню, яке проживає в даному районі, що необхідно взяти речі, документи, продукти харчування, воду, відключити електроенергію, газ і зібратися у вказаному місці для евакуації, повідомити сусідів про стихійне лихо і надалі слухати інформацію органів управління з питань НС та ЦЗН.

**"Штормове попередження"** Подається інформація про посилення вітру. Населенню повідомляється, що необхідно зачинити вікна, двері, закрити в приміщеннях тварин, повідомити сусідів, по можливості, перейти в підвали, погреби.

**У випадку НС в особливий період:**

**"Повітряна тривога"** По радіо передається текст: "Увага! Увага! Повітряна тривога! Повітряна тривога!" Одночасно з цим сигнал дублюється сиренами, гудками підприємств транспорту. Тривалість сигналу 2-3 хв. За цим сигналом об'єкти припиняють роботу, транспорт зупиняється і все населення укривається в захисних спорудах. Робітники і службовці припиняють роботу відповідно до інструкцій і вказівок адміністрації. Там, де неможливо через технологічний процес або через вимоги безпеки зупинити виробництво, залишаються чергові, для яких повинні бути обладнані захисні споруди.

**"Відбій повітряної тривоги"** Органами ЦЗ через радіотрансляційну мережу передається текст: "Увага! Увага! Громадяни! Відбій повітряної тривоги!" За цим сигналом населення залишає захисні споруди і повертається на свої робочі місця і в житлові будинки.

**"Радіаційна небезпека"** Подається в населених пунктах і районах, в напрямку до яких рухається радіоактивна хмара, що утворилася при вибуху ядерного боєзапасу. Почувши цей сигнал, необхідно прийняти радіозахисні медичні препарати, надіти респіратор (протипилову маску, ватно-марлеву пов'язку, протигаз), взяти запас продуктів, документи, медикаменти, предмети першої необхідності та прямувати у сховище або ПРУ.

**"Хімічна тривога"** Подається при загрозі або безпосередньому виявленні хімічного чи бактеріологічного зараження. За цим сигналом необхідно прийняти захисні медичні препарати, швидко надіти протигаз, а при необхідності - і засоби захисту шкіри, по можливості укритися в захисних спорудах. Якщо таких поблизу немає, то від ураження аерозолями отруйних речовин і бактеріальних засобів можна захиститися в житлових чи виробничих приміщеннях.

_**Будьте уважні! Чітко виконуйте вказівки органів управління з питань надзвичайних ситуацій та цивільного захисту населення.**_ \[/spoiler\]

Для отримання детальної інформації, потрібно дзвонити на традиційний номер 102: у подібних випадках значну частину відповідальність бере на себе міністерство надзвичайних ситуації. У разі ж, якщо не працює ні телебачення, ні радіо ні телефонний зв'язок, мешканці можуть отримати інформацію безпосередньо у міськвиконкомі на вул. Гагаріна, 15. Згідно діючих норм, саме в органах місцевого самоврядування мають бути розгорнуті відповідні штаби. В будь-якому випадку – особливо при загрозі бомбардування – потрібно залишити помешкання, тим більше якщо йдеться про багатоквартирні будинки, і з речами першої необхідності, вийти на відкритий простів.

Що ж до місця розташування бомбосховищ та їхнього стану вичерпну інформацію поки знайти не вдалося. Відомо, що належним чином обладнані бункери є на великих підприємствах, які в умовах війни мають стати оборонними і зобов’язані не припиняти роботу навіть в умовах бойових дій. Такі підприємства є на броварській «промзоні»: йдеться передусім про великі заводи та фабрики. Однак ці бункери призначені для захисту персоналу підприємства, аби робоча зміна могла перечекати бомбардування.

<iframe src="//www.youtube.com/embed/uApHGHfl-20" height="360" width="480" allowfullscreen frameborder="0"></iframe>

Що ж до решти населення, фахівці з цивільної оборони радять використовувати… ті ж самі погреби, якими рясно усіяна броварська земля. Звісно, від прямого влучання снаряду, який призначений для знищення підземних укріплень, погреб не врятує. Проте існує дуже низька ймовірність, що ворог використає подібну зброю в житлових масивах проти цивільного населення. А ось при «звичайних» бомбардуваннях наші  погреби можуть неабияк стати у нагоді.

Утім фахівці усе одно радять цивільному населенню якомога швидше полишити місто у випадку масштабних бойових дій або вуличних боїв, адже будь-яка затримка може дорого коштувати. Зокрема, варто мати заздалегідь приготований «тривожний рюкзак» із найнеобхіднішими речами: документами, грошима, консервованою їжею та крупами, різного роду паливом (від запальничок до газових горілок і т.п.), змінним одягом, водою або спеціальними засоби для дезінфекції води.

[![map_big](https://mpz.brovary.org/wp-content/uploads/2014/03/map_big.jpg)](https://mpz.brovary.org/wp-content/uploads/2014/03/map_big.jpg)

Потрібно пам’ятати, що кожен цивільний має бути готовий евакуюватись з міста пішки: дороги в подібних випадках можуть бути блоковані технікою або забиті автомобільними корками. Також дуже бажано пересуватись не поодинці, а невеликими групами: це значно підвищить ваші шанси. Варто зауважити, що сільська місцевість в умовах бойових дій як правило більш безпечна, ніж міста, де можуть розпочатись вуличні бої та швидко розгорнуться блок-пости, пройти через які потім може бути проблематично.

Броварська цивільна оборона має в розпорядженні масу інформаційних матеріалів, котрі регулярно поширює ЖЕКами та іншими міськими службами, аби ті в свою чергу доносили цю інформацію до населення. Водночас бідкається, що міська влада як правило ігнорує питання про інформування мешканців на випадок надзвичайних ситуації, і буклети з методичними рекомендаціями лежать мертвим вантажем. «Ніхто ж не думав, що буде війна!», - виправдовуються чиновники.

Для того, аби мешканці міста були ознайомленнями з базовими рекомендації щодо поведінки цивільного населення в умовах надзвичайних ситуацій і в т.ч. бойових дій, «Маєш право знати» оприлюднює дану інформації на своєму сайті.

\[spoiler title=" **Дії у випадку раптового виникнення хімічної небезпеки** " open="0" style="2"\] Уникайте паніки. З одержанням повідомлення (по радіо або іншім засобам оповіщення) про викид (розлив) в атмосферу НХР та про небезпеку хімічного зараження, виконайте передбачені заходи. Надягніть засоби індивідуального захисту органів дихання та найпростіші засоби захисту шкіри. По можливості негайно залишіть зону хімічного забруднення. Якщо засобів індивідуального захисту немає і вийти із району аварії неможливо, залишайтесь у приміщенні і негайно та надійно герметизуйте приміщення! Зменшить можливість проникнення НХР (парів, аерозолів) у приміщення: щільно закрийте вікна та двері, димоходи, вентиляційні люки, щілини в рамах вікон та дверей заклейте, вимкніть джерела газо-, електропостачання та загасіть вогонь у печах. чекайте повідомлень органів влади з питань надзвичайних ситуацій за допомогою засобів зв'язку. Знайте, що уражаюча дія конкретної НХР на людину залежить від її концентрації у повітрі та тривалості, тому якщо немає можливості покинути небезпечну зону не панікуйте і продовжуйте вживати заходи безпеки. Швидко зберіть необхідні документи, цінності, ліки, продукти, запас питної води та інші необхідні речі у герметичну валізу та підготуйтеся до евакуації. Попередьте сусідів про початок евакуації. Надайте допомогу дітям, інвалідам та людям похилого віку. Вони підлягають евакуації в першу чергу. Залишаючи приміщення (квартиру, будинок) вимкніть джерела електро-, водо- і газопостачання, візьміть підготовлені речі, одягніть засоби захисту. Виходьте із зони хімічного зараження в бік, перпендикулярний напрямку вітру та обходьте тунелі, яри, лощини - в низинах може бути висока концентрація НХР. При підозрі на ураження НХР уникайте будь-яких фізичних навантажень, необхідно пити велику кількість рідини ( чай, молоко, сік, вода) та звернутися до медичного закладу. Вийшовши із зони зараження, зніміть верхній одяг, ретельно вимийте очі, ніс та рот, по можливості прийміть душ. З прибуттям на нове місця перебування, дізнайтеся у місцевих органів державної влади та місцевого самоврядування адреси організацій, що відповідають за надання допомоги потерпілому населенню. \[/spoiler\]

\[spoiler title=" **Дії у випадку загрози вибухів**" open="0" style="2"\]

**Поради** **громадянам у разі загрози та виникнення надзвичайних** **ситуацій, пов'язаних з вибухами**

Однією із найпоширеніших причин вибухів є витік побутового газу у житлових і адміністративних будівлях.

Ознакою загрози вибуху побутового газу є різкий запах деодоранту, який змішується з метаном (запах газу). Якщо ви відчули стійкий запах деодоранту, необхідно: зберігати спокій; негайно вимкнути газові прилади; відкрити вікна та двері і провітрити приміщення; не курити та не користуватись електричними приладами; вийти з приміщення та зателефонувати до Служби газу (тел. номер «104»); якщо будинок багатоквартирний, повідомити інших мешканців та, не користуючись ліфтом, залишити будівлю; надати допомогу в евакуації літнім та тяжкохворим людям; перевірити сусідні квартири на наявність у них дітей, які тимчасово залишились без нагляду дорослих, та повідомити про це представників Служби газу (правоохоронних органів, аварійно-рятувальних підрозділів); відійти на безпечну відстань від будинку (по можливості на відкритий майданчик або пустир) та чекати подальших інструкцій спеціалістів.

Іншою причиною багатьох вибухів на території України є боєприпаси, що залишилися з часів Великої Вітчизняної війни, та сучасні боєприпаси (далі - вибухонебезпечні предмети (ВНП).

У разі виявлення боєприпасів або речей, за зовнішніми ознаками схожих на боєприпаси, необхідно: негайно припинити всі роботи в районі виявлення ВНП; по можливості попередити про підозрілий предмет осіб, які знаходяться поряд; вивести (відвести) на максимальну відстань усіх людей (не менше 100 метрів), які знаходились поблизу, намагаючись рухатись назад по своїх слідах; позначити місце перебування предмета, а по можливості, огородити його (для огорожі можна використовувати різні підручні матеріали: дошки, жердини, гілки, мотузки, шматки матерії тощо); негайно повідомити про знахідку в місцеві органи виконавчої влади, у МНС та в МВС (повідомлення робити не поспішаючи, чітко, із зазначенням точної адреси (орієнтирів) місця знаходження ВНП); очікувати на безпечній відстані від місця знаходження ВНП або предмета схожого на нього, представників органів місцевої влади, МНС, МВС, при цьому здійснюючи заходи щодо недопущення до небезпечної зони інших людей.

**Категорично забороняється:** курити та використовувати відкритий вогонь поблизу місця знаходження ВНП або предмета, схожого на нього; піднімати, витягувати з ґрунту, зрушувати з місця, кидати, ударяти і розбирати будь-які ВНП; приносити в місця перебування людей предмети, що схожі на вибухонебезпечні.

Терористи намагаються розмістити вибухові пристрої у таких місцях, де зможуть завдати найбільшої шкоди населенню. Це: автомобілі; входи, внутрішні двори, підсобні приміщення адміністративних і житлових будинків, складських приміщень; урни для сміття, інженерні комунікації в місцях масового перебування людей (фестивалі, ярмарки, базари, супермаркети, підземні переходи тощо); громадський транспорт (вагони тролейбусів, автобусів, трамваїв, поїздів); об'єкти підвищеної небезпеки тощо. В окремих випадках вибуховий пристрій може бути замаскований у поштових відправленнях (посилки, конверти), букетах квітів, подарунках тощо.

Також до ознак підозрілих предметів, що можуть бути вибуховими пристроями, можна віднести: електропроводи, що виходять з невідомого предмета, лампочки на його поверхні, антени, хід годинника, що прослуховується; залишені предмети побутового призначення (валізи, сумки, гаманці, дитячі іграшки, ручні ліхтарики тощо); предмети, що знаходяться в непризначених для цього місцях (наприклад, велика дитяча іграшка біля вхідних дверей); предмети з прикріпленими до них мобільними телефонами, радіостанціями, акумуляторами.

**З метою попередження вибуху необхідно:** бути уважними та звертати увагу на покинуті речі (валізи, пакунки, парасольки тощо); звертати увагу на ділянки свіжоскопаної землі, свіжопоштукатуреної або свіжопофарбованої стіни будівлі; не приймати від сторонніх осіб подарунків, квітів, поштових відправлень; користуючись громадським транспортом, не погоджуватись на пропозиції супроводжувати речі невідомої особи (у тому числі провідників, стюардів, контролерів).

При виявленні вибухового пристрою або підозрілої речі необхідно: зберігати спокій; негайно повідомити про знахідку представників міліції, аварійно-рятувальних служб або зателефонувати за номерами «101», «102»; не курити; не користуватись запальничками, іншими джерелами відкритого вогню, а також предметами, що можуть його утворювати; не торкатись до підозрілої речі руками або іншими речами; у жодному разі не намагатися переміщувати вибуховий пристрій (підозрілий предмет) або змінювати його положення; залишити місце, де виявлено підозрілий предмет, при можливості організувати оборону на безпечній відстані.

Правила поведінки у разі вибуху (спрацювання вибухового пристрою) у вашій або сусідній квартирі: негайно повідомити по телефону правоохоронні (номер «102»), аварійно-рятувальні (номер «101») та медичні (номер «103») служби; за наявності необхідних знань і навичок надати першу медичну допомогу постраждалим; обов'язково відкрити вікна і двері для провітрювання, оскільки продукти вибуху містять отруйні та шкідливі компоненти; дочекатись прибуття представників правоохоронних органів (аварійно-рятувальних служб) та у подальшому діяти за їх вказівками. \[/spoiler\]

\[spoiler title=" **Евакуація**" open="0" style="2"\] Евакуація - комплекс заходів щодо організованого вивезення (виведення) населення з районів (місць), зон можливого впливу наслідків надзвичайних ситуацій і розміщення його у безпечних районах (місцях) у разі виникнення безпосередньої загрози життю та заподіяння шкоди здоров'ю людей. Загальна евакуація - комплекс заходів, що здійснюються для всіх категорій населення в окремих регіонах держави. Проводиться шляхом вивезення основної частини населення з міст і небезпечних районів усіма видами наявних транспортних засобів на відповідній адміністративній території та виведення найбільш витривалої його частини пішки. Евакуація здійснюється у два етапи. На першому етапі людей доставляють до контрольно-пропускно¬го пункту на межі зони небезпечного забруднення, де вони проходять дозиметричний контроль, медичний огляд, у разі необхідності - санітарну обробку, а далі чистим транспортом їх розвозять до пунктів розселення.

Готуючись до евакуації кожний громадянин зобов'язаний:

\- підготувати та взяти з собою паспорт, військовий квиток, документ про освіту та фах, свідоцтва про шлюб та народження дітей, трудову книжку або пенсійне посвідчення, гроші і цінності; - наявні засоби індивідуального захисту (респіратор, одяг та взуття, пристосовані для захисту шкіри від радіоактивних речовин); - комплект верхнього одягу та взуття за сезоном та погодою; - продукти харчування і воду на 3 доби, які упаковані у герметичні місткості, пакети, постільну білизну. Загальна вага особистих речей, на кожного члена сім'ї, повинна бути не більш як 50 кілограмів. Дітям дошкільного віку вкладається у кишеню або пришивається до одягу записка, де зазначається прізвище, ім'я та по батькові, домашня адреса, а також ім'я та по батькові матері і батька. Залишаючи квартиру, слід вимкнути освітлювальні і нагрівальні прилади, закрити водопровідні та газові крани, вікна й двері. Прикріпити на двері заздалегідь підготовлену табличку «У приміщенні (квартирі) №....мешканців немає».

На шляхах евакуації необхідно: - неухильно виконувати всі розпорядження керівників; - швидко та грамотно діяти за сигналами оповіщення; - не залишати своїх місць у транспорті та не виходити з нього без дозволу; - після прибуття до кінцевого пункту евакуації пройти реєстрацію та зайняти призначене помешкання. \[/spoiler\]

\[spoiler title=" **Терористичні акти**" open="0" style="2"\] Найбільш вірогідними цілями терористичних атак є місця масового перебування людей та об'єкти підвищеної небезпеки, які внаслідок підриву призводять до значної кількості людських жертв і можуть створити додаткову загрозу населенню та територіям у зв’язку з викидом у навколишнє природне середовище небезпечних речовин (хімічних, біологічних, радіоактивних). Типовою зброєю терористів є використання замаскованих вибухових пристроїв. Залежно від мети терористичного акту такі пристрої, споряджені годинниковим механізмом, можуть залишатись терористами у житлових будинках, навчальних закладах, установах і організаціях, підприємствах, громадському транспорті тощо. У разі отримання повідомлення від представників влади (правоохоронних органів, аварійно-рятувальних служб) про евакуацію із будинку (зони ймовірної надзвичайної ситуації або проведення антитерористичної операції) необхідно зберігати спокій та чітко виконувати отримані інструкції. Якщо ви знаходитесь у квартирі: візьміть з собою документи, гроші, цінності та, у разі необхідності, ліки; знеструмте квартиру та перекрийте воду і газ; надайте допомогу в евакуації літнім і тяжкохворим людям; перевірте сусідні квартири на наявність у них дітей, які на час оголошення евакуації залишились без нагляду дорослих, та повідомте про це представників правоохоронних органів (аварійно-рятувальних підрозділів); обов'язково замкніть свою квартиру; залишайте будинок спокійно, не створюючи паніки. Якщо ви знаходитесь на вулиці: уникайте великих скупчень людей; якщо ви опинились у натовпі, не намагайтесь вийти з нього, рухайтесь у тому ж напрямку, що й натовп; руки зігніть у ліктях на рівні грудей та розправте їх, звільняючи від тиску грудну клітку; не тримайте руки у кишенях; якщо натиск натовпу набрав загрозливого характеру, негайно покиньте будь-яку ношу та позбавтесь від сумок на довгому ремені і шарфу; якщо ви упали, намагайтесь одразу встати на ноги, не опираючись на руки, а якщо це неможливо, потрібно згорнутись клубком і захистити голову передпліччями, поклавши долоні на потилицю. Якщо ви опинились у будинку (на території, приміщенні), захопленому терористами, але не були виявлені, необхідно: зберігати спокій та намагатись уникнути контакту з терористами; якомога тихіше повідомити правоохоронні органи про терористичну атаку, а також про своє місцезнаходження; не курити; не наближатись до дверей та вікон; чітко виконувати інструкції та команди правоохоронців; сховати свої документи та візитні картки. Пам'ятайте, що одразу після вашого повідомлення антитерористичними підрозділами буде вжито вичерпних заходів для збереження вашого життя та здоров'я. Почувши про початок антитерористичної операції (стрілянина, вибухи), необхідно: лягти на підлогу обличчям вниз, поклавши руки долонями на потилицю; чітко виконувати команди співробітників антитерористичного підрозділу, у никаю чи різких рухів. Як поводити себе, коли ви захоплені. Якщо ви опинилися у руках терористів, необхідно: не провокувати своїми діями терористів на насильницькі дії (уникати різких рухів, шуму тощо); на вимогу терористів негайно віддати їм особисті речі; не реагувати на провокаційні дії терористів; уникати будь-яких дискусій, особливо політичних, зі злочинцями; не дивитись терористам в очі; не вживати алкоголю; якщо є можливість, триматися подалі від вікон і дверей; бути готовим до труднощів (відсутність свободи руху, їжі, води тощо); не чинити опір озброєним терористам, що може призвести до численних людських втрат. \[/spoiler\]

В наступних публікаціях читайте про те, як здійснює мобілізацію броварський військомат, з якими проблема стикаються військові на Броварщини та чим можна допомогти українській армії під час часткової мобілізації.
