---
title: "Депутати ознайомилися з потребами броварської медицини: звідки на все взяти кошти?"
date: 2016-11-09
author: 
  username: "tatuuum"
  display_name: "Тетяна Панкратьєва"
categories: 
  - "vlada"
  - "aktsiyi-zahodi"
tags: 
  - "bagnyuk"
  - "brovary"
  - "btsrl"
  - "byudzhetni-sluhannya"
  - "vibir-redaktsiyi"
  - "kravtsov"
  - "novini"
  - "tspmsd"
coverImage: "wp-content/uploads/2016/11/153182.jpg"
---

**Бюджетні слухання у Броварах тривають: сьогодні депутати розбиралися із запитами медицини та заслухали головних лікарів міста - пана Кравцова та пана Багнюка. Медики кажуть, що на потреби броварської медицини потрібно півмільярда гривень, проте розраховують на реальні суми на порядок менші - "аби лише якось протриматися".**

Медики Броварів прийшли з аркушами, щільно заповненими цифрами, і багато розповідали по кожному пункту, вдаваючись у деталі, але зрештою і вони, і чиновники, і депутати погодилися: все це добре, але реальні розрахунки зараз зробити неможливо. Дуже багато невідомих змінних у цьому рівнянні: невідомо, коли і який приймуть державний бюджет, яка буде мінімальна заробітна плата (щоб закладати в розрахунки), невідомо, які програми будуть приймати на державному рівні, чи дадуть медичну субвенцію і в якому обсязі тощо. Більш детально можно говорити лише після Нового року, коли будуть відомі залишки по міському бюджету, після фінансування захищених статей - от тоді можна щось планувати. Проте зустріч все одно була корисна депутатам: вони почули про проблеми медиків, змогли прикинути в цілому ситуацію, розібралися в нюансах фінансування закладів і таке інше.

[Нагадаємо](https://mpz.brovary.org/pervinna-lanka-meditsini-v-brovarah-hto-finansuye-ta-chi-mayut-platiti-patsiyenti/), медицина наразі розділена на дві ланки: первинну і вторинну. **Первинна** - це комунальний заклад Центр первинної медико-санітарної допомоги. Він включає в себе амбулаторії міста (для дорослих та дітей), де пацієнтів приймають терапевти, а також службу невідкладної допомоги (не плутати з екстреною, яка виїжджає на складні та ургентні випадки, накшталт ДТП і т.д.). Працює первинна ланка лише по місту і фінансується з міського бюджету. Головний лікар - **Ігор Кравцов**.

\[caption id="attachment\_58479" align="aligncenter" width="600"\][![І-Бровари (6)](https://mpz.brovary.org/wp-content/uploads/2016/07/I-Brovary-6.jpg)](https://mpz.brovary.org/wp-content/uploads/2016/07/I-Brovary-6.jpg) Ігор Кравцов\[/caption\]

**Вторинна** - це Броварська центральна районна лікарня та вузькі спеціалісти (ЛОРи, кардіологи, ендикринологи, онкологи тощо). Існує на умовах співфінансування міста та району, обслуговує відповідно місто та район. Головний лікар - **Валентин Багнюк**.

\[caption id="attachment\_58480" align="aligncenter" width="600"\][![І-Бровари (7)](https://mpz.brovary.org/wp-content/uploads/2016/07/I-Brovary-7.jpg)](https://mpz.brovary.org/wp-content/uploads/2016/07/I-Brovary-7.jpg) Валентин Багнюк\[/caption\]

Однією з головних проблем недофінансування міської медицини лікарі називали ([і це давно не секрет](https://mpz.brovary.org/dvogodynnyj-dialog-pro-medytsynu-brovarchany-vkazaly-golovnym-likaryam-najgostrishi-problemy/)) **невідповідність реальної та статистичної кількості населення**. Місцева медицина отримує гроші з бюджету державного. Усі розрахунки роблять на базі статистичних даних, які категорично застарілі, всеукраїнський перепис населення робили ще в 2001 році, і навіть за [даними](https://kyivobl.ukrstat.gov.ua/content/p.php3?c=114&lang=1) обласної статистики, у Броварах наявне населення лише **101 005 осіб**. У той же час, медики стверджують, що до них звертається набагато більше людей, непрописаних, немісцевих, це підтверджується даними журналів прийому хворих. Як зазначив Валентин Багнюк, цифра неврахованих пацієнтів може складати **50 тисяч**, і якщо брати мінімальне фінансування **500 грн** на людину, то це вже **25 недоотриманих мільйонів**. Кажуть, за статданими кількість людей у Броварах навіть зменшується, у той час як в реальності - росте. І що з цим робити - незрозуміло.

[![medytsyna-2](https://mpz.brovary.org/wp-content/uploads/2016/11/medytsyna-2-1.jpg)](https://mpz.brovary.org/wp-content/uploads/2016/11/medytsyna-2-1.jpg)

По фінансуванню медицини у минулому році: начальниця фінуправління **Наталя Постернак** розповіла, що у **2016 році** всю отриману з держбюджету медичну субвенцію (**65 млн грн**) спрямували на потреби вторинної ланки, також дофінансовували капітальні видатки з міського бюджету. Первинну ж ланку фінансували виключно з бюджету Броварів. Як буде у цьому році - ніхто прогнозувати не береться. Пані Постернак повідомила, що з 2017 року планують повністю передати фінансування видатків на місцевий рівень (окрім зарплати).

Хоча присутні неодноразово акцентували на тому, що мета зустрічей в рамках бюджетних слухань - стратегічне планування, що цифри геть приблизні, все одно розглянули проекти, що подали медики. Згідно бюджетного проекту, БЦРЛ заявляє про потребу на **2017 рік** по загальному фонду у **434 млн грн** (загалом: місто+район, з них на місто - 60%).

[![medytsyna-2](https://mpz.brovary.org/wp-content/uploads/2016/11/medytsyna-2.jpg)](https://mpz.brovary.org/wp-content/uploads/2016/11/medytsyna-2.jpg)

Якщо подивитися не на загальну картину по лікарні, а лише на ту її частину, що потребує вливань з міського бюджету, то можна побачити, що на медикаменти БЦРЛ закладає **141 млн грн**, на продукти харчування **9 млн**, оплату послуг (в т.ч. повірка лічильників, метрологія, охорона) майже **4 млн**, комунальні - **13 млн** і т.д. Витрати, кажуть, рахували по мінімуму, так, не включали 3,5 млн на флюорографію, порції харчування скорочені (наприклад, не 250, а 150 г хліба), з розрахунку 4 грн на день на хворого (пенсіонери, ветерани АТО - 55 грн на ліжкодень). Знову ж таки, багато невідомого, кажуть медики: скільки буде мін ЗП, скільки потягнуть комунальні, адже в цьому році у лікарні планують відкрити відділення гемодіалізу, на прогон води по апарату потрібно дуже багато води, самі апарати (а їх 6) тягнуть 13,5 Квт/год, і вже зараз електромережа не витримує, прокладають окрему лінію, а ще ж саме відділення потребуватиме штату з декількох осіб, і таке інше.

[![byudzhet](https://mpz.brovary.org/wp-content/uploads/2016/11/byudzhet.jpg)](https://mpz.brovary.org/wp-content/uploads/2016/11/byudzhet.jpg)

Щодо [капвидатків](https://mpz.brovary.org/na-brovarski-likarni-protyagom-troh-rokiv-planuyut-vytratyty-majzhe-27-mln-grn-byudzhetnyh-koshtiv/), то мова йде про **9** та **12 млн**, це придбання комп'ютерів та ремонт дахів, заміна вікон на металопластикові, ремонти обладнання. В контексті цього постало питання про забезпеченість лікарні сучасною і такою потрібною для порятунку життя людей технікою. Так, на даний момент у БЦРЛ немає апарату МРТ та ангіографу, проте робота в цьому плані просувається, запевнив головний лікар Валентин Багнюк: _"Ми тримаємо це на контролі, подаємо запити, в цьому році в Міністерстві охорони здоров'я нам обіцяли ангіограф, проте поки що тиша. А МРТ маємо задум забрати з виставки з Америки, проте ще невідомо, який конкретно це апарат та з яким начинням"_.

Присутні депутати-підприємці згадали про страхову медицину, як одне з джерел прибутку лікарні. Чому не йде робота в цьому напрямку з підприємствами міста? Чому вони не укладають контракти з лікарнею? Не проводять профогляди в нашій лікарні?

_"Тому що ми проводимо профогляди чесно,_ - відповів пан Багнюк. - _Якщо працівник має захворювання, наші лікарі це констатують, а не дають "липові папірці", а власників підприємств це не влаштовує і вони відмовляються співпрацювати. Проте все одно наша лікарня має контракти з 20 страховими компаніями, і ми ведемо роботу в цьому напрямку, хоча і сподіваємося на більшу активність з боку підприємців"._

У підсумку лікарі ще раз наголосили, що кожного року вони повідомляють про потреби їхніх закладів, просять кошти, але отримують дуже мало. Як нагадали представники БЦРЛ, в минулому році просили **132 млн грн**, а отримали лише **9**, тобто фінансується лише **5-7%** від реальних потреб. У той же час спеціалісти лікарні на досить доброму рахунку, стверджує Валентин Багнюк: _"До нас з Києва приїздять лікуватися, ми надаємо медичні послуги столичного рівня"_.

Після довгих розмов про лікарню, перейшли до потреб Центру первинної медико-санітарної допомоги, доповідь головного дікаря була значно коротшою. Згідно поданого документу, ЦПМСД потребує **21,7 млн грн** на 2017 рік, що більше на 700 тис, ніж у минулому році.

[![medytsyna-3](https://mpz.brovary.org/wp-content/uploads/2016/11/medytsyna-3.jpg)](https://mpz.brovary.org/wp-content/uploads/2016/11/medytsyna-3.jpg)

[![medytsyna-1](https://mpz.brovary.org/wp-content/uploads/2016/11/medytsyna-1.jpg)](https://mpz.brovary.org/wp-content/uploads/2016/11/medytsyna-1.jpg)

_"**300 тисяч** ми просимо на обладнання,_ - сказав Ігор Кравцов. - _Нам потрібні апарати низькочастотної терапії для кабінетів фізіотерапії, переносні електрокардіографи (3 шт), набір офтальмологічних лінз тощо (а вже в цьому році плануємо закупити **63** комп'ютери). Ще просимо надати нам замість Газелей, які старі та дуже неекономічні в сенсі палива, лекові авто. Загалом у нас **5** лекових авто (на кожній амбулаторії) для викликів і **2** Газелі у невідкладній допомозі"._

На додачу лікар акцентував увагу на мізерній кількості бригад невідкладної допомоги: _"Їх лише **дві** на всі Бровари. А якщо в місті проходять якісь масові заходи, то ми повинні віддати чергову бригаду, і виходить що по місту їздить лише **1** (!) бригада лікарів. Звичайно, вони не можуть встигнути усюди вчасно. А це все людські життя"._

Згадав пан Кравцов і нову амбулаторію, яка може відкритися на Торгмаші. Мовляв, приміщення на Красовського, 2 віддає забудовник "Атлант", проте без ніякого ремонту, і на приведення його у належний стан також потрібні кошти. Згадували і ще одне приміщення (бібліотека) на Кірова, 36: чи хтось туди ходить? може краще віддати це приміщення медикам?

[![medytsyna-1](https://mpz.brovary.org/wp-content/uploads/2016/11/medytsyna-1-1.jpg)](https://mpz.brovary.org/wp-content/uploads/2016/11/medytsyna-1-1.jpg)

Після неосяжних проблем броварської медицини завтра на депутатів очікує не меший пласт кричущих потреб від броварських освітян: **10 листопада, о 15:00** у малій залі міськвиконкому заслуховуватимуть управління освіти. Нагадаємо, вчора перед депутатами [звітувався](https://mpz.brovary.org/byudzhetni-sluhannya-pochalysya-zvitom-viddilu-kapbudivnytstva/) відділ капітального будівництва.

**Фото - "Маєш право знати"**
