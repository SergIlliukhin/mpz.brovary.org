---
title: "4-й мікрорайон Броварів: зелена зона знищується, вважають мешканці. Ні, максимально зберігається, каже мер - ФОТО, ВІДЕО"
date: 2015-12-14
author: 
  username: "tatuuum"
  display_name: "Тетяна Панкратьєва"
categories: 
  - "hromada"
  - "novyny"
tags: 
  - "iv-mikrorajon"
  - "igor-sapozhko"
  - "antonenko"
  - "brovary"
  - "vibir-redaktsiyi"
  - "virubka-derev"
  - "delaver"
  - "zeleni-nasadzhennya"
  - "zrizannya-derev"
  - "kupava"
  - "mer"
  - "novini"
  - "simonenka"
---

**Сьогодні, у понеділок, 14 грудня, ініціативна група [проти забудови лісової зони](https://mpz.brovary.org/49464-2/) на Симоненка поспілкувалася з мером Броварів та подала офіційне звернення. Підтримали громаду депутати Андрій Саук ("ДемАльянс") та Василь Кочубей ("Свобода"). На зустрічі була також присутня Ірина Нікітчина, помічник депутата, яка здебільшого і висловлювала позицію громади. Мер заявив, що землю в оренду було віддано ще за попередників, і визнав, що при будівництві нового мікрорайону були допущені деякі помилки, результати яких з'являються лише зараз. У той же час стверджував, що зелена зона в тому районі максимально збережена і навіть збільшена, мовляв, спочатку планувалося забудувати висотками взагалі все.**

Мешканці приватного сектору поблизу вулиці Симоненка та з новобудов по вулиці Чорновола прийшли до мера зі зверненням, в якому вимагали припинити підготовчі роботи по будівництву висоток, залишити ліс, а також притягнути до відповідальності головного архітектора Броварів **Рибакову Л.Є.**

![зустріч у мера саук нікітчина симоненка ліс (5)](https://mpz.brovary.org/wp-content/uploads/2015/12/zustrich-u-mera-sauk-nikitchyna-symonenka-lis-5.jpg)

![зустріч у мера саук нікітчина симоненка ліс (6)](https://mpz.brovary.org/wp-content/uploads/2015/12/zustrich-u-mera-sauk-nikitchyna-symonenka-lis-6.jpg)

Підтримати вимоги громади прийшли депутати **Андрій Саук** та **Василь Кочубей**.

![зустріч у мера саук нікітчина симоненка ліс (8)](https://mpz.brovary.org/wp-content/uploads/2015/12/zustrich-u-mera-sauk-nikitchyna-symonenka-lis-8.jpg)

![зустріч у мера саук нікітчина симоненка ліс (7)](https://mpz.brovary.org/wp-content/uploads/2015/12/zustrich-u-mera-sauk-nikitchyna-symonenka-lis-7.jpg)

_"Ми хочемо почути відповідь від мера, зрозуміти його позицію,_  - каже пан Саук. - _Чия це земля наразі невідомо. Якщо ж реакції на звернення не буде, будуть наступні кроки з нашого боку, будемо активізувати громаду"._

_"Треба вивчити детальні плани території, архівні і нові,_ - додає Ірина Нікітчина, - _чи не було допущено порушень при внесенні змін"._

![зустріч у мера саук нікітчина симоненка ліс (11)](https://mpz.brovary.org/wp-content/uploads/2015/12/zustrich-u-mera-sauk-nikitchyna-symonenka-lis-11.jpg)

Ірина Нікитчина коротко обмалювала картину: щільність забудови перевищена, люди недоотримали 2 га благоустрою, натомість останні зелені зони, які ше залишилися, знищуються, а головний архітектор недбало підійшла до виконання своєї роботи.

_"Ця ділянка зараз в оренді у компанії "Делавер",_ - звітує мер. - _До цього вона була в оренді у ТОВ "Базис Будмонтаж", а потім в 2006-му перейшла в комунальну власність через борги товариства - і була передана знову в оренду. В 1999 році згідно Генплану вона призначалася під багатоквартирну житлову забудову. В районі зеленої зони там було передбачено житло, а ми збільшили цю зону новим Генпланом. Там і будинки мали б бути, і школа, але ми перенесли школу трохи далі і залишили це як зелену зону"._

![зустріч у мера саук нікітчина симоненка ліс (4)](https://mpz.brovary.org/wp-content/uploads/2015/12/zustrich-u-mera-sauk-nikitchyna-symonenka-lis-4.jpg)

_"Там було поле і галявина",_ - суперечить міському голові Ірина Нікітчина. - _А забудова, яка планувалася на тому місці, розрахована не більше 9-го поверху, у той час як збираються будувати 24-поверхівки. У нас немає навіть пожежної техніки для гасіння вище 9-го поверху. Як би там не було, щільність населення вже перевищена і треба припиняти будувати: потрібен мораторій на нове будівництво. Місто забезпечено озелененням на 40%, тож неприпустимо знищувати наявні здорові дерева. Як були прийняті зміни, так можуть бути прийняті і нові, по ходу наших теперішніх зауважень"._

\[caption id="attachment\_49510" align="aligncenter" width="600"\]![зустріч у мера саук нікітчина симоненка ліс (13)](https://mpz.brovary.org/wp-content/uploads/2015/12/zustrich-u-mera-sauk-nikitchyna-symonenka-lis-13.jpg) Ігор Сапожко: "А чому ви не скаржилися, коли знищувались дерева, коли будували приватний сектор та будинки ДБК "Меркурій" в районі ЖК "Купава"? 40-річні сосни були знищені вздовж вулиці Симоненка!"\[/caption\]

\[caption id="attachment\_49509" align="aligncenter" width="600"\]![зустріч у мера саук нікітчина симоненка ліс (12)](https://mpz.brovary.org/wp-content/uploads/2015/12/zustrich-u-mera-sauk-nikitchyna-symonenka-lis-12.jpg) Ірина Нікітчина: "Давайте не будемо апелювати до минулих помилок, які ми не можемо виправити. Ці дерева ще є, і громада вимагає їх збереження"\[/caption\]

![зустріч у мера саук нікітчина симоненка ліс (14)](https://mpz.brovary.org/wp-content/uploads/2015/12/zustrich-u-mera-sauk-nikitchyna-symonenka-lis-14.jpg)

_"Зелена зона була збільшена,_ - стоїть на своєму міський голова. - _Ми зменшили кількість населення в 4-му житловому районі в цілому, я вам це доведу. За вулицею Симоненка повинна була бути багатоквартирна житлова забудова. Там, де зараз стоїть Новус та Епіцентр, там мали би бути висотки"._

Відео "ДемАльянс Бровари":

<iframe src="https://www.youtube.com/embed/9Hcj4fVzFlA" width="560" height="315" frameborder="0" allowfullscreen="allowfullscreen"></iframe>

Зрештою мер звернення прийняв, обцяв розібратися та повідомив, що на вирубку дерев у тому районі наразі дозволів немає. Також усі присутні зійшлися на тому, що треба зустрітися і подивитися на конкретні документи, схеми та плани, щоб зрозуміти: то чи збільшили, чи зменшили зелену зону в районі нової забудови. Зібратися вирішили наступного понеділка, **21 грудня**, о **10:00**.

**Фото - Світлана Яцив**
