---
title: "Бровари – в числі 0,5% України, де досі не увімкнули опалення"
date: 2013-10-14
author: 
  username: "kachor"
  display_name: "Андрій Качор"
tags: 
  - "vibir-redaktsiyi"
  - "komunalna-reforma"
  - "minregion"
  - "novini"
  - "opalennya"
  - "opalyuvalniy-sezon"
  - "reforma-zhkg"
  - "sapozhko"
coverImage: "wp-content/uploads/2013/10/main_lastraiting.jpg"
---

[![Сапожко_Ігор_Васильович](https://mpz.brovary.org/wp-content/uploads/2013/10/Sapozhko_Igor_Vasilovich.jpg)](https://mpz.brovary.org/wp-content/uploads/2013/10/Sapozhko_Igor_Vasilovich.jpg)За даними Міністерства регіонального розвитку і ЖКГ, в Україні до опалення підключено вже 99,5% житлового фонду або 173698 з наявних в країні 174591 будинків. Станом на ранок 14 жовтня із 24 685 котелень в роботу запущені 24 645 (99,8%).

Зокрема, в Україні тепло подано у 13 855 (99,97%) дитячих садків, в 19 358 (99,98%) шкіл, в 6 481 (99,98%) лікарню. Про це [повідомляє](http://ua.korrespondent.net/ukraine/events/1614551-vlada-raportue-shcho-v-ukrayini-do-opalennya-pidklyucheno-995-zhitlovih-budinkiv) сайт «Кореспондент» з посиланням на «РБК-Україна».

Таким чином місто Бровари, де згідно із рішенням місцевої влади 7 жовтня [припинено опалювальний сезон 2013\\2014 року](https://mpz.brovary.org/ofitsiyno-opalyuvalniy-sezon-2013-2014-roku-v-brovarah-pripineno/), входить до числа 0,5% України, де до осель місцевих мешканців не подають тепло. Враховуючи те, що у Броварах нараховується понад 400 багатоповерхівок, наше місто складає майже половину житлового фонду України, який станом на ранок 14 жовтня не опалюється. Адже за повідомленням Мінрегіону, наразі в Україні без тепла перебувають всього 893 будинки.

Нагадаємо, що опалення у Броварах [увімкнули ще 1 жовтня](https://mpz.brovary.org/vlada-obitsyaye-vklyuchiti-u-brovarah-opalennya-z-1-zhovtnya/) у зв’язку з різким зниженням середньодобової температури. Проте вже 7 жовтня о 13:00 батареї в оселях броварчан знову стали холодними: згідно із [розпорядженням міського голови](https://brovary-rada.gov.ua/rozporyadzhennya-m%D1%96skogo-golovi-306) **Ігоря Сапожка** опалювальний сезон 2013\\2014 в місті було припинено. Коли тепло знову можуть подати в броварські помешкання – не повідомляється.
