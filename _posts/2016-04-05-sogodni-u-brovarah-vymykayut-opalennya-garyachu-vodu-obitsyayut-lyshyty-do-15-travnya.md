---
title: "Сьогодні у Броварах вимикають опалення, гарячу воду обіцяють лишити до 15 травня"
date: 2016-04-05
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "brovariteplovodoenergiya"
  - "voda"
  - "garyacha-vodi"
  - "novini"
  - "opalennya"
  - "opalyuvalniy-sezon"
coverImage: "wp-content/uploads/2016/04/im578x383-hot-water_zn.ua_.jpg"
---

**Від сьогоднішнього дня – 5 квітня – у Броварах закінчується опалювальний сезон. Рішення припинити теплопостачання в оселі ухвалив виконком Броварської міської ради. Водночас, згідно з документом, гаряча вода у кранах не зникне до 15 травня. Про це [йдеться](http://brovary.kiev.ua/rozporyadzhennya-m%D1%96skogo-golovi-v%D1%96d-04042016-%E2%84%9674-od-pro-zavershennya-opalyuvalnogo-sezonu-2015-2016) у відповідному розпорядженні, оприлюдненому на сайті міськради.**

Як зазначено в документі, опалення вимикають у зв’язку з високою температурою повітря – протягом трьох днів позначка термометра перевищує 8 °C.  Водночас, в об’єктах дошкільних і загальноосвітніх навчальних закладах закінчувати опалювальний сезон будуть згідно з письмовими заявками керівників закладів.

Окрім того, чиновники також зазначають: послуги з опалення закінчують надавати сьогодні, але без припинення підігріву води до 15 травня 2016 року. Чи означає це, що після вказаної дати у кранах мешканців зникне гаряча вода, не уточнюють.

Нагадаємо, що вчора на оперативній нараді в міського голови очільник «Броваритепловодоенергія» Сергій Сафронов [оголосив](https://mpz.brovary.org/zavtra-pislyazavtra-mayut-vymknuty-opalennya-u-brovarah/) про можливість закінчити опалювальний сезон уже найближчими днями.

Варто також зазначити, що прес-служба першого заступника голови Київської облдержадміністрації Лева Парцхаладзе оголосила про завершення опалювального сезону в області 7 квітня.
