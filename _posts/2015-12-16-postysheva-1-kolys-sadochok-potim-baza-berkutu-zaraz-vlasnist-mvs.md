---
title: "Постишева, 1: колись садочок, потім база \"Беркуту\", зараз власність МВС"
date: 2015-12-16
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "berkut"
  - "brovary"
  - "gu-mvs-ukrayini-u-kiyivskiy-oblasti"
  - "dityachiy-sadok"
  - "mvs"
  - "novini"
  - "postisheva"
---

**Колишній садочок "Чебурашка" на Постишева, 1 в Броварах вже давно не є садочком, останніми роками там розміщувалась місцева база "Беркуту". Після розформування спецпідрозділу земля у власність міста не повернулася та садочок там, попри бажання громади, відновлюватися не буде. Наразі цю земельну ділянку, площею близько половини гектара, передано ГУ МВС у Київській області, [повідомляє](https://kievvlast.com.ua/news/zemli_rasformirovannogo_berkuta_v_brovarah_peredali_kievskomu_oblastnomu_glavku33863.html) "КиевVласть".**

Про передачу землі на Постишева, 1 стало відомо з [розпорядження](https://koda.gov.ua/normdoc/manager/document/id/5221?) голови Київської обласної державної адміністрації Володимира Шандри №444 "Про надання в постійне користування земельної ділянки Головному управлінню Міністерства внутрішніх справ України в Київській області".

У розпоряджені зазначено, що батальон особливого призначення "Беркут" 01.07.2015 р. добровільно відмовився від права постійного користування земельною ділянкою площею 0,5214 га (кадастровий номер 3210600000:00:021:0502).

Наразі ця земля передається у постійне користування Головному управлінню Міністерства внутрішніх справ України в Київській області, яке може приступити до її використання за цільовим призначенням після державної реєстрації права користування.
