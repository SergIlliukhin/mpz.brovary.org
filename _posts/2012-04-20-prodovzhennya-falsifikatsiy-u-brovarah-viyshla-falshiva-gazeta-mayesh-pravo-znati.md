---
title: "Продовження фальсифікацій: у Броварах вийшла фальшива газета «Маєш право знати»"
date: 2012-04-20
tags: 
  - "brovarski-zmi"
  - "vibir-redaktsiyi"
  - "gazeta"
  - "novini"
  - "pidrobka"
  - "falshivka"
---

[![](https://mpz.brovary.org/wp-content/uploads/2012/04/falsifik.jpg "фальшивий номер")](https://mpz.brovary.org/wp-content/uploads/2012/04/falsifik.jpg)Коли на початку місяця ми готували [новину](https://mpz.brovary.org/zareyestrovano-gazetu-mayesh-pravo-znati-gotuyetsya-pershiy-nomer-2/ "Зареєстровано газету «Маєш право знати». Готується перший номер") про реєстрацію нашої газети, то жартома обговорювали: а чи не встигнуть наші «опоненти» випустити підробну газету «Маєш право знати» раніше за нас?  Тоді якраз ще на слуху була [історія](https://mpz.brovary.org/razom-z-vesnoyu-v-brovari-priyshla-chornuha/ "Навіщо міська влада паплюжить Блаженнішого Любомира Гузара?") з фальшивим випуском опозиційної газети «Київщина Мала Батьківщина», та й взагалі випадки розповсюдження газет-підробок у Броварах, на жаль, стають звичним явищем. Вчора наші здогадки стали реальністю – по місту було розповсюджено кілька десятків тисяч примірників псевдо-газети «Маєш право знати».

Відтак до перешкоджання журналістам «МПЗ» у допуску на сесії міськради, нападів на нашу знімальну групу, ненадання інформації на запити «Маєш право знати» додався ще один злочин. Але, як і всі попередні, він насамперед свідчить про те, що той, хто це зробив, бачить в нашому ресурсі реальну загрозу – загрозу викриття скоєних ним злочинів, і намагаючись приховати їх, скоює нові.

Відразу кілька груп молодих людей під прикриттям ночі по кільком районам міста рознесли фальшиву газету всього за кілька годин. Підробку на «Маєш право знати» можна було бачити в поштових скриньках, під’їздах, на лавках, в парках та скверах, "газету" вішали навіть на парканах! У вихідних даних газети зазначено, що наклад складає 30 тисяч примірників. Виходить, автори затії розраховували, щоб фальшивку отримала кожна броварська родина.

Але ще жодного разу в Броварах не було випадків, щоб незалежний інформаційний сайт його ж недоброзичливці рекламували в таких масштабах! На верстку, друк та розповсюдження було викинуто купу грошей, задіяно багато людей, витрачено безліч часу та сил. За один вечір про «Маєш право знати» дізналось, напевно, більше броварчан, ніж за весь час повноцінної діяльності сайту. Проти інтернет-видання, яким займається всього кілька людей, була проведена стрімка загальноміська кампанія зі спроби його дискредитації.

Немає сенсу аналізувати, що саме опубліковано в тій підробці: як і в усіх подібних випадках – переважно неправда та маячня. Однак для того, щоб у читачів склалось враження автентичності газети, злочинці передрукували також кілька справжніх матеріалів із сайту pravo-znaty.org.ua. Проте користуючись нагодою, хотілося б закликати авторів фальшивки: наступного разу, готуючи до друку подібний бруд, уникайте хоча б граматичних помилок у словах, якими була рясно всипана псевдогазета! ;)

Ще один позитивний момент: вчорашній вихід фальшивки ще більше замотивував команду «Маєш право знати» якнайскоріше випустити справжній перший номер газети «Маєш право знати». Від підробки його відрізнятиме об’єктивність, чесність та  неупередженість у викладенні фактів та висока якість журналістики як такої. То ж зустрінемось скоро на шпальтах справжнього друкованого «Маєш право знати», та як і завжди – на сайті pravo-znaty.org.ua!

_**Команда «Маєш право знати»**_
