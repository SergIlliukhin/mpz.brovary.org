---
title: "Громадськість взялась за ями на броварських дорогах"
date: 2012-04-05
author: 
  username: "pravoznaty"
  display_name: "Маєш право знати"
tags: 
  - "brovary"
  - "brovaryi"
  - "gromadskiy-zahist-kiyivshhini"
  - "dai"
  - "novini"
  - "ukryama"
  - "yami"
---

[![](https://mpz.brovary.org/wp-content/uploads/2012/04/Tsentr_mista_Brovary.jpg "Tsentr_mista_Brovary")](https://mpz.brovary.org/wp-content/uploads/2012/04/Tsentr_mista_Brovary.jpg) У четвер, 5 квітня, розпочато відлік 28 календарних днів з моменту подачі скарг на дорожні дефекти Броварів до ДАІ Київської області у рамках всеукраїнського проекту «УкрЯма». Десять небайдужих громадських активістів Броварів зробили близько тридцяти фотографій ям свого міста та надіслали їх до відповідних інстанцій, щоб нарешті розпочати «лікування дорожньої гангрени в Броварах». Про це йдеться у повідомленні громадської організації «Громадський захист Київщини», яке знаходиться у розпорядженні «Маєш право знати».

«Громадський захист Київщини» переконаний, що місцева влада може належним чином відреагувати на прохання відремонтувати ту чи іншу яму. Якщо цього не трапляється протягом 31 дня з дня подачі заявки, громадяни мають повне право написати скаргу до прокуратури, яка, згідно із законом, має покарати порушників. «_Ви хоча б уявляєте скільки галасу здійметься в ДАІ, якщо на них посиплеться купа скарг в прокуратуру? Одне можу сказати точно – буде дуже гаряче_,» - заявляє представник громадської організації Павло Різаненко.

Проект «УкрЯма» вже почав давати свої плоди. З п’ятдесяти ям по Київський області було залатано шість. «_Результат, звичайно, не вражає, але це все ж таки краще, ніж нічого. Радує хоча б те, що вони трохи розворушилися_», - зазначає «Громадський захист Київщини» у своєму повідомленні.

Долучитися до акції може кожен охочий. Всю інформацію про те, як саме це зробити, що й куди треба відіслати, було дбайливо викладено на сайті [https://ukryama.com](https://ukryama.com). Ідея проекту належить російському громадському діячу та блогеру [Олексію Навальному](https://navalny.livejournal.com/), чия команда створила сайт [«РосЯма»](https://rosyama.ru/).
