---
title: "Ми змінюємось, щоб стати ще краще!"
date: 2012-03-07
tags: 
  - "brovary"
  - "vibir-redaktsiyi"
  - "novini"
  - "sajt"
---

![](https://mpz.brovary.org/wp-content/uploads/2012/03/MPZ31.jpg "Маєш Право Знати")

**Друзі та однодумці!**

Багато хто з вас знає, що учасники громадської ініціативи «Маєш право знати» – це не лише громадські активісти, а ще й журналісти. По суті, команда «МПЗ» складається з людей, які або прийшли в громадську діяльність з журналістики, щоб не лише писати про порушення чи зловживання, а й зупиняти їх та впливати на суспільні процеси у місті, або навпаки – стали журналістами для висвітлення своєї щоденної громадської активності. <!--more-->

Спочатку сайт ініціативи «Маєш право знати» задумувався як джерело інформації про те, як броварчани можуть скористатись своїм право на інформацію. Ми ставили собі за мету популяризувати у Броварах право на доступ до публічної інформації, закріплене в однойменному законі, та спонукати броварчан активно користуватись цим правом та цікавитись суспільно важливою інформацією, зокрема: про те, як розподіляються бюджетні кошти, про умови проведення тендерів, принципи формування комунальних тарифів, про питання, пов’язані з розподіленням міської землі, тощо. Фактично на початку сайт «МПЗ» був **своєрідним путівником для броварчан** по Закону України «Про доступ до публічної інформації», оскільки містив детальну інструкцію, як складати та куди подавати запит на інформацію, а також подавав приклади запитів та інші корисні поради для тих, хто вирішив звернутись до міської влади за документами, які сама влада не дуже охоче оприлюднювала.

Згодом ми почали оприлюднювати на нашому сайті відеозаписи засідань Броварської міської ради та Громадської ради при виконкомі. А потім окремі події та загальна ситуація у місті, зокрема у стосунках міської влади з громадою, спонукали нас розпочати регулярне висвітлення цих подій та процесів. Наші спроби розібратись в окремих з них (заборона відеозйомки сесій, спроби приватизувати частину міського парку, таємні звітування депутатів перед громадою тощо) шляхом написання інформаційних запитів та звернень **перетворювались у справжні громадсько-журналістські розслідування**, які ми і проводили на сторінках сайту, постійно тримаючи наших читачів у курсі подій.

І досі відповіді влади на наші інформаційні запити та звернення **породжують ще більше запитань**, які обов’язково потрібно ставити, щоб і далі розслідувати ситуації. Крім того, ми почали отримувати з різних джерел багато суспільно важливої інформації, яка потребує опрацювання та оприлюднення для широкого загалу. Також до нас починають звертатись броварчани з проханнями дослідити ту чи іншу ситуацію: від побутових проблем, які виникають у мешканців, до більш масштабних, які стосуються, наприклад, сфери державних закупівель у сфері освіти. Щоб проаналізувати весь цей інформаційний потік і викласти його простою та зрозумілою для пересічного читача мовою, часто вже не достатньо короткої замітки на сайті.

Тому сайт [pravo-znaty.org.ua](https://mpz.brovary.org "Маєш Право Знати") відтепер стає повноцінним міським медіаресурсом, основою якого будуть **журналістські розслідування**, що стосуватимуться найважливіших та найболючіших тем з життя Броварів. Крім того, ми намагались зробити наш сайт якомога зручнішим та кориснішим для броварчан. Саме для цього ми вже переробили структуру самого сайту, і працюватимемо над його вдосконаленням і надалі.

Відтепер наші читачі зможуть знайти на сайті «Маєш право знати» як свіжу та «гарячу» інформацію у розділі [«Новини»](https://mpz.brovary.org/action/%d0%bd%d0%be%d0%b2%d0%b8%d0%bd%d0%b8/ "Новини"), так і ґрунтовну аналітику з пошуком шляхів вирішення різних міських проблем у розділі [«Розслідування»](https://mpz.brovary.org/action/%d1%80%d0%be%d0%b7%d1%81%d0%bb%d1%96%d0%b4%d1%83%d0%b2%d0%b0%d0%bd%d0%bd%d1%8f/ "Розслідування"). Також ми і надалі плануємо оприлюднювати відеозаписи пленарних засідань міськради та інших міських публічних заходів у розділі [«Відео»](https://mpz.brovary.org/action/%d0%b2%d1%96%d0%b4%d0%b5%d0%be/ "Відео"), а у розділі [«Броварські ЗМІ»](https://mpz.brovary.org/action/%d0%b1%d1%80%d0%be%d0%b2%d0%b0%d1%80%d1%81%d1%8c%d0%ba%d1%96-%d0%b7%d0%bc%d1%96/ "Броварські ЗМІ") шукайте інформаційні продукти міських комунальних ЗМІ (тижневі випуски новин телестудії «Наше місто», випуски редакції міськрайонного радіомовлення, електронні версії випусків газети «Броварська панорама» тощо). Про акції протесту чи громадського невдоволення, а також інші суспільно важливі заходи, які відбуватимуться у Броварах, читайте у розділі [«Акції та заходи»](https://mpz.brovary.org/action/%d0%b0%d0%ba%d1%86%d1%96%d1%97-%d0%b7%d0%b0%d1%85%d0%be%d0%b4%d0%b8/ "Акції та заходи").

Крім того, сайт «Маєш право знати» стане **відкритим майданчиком** для обміну інформацією та думками між усіма активними броварчанами. Вже зараз на головній сторінці ви можете побачити розділ [«Колонка автора»](https://mpz.brovary.org/action/%d0%ba%d0%be%d0%bb%d0%be%d0%bd%d0%ba%d0%b0-%d0%b0%d0%b2%d1%82%d0%be%d1%80%d0%b0/ "Колонка автора"), де кожен наш читач може опублікувати власну корисну та цікаву інформацію: новини, роздуми, спостереження, заяви чи звернення. Тому запрошуємо всіх тих, хто хоче бути почутим, але досі не мав такої змоги, писати свої матеріали саме туди. Вже зараз ми запрошуємо публікуватись у цьому розділі відомих броварських громадських активістів та діячів.

При цьому учасники ініціативи «Маєш право знати» на рівних правах з іншими авторами цього розділу висвітлюватимуть свою громадську діяльність, адже ми і далі плануємо не лише писати про проблемні ситуації чи зловживання, а й **активно впливати та змінювати ту ситуацію**, яка склалась у нашому місті, у площині дотримання законності та забезпечення потреб громади.

Оскільки цей розділ міститиме думки активних та небайдужих броварчан «без купюр», редакція сайту «МПЗ» не буде нести відповідальності за інформацію, опубліковану в розділі «Колонка автора». Усю відповідальність за свої слова – зокрема й публічну – нестимуть самі автори колонок.

Усі ж інші матеріали, опубліковані в журналістській частині сайту, як і раніше будуть побудовані на принципах чесності, об’єктивності та незаангажованості. Ми і надалі плануємо дотримуватись професійних принципів журналістики та зберігати високі журналістські стандарти у власних матеріалах. Сподіваємось, наші читачі оцінять нашу роботу та підтримуватимуть наш розвиток, регулярно читаючи та коментуючи наші публікації, а також розповідаючи про наш ресурс своїм друзям, приятелям та знайомим. Адже Право Знати має бути у всіх!

**_З повагою, команда «МПЗ»_**
