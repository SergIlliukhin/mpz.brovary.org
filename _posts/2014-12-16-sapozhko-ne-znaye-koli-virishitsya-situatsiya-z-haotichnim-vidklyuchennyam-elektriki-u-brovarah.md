---
title: "Сапожко пояснив, чому вуличні ліхтарі працюють вдень і вимикаються увечері"
date: 2014-12-16
author: 
  username: "pravoZnaty"
  display_name: "Маєш право знати"
tags: 
  - "vibir-redaktsiyi"
  - "vulichne-osvitlennya"
  - "elektropostachannya"
  - "energetichna-kriza"
  - "novini"
  - "rem"
  - "sapozhko"
coverImage: "wp-content/uploads/2014/12/krugliy-stil-17.jpg"
---

[![krugliy-stil-17](https://mpz.brovary.org/wp-content/uploads/2014/12/krugliy-stil-17.jpg)](https://mpz.brovary.org/wp-content/uploads/2014/12/krugliy-stil-17.jpg)**Постійні та раптові відключення електрики в місті Бровари, які тривають вже не перший тиждень, не підконтрольні місцевим органам влади та підприємствам, і керуються з поза меж нашого міста. Про це повідомив мер Броварів Ігор Сапожко під час зустрічі з громадою та журналістами 15 грудня в приміщенні малої зали міськвиконкому.**

За словами міського голови, відключення електроенергії в окремих районах міста відбуваються за рішенням диспетчера компанії «Укренерго» з огляду на поточну завантаженість тих чи інших ліній. Часто такі рішення диспетчер має приймати протягом 3-5 хвилин, не рахуючись з графіками, раніше затвердженими місцевими РЕМами. Позаяк в іншому разі в мережі може впасти нижче критичного рівня частота, і тоді можуть бути виведені з ладу ключові об’єкти та агрегати, що відповідають за енергозабезпечення міста.

> [Читайте також: графік відключення електрики у Броварах від броварського РЕМ](https://mpz.brovary.org/oprilyudneno-grafik-vidklyuchennya-elektriki-u-brovarah/)

Відповідаючи на запитання журналістів про те, коли ситуація може стабілізуватися, мер повідомив, що від імені міськради направлені звернення до Міністерства палива та енергетики, а також безпосередньо до прем'єр-міністра України  з проханням прояснити та врегулювати ситуацію. Окрім того Сапожко зазначив, що найближчим часом планує зустрітись з головою Київської обласної державної адміністрації з цього приводу, зокрема аби з'ясувати, чому відбувається несправедливий, на його думку, розподіл щодо відключень по населеним пунктам. «Ми знаємо, що Київ, наприклад, не відключають в таких обсягах, як Бровари. Цікаво дізнатися, чому ми не перебуваємо в рівних умовах» - зазначив міський голова Броварів.

> [Читайте також інтерв'ю з начальником броварського РЕМ Юрієм Сливою: "У Броварах вимикатимуть світло в різні години без попередження"](https://mpz.brovary.org/u-brovarskomu-rem-rozpovili-v-yaki-godini-vimikatimut-svitlo/)

Коментуючи ситуацію з відключенням інфекційного відділення дитячої лікарні, Ігор Сапожко зазначив, що це відбулося позапланово і днями диспетчер «визнав свою помилку». Що ж стосується незрозумілої для багатьох мешканців ситуації, коли в умовах жорсткої економії вуличні ліхтарі працюють вдень, в той час як вимикаються вночі, міський голова пояснив, що це пов’язано зі збоями в роботі реле ліхтарів.  За його словами, нормальний режим роботи реле ліхтарів збивається через ті ж самі раптові відключення електропостачання, в той час як кілька комунальників не встигають заново перелаштовувати роботу реле.

\[caption id="attachment\_31703" align="aligncenter" width="600"\][![Броварчани в соціальних мережах публікують знімки вуличних ліхтарів, які працюють вдень](https://mpz.brovary.org/wp-content/uploads/2014/12/10845572_758663427504612_4511213991027251391_o.jpg)](https://mpz.brovary.org/wp-content/uploads/2014/12/10845572_758663427504612_4511213991027251391_o.jpg) Броварчани в соціальних мережах публікують знімки вуличних ліхтарів, які працюють вдень\[/caption\]

> [Читайте також: "Бровари - як новорічна гірлянда. Хто і навіщо балується вимикачем?"](https://mpz.brovary.org/brovari-yak-novorichna-girlyanda-hto-i-navishho-baluyetsya-vimikachem/)

Ігор Сапожко визнав, що графік відключень електроенергії по місту, наданий раніше РЕМом, не збігається з фактичними випадками відключень. За його словами з боку мерії була висунута пропозиція, аби був розроблений інший графік, який міг би передбачити позапланові відключення: іншими словами, аби в даному графіку визначався період, коли в тому чи іншому районі світло можуть вимкнути вірогідно, але не обов’язково. Таким чином та чи інша лінія може убезпечити ту ж саму техніку від поломок через стрибки в напрузі. Водночас міський голова Сапожко не зміг конкретно відповісти на запитання, коли саме ситуація може стабілізуватися – за його словами, потрібно дочекатися відповіді на раніше надіслані місцевою владою звернення. А до того часу місто й далі житиме в умовах «енергетичного хаосу».
