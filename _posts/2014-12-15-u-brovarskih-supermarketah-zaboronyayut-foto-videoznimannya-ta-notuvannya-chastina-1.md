---
title: "Фото- та відеознімання у броварських супермаркетах: хто забороняє та на що посилаються"
date: 2014-12-15
author: 
  username: "trydence"
  display_name: "Дмитро Карпій"
categories: 
  - "rozsliduvannya"
  - "video"
tags: 
  - "vibir-redaktsiyi"
  - "supermarket"
  - "foto"
coverImage: "wp-content/uploads/2014/04/Image00001.jpg"
---

[![Image00003](https://mpz.brovary.org/wp-content/uploads/2014/04/Image000031.jpg)](https://mpz.brovary.org/wp-content/uploads/2014/04/Image000031.jpg)**У броварських супермаркетах персонал та адміністрація систематично забороняють проведення не лише фото- та відеознімань, а й навіть переписування ручкою на папір чи будь-яким іншим способом даних про товар, ціни тощо. Журналіст «Маєш право знати» провів дослідження «відкритості» броварських магазинів. Висновки невтішні – в усіх відвіданих супермаркетах нашого міста тим чи іншим способом заборонені або обмежені права громадян, що стосуються збирання інформації.**

Право вільно отримувати інформацію про товар і загалом збирати інформацію у громадських місцях, якими також є магазини та супермаркети, гарантоване Конституцією України та Законами України «Про інформацію», «Про захист прав споживачів» тощо. І тільки законами це право може бути обмежене.

Дуже часто, лише маючи фото- та відеодокази, покупці можуть довести, що у тому чи іншому магазині, наприклад, продають прострочений товар або що той чи інший працівник магазину поводився невідповідно займаній посаді.

**Практика усних заборон та внутрішніх розпоряджень**

У Броварах існує стійка практика необхідності отримання «дозволів» на знімання. Керівництва торговельних мереж та/або адміністрації конкретних магазинів встановлюють внутрішні заборони на збирання інформації громадянами. Причому в усіх випадках, на які натрапив журналіст «Маєш право знати» під час розслідування, письмових документів, які би підтверджували заборону на знімання чи збирання інформації, не вдалося знайти.

Журналіст відвідав у Броварах магазини торговельних мереж «АТБ», «Фора», «Форум», «Varus», «WestLine», «ВВП», «Борисфен» і «Мегамаркет» (у «Терміналі»). Всюди під час спілкування з персоналом адміністратори та охоронці закладів повідомляли, що фото- та відеознімання в магазинах заборонені.

Водночас, працівники супермаркетів у жодному з магазинів не змогли послатися на документ чи, тим паче, показати документ, відповідно до якого діє заборона. Часто охоронці та адміністратори посилаються саме на «усні розпорядження» керівництва або на таблички при вході чи у торговельних залах, які вказують на заборону знімання.

> _Таблички, відповідно до яких у магазинах вказано заборону на фото- та відеознімання, журналіст «Маєш право знати» знайшов у супермаркетах «АТБ», «Фора», «Varus» і «Форум»._
> 
> [![Image00001](https://mpz.brovary.org/wp-content/uploads/2014/04/Image00001.jpg)](https://mpz.brovary.org/wp-content/uploads/2014/04/Image00001.jpg)
> 
> _На вході до магазину «АТБ» по вул. Кірова, 90_
> 
> [![Image00003](https://mpz.brovary.org/wp-content/uploads/2014/04/Image00003.jpg)](https://mpz.brovary.org/wp-content/uploads/2014/04/Image00003.jpg)
> 
> __Ось так було на вході до магазину «Перекресток» до його закриття, вул. Гагаріна, 16__
> 
> [![Image00002](https://mpz.brovary.org/wp-content/uploads/2014/04/Image000021.jpg)](https://mpz.brovary.org/wp-content/uploads/2014/04/Image000021.jpg)
> 
> _Новозаселений_ _«Varus»_ _залишив від магазину «Перекресток» ті самі_ _наліпки із забороною фотознімання._
> 
> [![Image00002](https://mpz.brovary.org/wp-content/uploads/2014/04/Image00002.jpg)](https://mpz.brovary.org/wp-content/uploads/2014/04/Image00002.jpg)
> 
> __На вході до магазину «Фора» по вул. Грушевського__

Так само усно в більшості випадків таку незаконну практику аргументують необхідністю боротися з конкурентами або тим, що магазини є приватною власністю, тому власник нібито має право самовільно встановлювати подібні обмеження.

Зокрема про таку пересторогу щодо конкурентів заявили виконуючий обов’язки директора магазину «WestLine» у Броварах **Роман Гуменюк** та адміністратор магазину «ВВП» **Юрій Гончарук**. У «ВВП» повідомили, що не допускають випадків як фото- та відеофіксації, так і переписування даних про товар, перш за все, цін.

[![Image00013](https://mpz.brovary.org/wp-content/uploads/2014/04/Image00013.jpg)](https://mpz.brovary.org/wp-content/uploads/2014/04/Image00013.jpg)

_Магазин «ВВП» на Старому Центрі_

У більшості офіційних представництв підтвердили, що в магазинах існують обмеження на фото- та відеознімання. Зокрема у представництві «WestLine» повідомили, що знімання можна проводити лише за узгодженням з керівництвом. Пов’язане це з тим, за словами представника, що процес фото- та відеознімання може заважати покупцям та персоналу.

[![Image00002](https://mpz.brovary.org/wp-content/uploads/2014/04/Image000022.jpg)](https://mpz.brovary.org/wp-content/uploads/2014/04/Image000022.jpg)

_Магазин «WestLine» на Розвилці_

У представництві броварської мережі супермаркетів «Форум» заявили, що відповідно до політики компанії фото- та відеознімання в торговельних залах суворо заборонені. За словами представника, за час існування мережі він не пам’ятає випадків, коли дозволяли проводити знімання.

[![Image00028](https://mpz.brovary.org/wp-content/uploads/2014/04/Image00028.jpg)](https://mpz.brovary.org/wp-content/uploads/2014/04/Image00028.jpg)

_Магазин «Форум» по вул. Возз'єднання_

Власник СПД «Каштан» (до якого належать магазини «Каштановий» і «Борисфен») **Дмитро Мельник** запевнив, що фото- та відеознімання у його магазинах не заборонені. Однак чоловік уточнив, що це питання потрібно узгоджувати з керівництвом приватного підприємства. За словами пана Мельника, керівництво може заборонити знімання, але лише якщо вбачатиме метою знімання дії на кшталт провокації чи компрометації магазинів. Той факт, що на знімання в супермаркетах потрібно отримувати дозвіл, приватний підприємець вважає логічним.

Не вдалося отримати офіційних коментарів від представництв Fozzy Group (якій належить мережа магазинів «Фора»), «ВВП», «Мегамаркет» (а також від торговельно-розважалного центру «Термінал», у якому розташований цей супермаркет) і «Varus».

Раніше в офісі мережі «Перекресток» неофіційно заявляли, що для проведення знімання потрібен дозвіл, і найчастіше його не надають. Офіційних коментарів від нового власника мережі - «Varus» - отримати теж не вдалося. На гарячій лінії з журналістом пообіцяли зв'язатися, однак вхідного дзвінка автор цієї статті так і не отримав. Всі подальші спроби отримати інформацію в центральному офісі не мали успіху. В самому магазині (по вул. Гагаріна, 16) журналіст через довірену особу спробував дізнатися, чи можливо знімати у торговельному залі та приміщенні торговельного центру. Експеримент отримав очікуваний результаті - охоронець в присутності декількох працівників (ймовірно, адміністрації) категорично заборонив такі дії.

[![Image00007](https://mpz.brovary.org/wp-content/uploads/2014/04/Image00007.jpg)](https://mpz.brovary.org/wp-content/uploads/2014/04/Image00007.jpg)

_Магазин «Varus» на вул. Гагаріна, 16_

Єдина мережа, яка підтвердила право громадян збирати інформацію в магазинах - АТБ. Однак таку офіційну відповідь журналісту «Маєш право знати» надали лише після перешкоджання його професійній діяльності в одному з магазинів, про що йдеться далі у статті. Офіційну відповідь вдалось отримати від піар-служби АТБ. Керівник **Анна Лічман** підтвердила право громадян збирати інформацію різними можливими способами. Однак пані зауважила, що відповідно до чинного законодавства є певні застереження щодо фото- та відеознімання приватних осіб, а також внутрішнього обладнання, освітлення тощо торговельних залів. Окрім того, керівник піар-служби визнала таблички у магазинах АТБ, якими вказується заборона на фото- та відеознімання, «некоректними».

> _Слід зазначити, що проблема заборони вільного отримання інформації є типовою для всієї України. Як розповіла журналістка 5 каналу **Інна Неродик**, яка часто готує відеорепортажі в українських супермаркетах, без попередньої домовленості із керівництвами торговельних мереж або без отриманої позитивної відповіді на запит відеознімання забороняють постійно. Водночас, отримати дозвіл не так просто. Навіть після надсилання відповідного запиту журналістка часто отримує відмову. За спостереженнями працівника центрального телеканалу, на заперечну відповідь впливає і тема репортажу. Зокрема магазини частіше відмовляють у зніманні політичних сюжетів. За словами Неродик, відповіді на запити вона чекає зазвичай не менше двох днів. Також журналістка зауважує, що без дозволів відеозніманню у магазинах перешкоджають всюди._

**Перешкоджання**

Траплялись випадки, коли за порушення «внутрішніх» або «усних» правил магазинів броварчанам перешкоджали охоронці та персонал супермаркетів.

Броварці з-поміж користувачів Facebook найчастіше [вказують](https://www.facebook.com/groups/brovary/permalink/810052862358015/?stream_ref=2) як на порушника торговельно-розважальний центр «Термінал». Земляки бідкаються, що в ТРЦ працюють багато охоронних контор. Через це знайти, працівник якої фірми здійснював перешкоджання, буває дуже непросто. Журналіст «Маєш право знати» Андрій Качор також стикався з перешкоджаннями. Окрім іншого, він зауважує про складність відстояти свої права в тому числі через правоохоронні органи: «_Цікаво, що менти на територію взагалі відмовляються заходити - чекають на вулиці, а в черговій частині не приймають заяви на охорону термінала (принаймні, так було кілька років тому). Мені якось довелося кілька годин чекати в міліції, дзвонити бо-зна кому, щоб у мене просто прийняли заяву._»

[![Image00001](https://mpz.brovary.org/wp-content/uploads/2014/09/Image00001.jpg)](https://mpz.brovary.org/wp-content/uploads/2014/09/Image00001.jpg)

_ТРЦ «Термінал» у Броварах_

Один з відомих випадків перешкоджань стався 16 квітня в магазині АТБ на вул. Кірова, 90. Журналіст «Маєш право знати» Дмитро Карпій проводив дослідження відповідності штрих-кодів країні виробнику у броварських магазинах. У супермаркеті вже через 15 хвилин підійшов охоронець, який став розповідати, що переписувати заборонено. Після пояснень журналіста, з посиланням на законодавство, охоронець покликав начальника охорони, який дозволив переписувати «так, щоб ніхто не бачив». Втім, через декілька хвилин підійшов третій охоронець (за непідтвердженою інформацією його ім’я – **Геннадій Кутас**) зі словами «вам же заборонили», став заважати журналісту виконувати свою роботу. Журналісту довелося викликати міліцію, щоб припинити правопорушення. Також журналіст зробив запис у книзі скарг.

> _Слід зазначити, що активісти громадських організацій часто вказують на персонал магазинів АТБ як на найбільших порушників прав на фото- та відеознімання._

Однак вже наступного дня на зв’язок з журналістом вийшла людина, яка представилась Ольгою Федорівною, керівником Броварського районного відділення АТБ. Пані повідомила, що скарги журналіста були розглянуті, та запевнила, що право проводити фото- та відеознімання, нотування даних товарів в громадян безумовно є, і перешкоджати цьому персонал магазинів не буде. За словами жінки, з персоналом магазину на Кірова, 90 провели відповідну роз’яснювальну роботу. Водночас, Ольга Федорівна зауважує, що керівництво АТБ просить не фіксувати на фото та відео освітлення, обладнання магазину та інших покупців.

Однак, після цього випадку АТБ не перестало фігурувати у «зведеннях нападів». Останні відомі випадки перешкоджань [відбулися](https://mpz.brovary.org/brovarska-molod-vmiraye-vid-rosiyskih-tovariv-prosto-u-supermarketah/) у АТБ (по вул. Короленка, 79) та «Терміналі»/«Мегамаркеті». Активісти кампанії «Не купуй російське!», які проводили флешмоби «Російське вбиває», а також журналіст «Маєш право знати» наразилися на перешкоджання з боку персоналу закладів. У Терміналі охоронці декілька разів реагували на відеокамеру журналіста нападами. У АТБ забороняли фото- та відеознімання усно, однак грубо нападали на самих активістів.

**Закордонний досвід**

За спостереженнями очевидців, у магазинах невільних та авторитарних країн зазвичай фото- та відеознімання заборонені. З численних репортажів з Північної Кореї відомо, що принаймні туристам не дозволяють нічого фотографувати як у крамницях, так і у торговельних центрах.

У сусідній Російській Федерації, як відомо з відкритих джерел місцевих громадських активістів, часто так само перешкоджають знімати. Докази цього можна знайти в інтернеті. Як приклад, наводимо відео від ініціативи «[Хрюши против](https://vk.com/hrushigroup)».

<iframe src="//www.youtube.com/embed/6ywCIjY-NxU" width="560" height="315" frameborder="0" allowfullscreen="allowfullscreen"></iframe>

Водночас, у «західних» країнах зазвичай існує зовсім інша практика. Докази цього так само можна знайти в інтернеті. Розповідають про свободу фото- та відеознімання і численні активісти й громадяни. Минулого року українська громадська організація «Дорожній контроль» провела експеримент у супермаркеті в США. Активісти демонстративно з увімкненою камерою пройшли повз весь магазин. Персонал та покупці або не звертали увагу на оператора, або посміхались йому в кадр.

<iframe src="//www.youtube.com/embed/VEKYAFa0OaU" width="560" height="315" frameborder="0" allowfullscreen="allowfullscreen"></iframe>

> **_Про юридичні підстави для фото- та відеознімання у супермаркетах України читайте у другій частині розслідування._**
