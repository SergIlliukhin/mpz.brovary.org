---
title: "Броварчани дали владі 10 днів на виселення кафе Багмутів з «Прометею»"
date: 2014-08-04
categories: 
  - "aktsiyi-zahodi"
tags: 
  - "music-hall"
  - "aktsiya-protestu"
  - "brovary"
  - "vibir-redaktsiyi"
  - "myuzik-holl"
  - "novini"
  - "protest"
---

**[![мюзік хол20](https://mpz.brovary.org/wp-content/uploads/2014/08/myuzik-hol20.jpg)](https://mpz.brovary.org/wp-content/uploads/2014/08/myuzik-hol20.jpg)Близько двох сотень броварчан зібралися вчора, 3 серпня, на акцію протесту проти мажорського свавілля під стіни скандального кафе «Мюзік-Хол» що в МКЦ «Прометей». Обурені люди – переважно мешканці навколишніх будинків – вимагали негайного закриття закладу, де постійні нічні гуляння та бійки вже який рік дратують броварчан.**

Щоправда, першими на акцію прибули представники міліції. Організаторів протесту вразила їхня кількість – правоохоронці приїхали на п’ятьох автомобілях загальною кількістю близько 30 чоловік, дехто з міліціянтів був в бронежилеті. Окрім того, стежити за порядком з'явились також представники громадських формувань, що виникли під час революційних подій. Вочевидь, міліція очікувала можливих радикальних дій з боку учасників акції, або ж провокацій зі сторони адміністрації «Мюзік Холу».

[![мюзік хол01](https://mpz.brovary.org/wp-content/uploads/2014/08/myuzik-hol01.jpg)](https://mpz.brovary.org/wp-content/uploads/2014/08/myuzik-hol01.jpg)

Поки активісти скликали мешканців навколишніх багатоповерхівок активніше долучатися до акції, перед входом до «Мюзік Холу» вже розгорталося дійство. Першим на сходи перед регіоналівським кафе сів молодий хлопець і заграв на гітарі. Поруч стала дівчина з мольбертом, яка почала малювати міські пейзажі. Біля неї за дерев’яним столиком розмістилась ще одна юна броварчанка: вона прийшла працювати з ноутбуком. За іншим кінцем столу її подруга почала читати книгу.

[![мюзік хол17](https://mpz.brovary.org/wp-content/uploads/2014/08/myuzik-hol171.jpg)](https://mpz.brovary.org/wp-content/uploads/2014/08/myuzik-hol171.jpg)

Одночасно з цим до гітариста приєднався ще й барабанщик – парубок з помітною зовнішністю прикував увагу присутніх, а біля нього на східцях сів ще один читач. Учасники флеш-мобу нічого не пояснювали присутнім на акції, яких щохвилини ставало все більше. Врешті, коли місця на майданчику перед «Мюзік Холом» вже майже не лишилось, до громади звернулись організатори протесту.

[![мюзік хол05](https://mpz.brovary.org/wp-content/uploads/2014/08/myuzik-hol05.jpg)](https://mpz.brovary.org/wp-content/uploads/2014/08/myuzik-hol05.jpg)

Першою слово взяла журналістка й громадська активістка **Аліна Дяченко.** Вона пояснила присутнім суть перфомансу, що в даний момент відбувався перед їхніми очима. За словами Аліни, таким чином молодь демонструє той формат закладу, який, на їхню думку, мав би бути в культурному центрі замість мажорського генделика. Ідеться про т.зв. коворкінг – місце, де молоді люди можуть спільно займатися корисними для себе і розвиваючими справами: від проведення різноманітних тренінгів та культурних семінарів, до літературних презентацій, мистецьких акцій, або ж просто мати місце для дистанційної роботи, фрілансу чи додаткового навчання. За відвідування такого закладу стягується символічна плата, за яку клієнти отримують зручне, обладнане всім необхідним для роботи та навчання місце, а за бажанням – можуть випити чаю або перекусити в буфеті. Звісно, такий заклад не передбачає продаж алкоголю чи паління всередині.

[![мюзік хол08](https://mpz.brovary.org/wp-content/uploads/2014/08/myuzik-hol08.jpg)](https://mpz.brovary.org/wp-content/uploads/2014/08/myuzik-hol08.jpg)

 

Аліна закликала присутніх, які підтримують ідею створення подібного розвиваючого закладу в міському культурному центрі замість скандального кафе – підписувати відповідне звернення до міської влади. За короткий час активістам вдалося зібрати понад сотню підписів на підтримку такої ідеї.

[![мюзік хол22](https://mpz.brovary.org/wp-content/uploads/2014/08/myuzik-hol221.jpg)](https://mpz.brovary.org/wp-content/uploads/2014/08/myuzik-hol221.jpg)

Розвинув пропозицію наступний виступаючий **Дмитро Стретович** – молодий броварчанин, котрий більш відомий в Києві як успішний культурний менеджер. На рахунку Стретовича – низка загальнонаціональних літературних проектів, реалізованих в рамках дітища його команди – Центру літературної освіти: мистецької спільноти, відомої вже і поза межами України.

[![мюзік хол09](https://mpz.brovary.org/wp-content/uploads/2014/08/myuzik-hol09.jpg)](https://mpz.brovary.org/wp-content/uploads/2014/08/myuzik-hol09.jpg)

Дмитро розповів, що подібного формату закладів сьогодні все більше з’являється в Києві та інших містах України, і саме завдяки ним прогресивна молодь знайомиться між собою, спільно навчається та реалізовує мистецькі та культурні проекти. _«Насправді дуже соромно, коли в стотисячних Броварах немає жодного якісного розвиваючого центру для молоді, а місця, які б ідеально для цього підійшли – зайняті генделиками синками депутатів-«регіоналів»_ - підсумував Стретович.

[![мюзік хол18](https://mpz.brovary.org/wp-content/uploads/2014/08/myuzik-hol18.jpg)](https://mpz.brovary.org/wp-content/uploads/2014/08/myuzik-hol18.jpg)

За цим слово взяв один з ініціаторів акції, журналіст **Андрій Качор.** Він звернув увагу присутніх на предмети, які лишили перед входом до кафе учасники флеш-мобу: книжки, гітару, горнятка з чаєм, картину та ноутбук. За його словами, ці предмети символізують мистецтво, культуру та розвиток – те, чого так не вистачає нашому місту. Натомість із пакету із символікою Партії регіонів, Качор почергово витягав інші предмети: найперше – пляшку горілки, яка символізує гучні п’янки, які постійно відбуваються в «Мюзік Холі». За тим в руках Андрія з’явилась бейсбольна біта як символ насильства та регулярних бійок в «Мюзік Холі» - принагідно виступаючий згадав про найбільш резонансні випадки побиттів в регіоналівському кафе.

[![мюзік хол12](https://mpz.brovary.org/wp-content/uploads/2014/08/myuzik-hol12.jpg)](https://mpz.brovary.org/wp-content/uploads/2014/08/myuzik-hol12.jpg)

Далі присутні побачили «пацанську кепочку», та соняшникове насіння як символ «бидлокультури», яка нині панує в міському культурному центрі через наявність в ньому скандального кафе. Наостанок Качор продемонстрував книгу із зображенням **Наталії Багмут** – місцевої депутатки від Партії регіонів, чиїй дитині і належить «Мюзік Хол». Все це увінчав той самий пакет з логотипом партії Януковича, адже за словами Качора, саме завдяки свавіллю, яке поширилось містом в часи режиму ПР, Бровари мусять терпіти в самісінькому центрі міста подібні «мажорські притони».

[![10589719_821200911258249_1638164154_n](https://mpz.brovary.org/wp-content/uploads/2014/08/10589719_821200911258249_1638164154_n.jpg)](https://mpz.brovary.org/wp-content/uploads/2014/08/10589719_821200911258249_1638164154_n.jpg)

> В розпал акції з-за рогу «Прометею» зявилась група молодих людей під проводом представника адміністрації «Мюзік Холу» **Миколи Тарана.** Вони намагались організувати контр-мітинг на захист регіоналівського кафе, однак дуже швидко мусили згорнути свої плакати, адже натрапили на словесну «атаку» місцевих мешканців, переважного літніх жінок. Молоді люди не могли толком пояснити, звідки вони, де навчаються або ж працюють. Лише кілька дівчат сумнівної зовнішності несміливо промовили, що «хочуть тут гулять».
> 
> [![тітушки5](https://mpz.brovary.org/wp-content/uploads/2014/08/titushki5.jpg)](https://mpz.brovary.org/wp-content/uploads/2014/08/titushki5.jpg)
> 
>  
> 
> [![тітушки3](https://mpz.brovary.org/wp-content/uploads/2014/08/titushki3.jpg)](https://mpz.brovary.org/wp-content/uploads/2014/08/titushki3.jpg)
> 
> [![тітушки1](https://mpz.brovary.org/wp-content/uploads/2014/08/titushki1.jpg)](https://mpz.brovary.org/wp-content/uploads/2014/08/titushki1.jpg)
> 
> Після цього між мешканцями навколишніх будинків та захисниками «Мюзік Холу» виникла невеличка сутичка, яку швидко розборонили активісти, а «підопічні Багмутів» мусили сховатись в кафе.

Аби всі учасники акції розуміли юридичні підстави для закриття «Мюзік Холу», перед броварчанами виступив активіст ГО «Народний контроль», юрист **Руслан Яремчук.** Він продемонстрував документи, які підтверджують, що в кафе заборонений продаж алкогольних напоїв, та й працювати заклад може лише до 22:00. З натовпу почулись обурені вигуки: «Мюзік Хол» ніколи не дотримувався цих вимог, гучні гулянки відбуваються тут щоночі аж до ранку, та, звісно, в кафе продається будь-який алкоголь. Яремчук розповів також, що під час своєї служби в міліції йому було відомо про багато випадків нападів на людей з боку Романа Багмута, одного разу постраждав навіть працівник СБУ, однак Багмута щоразу успішно «відмазувала» його матір перед вищим керівництвом міліції.

[![мюзік хол16](https://mpz.brovary.org/wp-content/uploads/2014/08/myuzik-hol16.jpg)](https://mpz.brovary.org/wp-content/uploads/2014/08/myuzik-hol16.jpg)

 

Нарешті слово взяла мешканка будинку, що знаходиться прямо навпроти «Мюзік Холу». Пані Світлана дуже емоційно розпочала свій виступ, розповівши, що мешканцям навколишніх багатоповерхівок набридло терпіти цей «безпрєдєл» і вони більше не вірять обіцянкам влади владнати ситуацію «по хорошому» - кафе і далі продовжує цинічно порушувати закон.

[![мюзік хол14](https://mpz.brovary.org/wp-content/uploads/2014/08/myuzik-hol141.jpg)](https://mpz.brovary.org/wp-content/uploads/2014/08/myuzik-hol141.jpg)

 Вже близько дев’ятої вечора на ганок «Мюзік Холу» знову піднявся Андрій Качор, який заявив, що влада мала більше, ніж достатньо часу для того, аби виселити скандальний заклад з «Прометею» та в цивілізований спосіб відреагувати на вимоги броварської громади. _«Сьогодні терпіння людей майже вичерпано – ми даємо міській владі десять днів – до наступної сесії – розірвати договір оренди з «Мюзік Холом» і виселити регіоналівський притон з «Прометею». В іншому разі народ отримає повне моральне право боротися за своє місто так, як це відбувалось взимку на Майдані»_, - переконаний Качор. Після цього Андрій закликав учасників акції покласти перед входом до кафе десять цеглин.

[![мюзік хол19](https://mpz.brovary.org/wp-content/uploads/2014/08/myuzik-hol19.jpg)](https://mpz.brovary.org/wp-content/uploads/2014/08/myuzik-hol19.jpg)

 За його словами, ця бруківка – точно така, яка була й на Грушевського – може символізувати створення й побудову нового – справді культурного – закладу на цьому місці, якщо влада адекватно зреагує на вимоги громади. Інакше бруківка може виконати цілком протилежну функцію, як це неоднарозово було продемонстровано на вулиці Грушевського в Києві.

[![мюзік хол21](https://mpz.brovary.org/wp-content/uploads/2014/08/myuzik-hol21.jpg)](https://mpz.brovary.org/wp-content/uploads/2014/08/myuzik-hol21.jpg)

Поклавши цеглу біля дверей «Мюзік Холу», присутні стали перед «мажорським притоном» для колективного фото – аби передати його владі як свідчення волі громади. Активісти обіцяють зустрітися з чиновниками щодо цього питання вже завтра, 5 серпня на черговому засіданні виконкому.

_Фото Миколи Кожем'яка_
