---
title: "Чи допоможе круглий стіл реформувати фінансування медичних закладів в Броварах?"
date: 2016-01-28
author: 
  username: "samopomich"
  display_name: "Самопоміч"
categories: 
  - "kolonka-avtora"
tags: 
  - "brovary"
  - "krugliy-stil"
  - "meditsina"
coverImage: "wp-content/uploads/2016/01/sysoyenko4.jpg"
---

Завтра **29 січня 2016 року о 14:00** в малій залі засідань Броварської міської ради відбудеться круглий стіл з приводу реформування медицини в місті Бровари та Броварському районі. Депутат ВР України **Ірина Сисоєнко** (заступник голови Комітету ВР з питань охорони здоров’я), **Василишин Роман Йосифович** (заступник Міністра охорони здоров'я) та **Наталія Бігарі** (голова постійної комісії Київської обласної ради з питань охорони здоров’я, материнства, дитинства, соціального захисту населення та пенсіонерів) зустрінуться з усіма керівниками первиннної та вторинної медицини, педіатрії та екстренної допомоги в місті Бровари.

_«На сьогодні безоплатність та доступність медичної допомоги, гарантовані Конституцією України, існують для громадян лише на папері. Пацієнти вимушені платити за передбачені законом безкоштовні послуги зі своїх кишень, наприклад, за лікарські препарати, при чому у кожній лікарні може бути свій прейскурант. Більше того, міські та районні лікарні влаштовують справжню війну за пацієнтів, «перетягують» їх з однієї лікарні в іншу, розглядаючи медицину як бізнес»_, – підкреслила Ірина Сисоєнко.

За її словами, нестача в регіональних медичних закладах лікарів сімейної медицини, педіатрів, необхідного обладнання та лікарських засобів не тільки ще більше розхитує систему охорони здоров’я, а й ускладнює доступність для людей необхідної вчасної медичної допомоги.

_«Насправді ж, процедура фінансування медичних закладів потребує суттєвого перегляду. Зокрема, заробітна плата сімейного лікаря має залежати від кількості пацієнтів, яким фактично було надано медичну допомогу, а не від черги до нього в кабінет. Головні лікарі мають отримати можливість планувати та контролювати свої видатки, відповідно до потреб медичної установи, а не за загальними кошторисами залежно від кількості ліжкомісць, як це було раніше»_, – підкреслила народний депутат.
