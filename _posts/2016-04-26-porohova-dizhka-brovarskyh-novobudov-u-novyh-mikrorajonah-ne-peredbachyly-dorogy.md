---
title: "Порохова діжка броварських новобудов: у нових мікрорайонах не передбачили дороги?"
date: 2016-04-26
author: 
  username: "tatuuum"
  display_name: "Тетяна Панкратьєва"
categories: 
  - "rozsliduvannya"
  - "brovary"
tags: 
  - "5-mikrorajon"
  - "bazalt"
  - "bdbk-merkurij"
  - "bzbk"
  - "brovary"
  - "budivnitstvo"
  - "vibir-redaktsiyi"
  - "doroga"
  - "zhk-diamant"
  - "zhk-yaroslavskyj"
  - "zabudovnyky"
  - "novini"
  - "smittya"
---

**Хаотичний розподіл земельних ділянок у 5-му мікрорайоні між різними забудовниками вже сьогодні викликає протести броварчан. Мешканці нових житлових комплексів ризикують опинитися відрізаними від решти міста через відсутність під'їздних шляхів до власних будинків. Люди б'ють на сполох: вони протестують проти спорудження "тимчасових" доріг безпосередньо під вікнами та по території майбутнього дитячого садку. А забудовники не бажають поступатися власними земельними ділянками, подекуди перетворюючи їх на обійстя для бомжів та наркоманів, а інколи - шантажуючи відключенням електрики.** 

На ділянці, що розташована на перехресті вулиць Київська та Симоненка, будується 5-й мікрорайон: тут є і комунальна земля, і ділянки забудовників БЗБК, БДБК Меркурій, Базальт, УБК та інших. Межуючи один з одним, сусіди не можуть порозумітися: де чия земля, хто що повинен чи не повинен тут будувати, хто відповідає за незабудовані ділянки і таке інше.

![план 5](https://mpz.brovary.org/wp-content/uploads/2016/04/plan-5.jpg)

Так, наприклад, мешканці [ЖК Ярославський, який звела будівельна компанія "Базальт"](http://yaroslavskiy.in.ua/planirovki/), за адресою **Симоненка, 117**, обурені декількома речами:

а) територія навколо будинку, яка знаходиться в оренді у різних власників, зокрема, у відомого в місті забудовника **Ігоря Трощенка**, невпорядкована, захаращена, заповнена сміттям; там збираються бомжі і  собаки - треба довести територію до ладу;

б) біля будинку прокладає тимчасову дорогу БДБК Меркурій, що зводить сусідню будівлю: мешканці Ярославського впевнені - це незаконно, і протестують проти цього (про інцидент нещодавно [писало](https://mpz.brovary.org/na-symonenka-politsiya-ta-lyudy-prypynyly-nezakonne-budivnytstvo/) Маєш право знати);

в) є інформація, що на сусідній ділянці будівельна компанія УБК, яка виграла конкурс, збирається звести висотку для воїнів АТО - будинок буде щонайменше 16-поверховим, розташується впритул до Ярославського, затуливши світло та порушивши норми щодо щільності забудови.

**Сміття, яри і болото - навколо ЖК Ярославський**

_"Ось це - сквер імені Трощенка",_ - жартома кажуть мешканці ЖК Ярославський та вказують на яри та хащі за будинком. Ця ділянка, кажуть, в оренді у фірми ПДБП-2, котра належить колись впливовому екс-депутату Ігорю Трощенку, який нічого тут не будує і територію до ладу не приводить.

![ярославский (26)](https://mpz.brovary.org/wp-content/uploads/2016/04/yaroslavskyj-26.jpg)

![ярославский (27)](https://mpz.brovary.org/wp-content/uploads/2016/04/yaroslavskyj-27.jpg)

Дійсно, оточуючий пейзаж пригнічує: будівельні майданчики та "вільні" захаращені ділянки. І якщо на ділянках з будівництвом невдовзі з'являться житлові будинки, садочки, паркінги, то інші території стоять наче безхазяйні - на них ростуть звалища сміття, а в кущах сидять бомжі та наркомани, бігають безпритульні собаки.

![ярославский (22)](https://mpz.brovary.org/wp-content/uploads/2016/04/yaroslavskyj-22.jpg)

![ярославский (24)](https://mpz.brovary.org/wp-content/uploads/2016/04/yaroslavskyj-24.jpg)

З приводу захаращених ділянок мешканці Ярославського звернулися листами до відділу благоустрою Броварської міської ради. Ситуацію коментує начальник відділу **Олег Єжаков**: _"Декілька ділянок тут є у власності міста, ми їх приберемо вже 23 квітня на міському суботнику. Щодо інших ділянок - то ми не можемо їх чіпати, але ми написали листи до власників з вимогою прибрати свою територію. Якщо вони цього не зроблять, то ми комісійно виїдемо, обстежимо земельну ділянку, приберемо її і зробимо відшкодування коштів за проведення робіт"._

![ярославский (16)](https://mpz.brovary.org/wp-content/uploads/2016/04/yaroslavskyj-16-1.jpg)

![ярославский (18)](https://mpz.brovary.org/wp-content/uploads/2016/04/yaroslavskyj-18.jpg)

Є ще один шлях наведення ладу на навколишніх територіях, розповідає депутат Броварської міської ради **Аліна Дяченко**: _"Якщо ділянка в оренді давно, кажуть, що з 2005 року і на ній досі не проводиться будівництво, то можна ініціювати розірвання договору оренди і повернути землю до комунальної власності, адже забудовник повинен почати будувати в 3-річний термін"._

![ярославский (28)](https://mpz.brovary.org/wp-content/uploads/2016/04/yaroslavskyj-28.jpg)

Є питання і щодо озеленення території, кажуть мешканці ЖК Ярославський, бо коли купували квартири, дивилися на гарні картинки на сайті: все навкруги зелено. А реальність виявилася трохи інакшою: територія ЖК - це суцільний асфальт, а щось висаджувати на сусідніх ділянках "ярославівці" не мають права - чужа власність. _"Але ми хочемо все-таки висадити дерева, може, люди с того боку паркану будуть не проти",_ - сподіваються мешканці ЖК.

**Дорога: ніщо не буває більш постійним, ніж тимчасове**

Згідно плану, територія ЖК Ярославський межує з ділянкою управління освіти, ділянкою БДБК Меркурій, ділянкою ЖК Діамант, ділянкою УБК, ділянкою ПДБП-2, трохи подалі розташована територія БЗБК. Природньо, що між будівлями повинні бути дороги, міжквартальні проїзди, проте виявилося, що це питання не з легких: де і як прокладати дороги до будинків.

ЖК Ярославський, наприклад, проклав постійну дорогу з бруківки не напряму до вулиці Симоненка, а через небажання власника ділянки - в обхід, зігзагом, але питання під'їзду вирішили. Тепер це питання вирішує БДБК Меркурій, який постановив прокладати тимчасову дорогу до зведеного ним будинку через територію управління освіти (там планується будівництво дитячого садочка), яка впритул прилягає до території ЖК Ярославський. Але мешканці житлового комплексу - проти.

\[caption id="attachment\_55403" align="aligncenter" width="600"\]![ярославский (19)](https://mpz.brovary.org/wp-content/uploads/2016/04/yaroslavskyj-19.jpg) Та сама тимчасова дорога, що намагається прокласти БДБК Меркурій для під'їзду до своєї новобудови\[/caption\]

\[caption id="attachment\_56350" align="aligncenter" width="600"\]![ярославский (20)](https://mpz.brovary.org/wp-content/uploads/2016/04/yaroslavskyj-20-1.jpg) Дорога повинна пройти повз територію Ярославського, по території майбутнього дитсадка і врізатися в дорогу з бруківки, яку побудував Ярославський\[/caption\]

_"По-перше, крадеться територія дитсадка,_ - каже одна з мешканок ЖК **Олена Новак**, - _по-друге, це пил і сморід, це небезпека для дітей, адже дорогу збираються прокласти біля нашого дитячого майданчику. По-третє, це розбита бруківка нашої вже побудованої дороги від ЖК до вулиці Симоненка. І останнє: повинна ж бути постійна дорога, у Меркурія є вихід на інший бік, чому дорогу треба тягнути через нас? Я не вірю, що вона буде тимчасовою"._

![ярославский (3)](https://mpz.brovary.org/wp-content/uploads/2016/04/yaroslavskyj-3-1.jpg)

\[caption id="attachment\_56352" align="aligncenter" width="600"\]![ярославский (4)](https://mpz.brovary.org/wp-content/uploads/2016/04/yaroslavskyj-4-1.jpg) Тимчасова дорога - поряд дитячий майданчик\[/caption\]

Стосовно цієї дороги мешканці подавали листи до відділу благоустрою Броварської міської ради, зверталися і до депутатів, але в активну фазу конфлікт зайшов цього вівторка, **19 квітня**, коли [мешканці Ярославського зупинили будівництво дороги](https://mpz.brovary.org/na-symonenka-politsiya-ta-lyudy-prypynyly-nezakonne-budivnytstvo/), ставши під крани та викликавши поліцію, депутатів та представників виконкому. Прибув і головний інженер БДБК Меркурій, який стверджував, що всі потрібні дозволи є, що коли почнеться будівництво садочка, дорогу приберуть, вона тимчасова. Проте депутати та присутній начальник відділу благоустрою заперечили: _"У вас немає достатніх дозволів. Ви за ними не зверталися"_.

![ярославский (11)](https://mpz.brovary.org/wp-content/uploads/2016/04/yaroslavskyj-11.jpg)

Мешканці кажуть, що їх погрожують залишити без світла, але вони все одно незламні: _"Меркурій дає світло Ярославському, забудовники між собою домовилися: ти мені світло, я тобі - дорогу. І нас тепер цим шантажують. Фактично ми досі сидимо без нормального світла, в будинку лише будівельне світло, у кого ситуація безвихідна, в'їхали і живуть так, платять за підвищеними тарифами"._

![ярославский (31)](https://mpz.brovary.org/wp-content/uploads/2016/04/yaroslavskyj-31.jpg)

Наступний раунд переговорів відбувся наступного дня, у середу, **20 квітня.** Того дня на збори мешканців Ярославського прибула працівниця маркетингового відділу Меркурію - **Олександра Шкляренко**, присутні були також представники забудовника ЖК Ярославський будівельної компанії "Базальт", зокрема генеральний директор **Сергій Нікіфоров**. Знов дістали план і почали обговорювати, що робити.

![ярославский (32)](https://mpz.brovary.org/wp-content/uploads/2016/04/yaroslavskyj-32.jpg)

_"Тимчасовий проїзд погоджено з ЖК Діамант та з управлінням освіти. Основна дорога буде, коли Діамант закінчить будівництво",_ - розповідає Олександра Шкляренко.

_"Управління освіти не є розпорядником цієї землі,_ - доводить присутня депутат Аліна Дяченко, - _це земля громади. Ви мали отримати дозвіл на порушення благоустрою, є відповідна процедура, начальник відділу благоустрою каже, що ви такий дозвіл не отримали. Також він заявляє, що цей дозвіл буде видано, якщо не буде заперечень з боку мешканців ЖК Ярославський"._

![ярославский (35)](https://mpz.brovary.org/wp-content/uploads/2016/04/yaroslavskyj-35.jpg)

_"Дійсно, Меркурій звертався з таким проханням, але два тижні тому на засіданні у міського голови було заборонено робити там проїзд, погоджень офіційних немає,_ - каже Сергій Нікіфоров, - _натомість було вирішено робити проїзд через територію БЗБК"._

![ярославский (33)](https://mpz.brovary.org/wp-content/uploads/2016/04/yaroslavskyj-33.jpg)

_"Тепер щодо постійної дороги: посеред кварталу між будинком Меркурію та будинками БЗБК планувалася центральна дорога, яка виходить з одного боку на Стефаника, з іншого - на Симоненка,_ - продовжує Сергій Нікіфоров, - _але пані Дудар перекрила виїзд Меркурію, вона будує дуже близько, їхній будинок у 2 метрах від ділянки ЖК Діамант - відповідно там вже неможливо прокласти дорогу. А пан Трощенко не дає зробити дорогу через свою ділянку, тому що він не має погодженого генплану його ділянки. Діамант також категорично відмовляється робити дорогу через свою територію. Тому на даний момент БДБК Меркурій не має виїзду"._

![ярославский (37)](https://mpz.brovary.org/wp-content/uploads/2016/04/yaroslavskyj-37.jpg)

"Маєш право знати" звернулося за коментарем до маркетингового директора компанії БЗБК **Олександри Дудар**. Вона пояснює ситуацію так: _"У нас є ділянка, межі якої позначені парканом. За цю землю ми платимо оренду. Будинки запроектовані згідно з усіма будівельними нормами. Територія житлового мікрорайону буде закритою, огородженою парканом, ніяких доріг до інших будинків там бути не могло і не буде. А вул. Стефаника в найближчому майбутньому не стане зовсім, тому дорога звідти також йти не може. Ми не розуміємо, які до нас питання? Забудовник Ярославського дозволив прокласти через їх територію дорогу до будинку Меркурія, Діамант дозволяв їздити через них на час будівництва. У нас ніяких домовленостей з Меркурієм не було і немає"._

**Дім, якого ще немає, але який вже всіх хвилює**

Поряд з ЖК Ярославський планується будівництво висотки для воїнів АТО. Чітких відомостей про майбутнє будівництво наразі немає, більше чутки, але люди стривожені: кажуть, бачили план, а там 16(18?)-поверховий Г-образний будинок, який затулить 10-поверховий Ярославський. Серед воїнів АТО також є незадоволені, бо кімнати в будинку плануються маленькі, також є підозри щодо матеріалів, з яких будуватимуть висотку. Люди трохи спантеличені, кажуть, забудовник вже котрий раз на зустрічі не з'являється та проект не представляє.

\[caption id="attachment\_55391" align="aligncenter" width="600"\]![ярославский (7)](https://mpz.brovary.org/wp-content/uploads/2016/04/yaroslavskyj-7.jpg) Той самий загадковий будинок, що начебто розташується поблизу Ярославського: Г-образна будівля зі знаком питання в правому верхньому кутку\[/caption\]

_"Тендер виграла [компанія УБК](http://www.ukrbudcom.kiev.ua/),_ - розповідає директор будівельної компанії "Базальт" (забудовник ЖК Ярославський) Сергій Нікіфоров. - _Серед можливих небезпек для сусідніх будинків - це забивання паль (свай), але в Броварах ця технологія, наскільки я знаю, не використовується. Я не бачив проекту, я не знаю, що там конкретно будуть зводити, тобто нема ніякої претензії до того, чого ще немає"._

![ярославский (34)](https://mpz.brovary.org/wp-content/uploads/2016/04/yaroslavskyj-34.jpg)

Але мешканці побоюються, що може бути запізно, і б'ють на сполох вже зараз: _"Ми проти кам'яних нетрів, щільність забудови може бути перевищена на цьому кварталі, проект нових будинків повинен враховувати сусідню забудову"._

Депутати підтримують людей. _"Ми з вами можемо зупинити це будівництво. А можливо, треба провести новий конкурс? Я зацікавлений в тому, аби воїни АТО отримали більше квартир, щоби місто отримало якісні будинки, а люди побачили менше поверхів в сусідніх новобудовах",_ - коментує депутат **Андрій Саук**.

_"Ще один нюанс,_ - каже Сергій Нікіфоров, - _міська влада виділила землю компанії УБК без під'їздних шляхів. Якщо УБК не вирішить питання з під'їздом з паном Трощенко, це буде другий Меркурій"._

![ярославский (13)](https://mpz.brovary.org/wp-content/uploads/2016/04/yaroslavskyj-13-1.jpg)

Ось така складна історія взаємовідносин між сусідами у 5-му мікрорайоні Броварів. Як вони домовляться між собою - покаже час. Але очевидно, що домовлятися потрібно.

**Фото - автора та Катерини Негоди**
