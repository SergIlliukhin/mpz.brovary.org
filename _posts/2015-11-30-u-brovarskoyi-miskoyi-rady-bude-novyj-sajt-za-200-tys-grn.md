---
title: "У Броварської міської ради буде новий сайт за 200 тис грн?"
date: 2015-11-30
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "grubiyanstvo"
  - "novini"
  - "sajt"
  - "sapozhko"
coverImage: "wp-content/uploads/2015/11/search-engine-optimisation1.jpg"
---

**Цієї п’ятниці, 27 листопада, в одному з приміщень Броварської міської ради відбулася зустріч депутатів від різних фракцій і міського голови з представниками компанії розробників сайтів [Kitsoft](http://www.kitsoft.kiev.ua/). Гості запропонували створити новий веб-портал для міськради та назвали вартість роботи – 200 тис. грн. На новій платформі обіцяють широкий або вузький функціонал – за бажанням замовника. Про це розповів депутат міськради Олег Берестовий.**

Зі слів броварського обранця, серед пропозицій представники компанії озвучили можливість подання до влади електронних звернень. Зокрема, на сайті можуть створити спеціальну карту, де громадянин матиме змогу поскаржитись владі на проблему, одразу вказавши її географічне місце.

В цілому, враховуючи якість попередніх робіт компанії Kitsoft, Берестовий вважає запропоновану ціну у 200 тис. грн. прийнятною. Водночас, у соцмережах питання ціни і пропозиції загалом [викликало](https://www.facebook.com/groups/brovary/permalink/1142953662401265/) неоднозначну реакцію мешканців Броварів.

Окрім того, інше питання про гроші, озвучене на зустрічі, викликало несподівану для багатьох реакцію міського голови **Ігоря Сапожка**. Як розповіли присутні, наприкінці презентації журналіст видання «Трибуна-Бровари» **Олексій Комаровський** поставив запитання про те, чому саме ця компанія обрана розробником нового сайту. На це мер відповів таким чином: «_У тебе є інші розробники сайту? Немає? Не задавай дурних запитань!_».
