---
title: "5 листопада відбудеться два судових засідання проти броварських \"свободівців\""
date: 2013-11-04
categories: 
  - "announce"
tags: 
  - "aktsiya-protestu"
  - "batyuk"
  - "vo-svoboda"
  - "militsiya"
  - "nechiporenko"
  - "novini"
  - "peresliduvannya-zahisnikiv-parku"
  - "sud"
  - "huliganstvo"
---

**[![Свобода](https://mpz.brovary.org/wp-content/uploads/2013/06/Svoboda.jpg)](https://mpz.brovary.org/wp-content/uploads/2013/06/Svoboda.jpg)Завтра, 5 листопада, у Броварському міськрайонному суді  відбудеться два засідання проти активістів ВО "Свобода". Очільники [районного осередку партії](http://www.facebook.com/pages/%D0%91%D1%80%D0%BE%D0%B2%D0%B0%D1%80%D1%81%D1%8C%D0%BA%D0%B0-%D1%80%D0%B0%D0%B9%D0%BE%D0%BD%D0%BD%D0%B0-%D0%BE%D1%80%D0%B3%D0%B0%D0%BD%D1%96%D0%B7%D0%B0%D1%86%D1%96%D1%8F-%D0%92%D0%9E%D0%A1%D0%B2%D0%BE%D0%B1%D0%BE%D0%B4%D0%B0/530160797037763) закликають небайдужих громадян прийти та підтримати підсудних. Про це вони [повідомляють](http://www.facebook.com/events/559693224085756/) у соціальних мережах та запрошують на акцію, яка розпочнеться о 9:00.**

На засіданні о 9:30 розглядатимуть справу проти активіста ВО "Свобода" Сергія Нечипоренка та помічника народного депутата Різаненка, «ударівця» Сергія Батюка. Як сказано у повідомленні, склад "злочину" націоналіста [правоохоронці побачили у "встановленні наметів" та "використанні гучномовця"](https://mpz.brovary.org/za-stilbu-z-igrashkovoyi-rushnitsi-aktivistam-shiyut-kriminalnu-spravu/) під час санкціонованої акції. 10 вересня свободівець [виступив на підтримку побратимів](https://mpz.brovary.org/na-chest-zaporozhtsya-u-brovarah-zastrelili-prezidenta-miskogo-golovu-ta-gubernatora/) Миколи Смірнова, Руслана Ткаченка та Олега Шевчука, яких звинувачують у поваленні паркану масажиста Азарова у броварському парку "Перемога".

Також міліцію занепокоїло "звучання патріотичних пісень" та "заклики до боротьби з корупцією". Злочин кваліфікують за ч. 2 ст. 296 – хуліганські дії за попередньою змовою групою осіб.підставою для відкриття кримінального провадження стала заява гр. Семенюка В. А., члена ПР.

"_Подібні висновки броварських міліціонерів не можна розцінювати інакше, як цілеспрямовану реставрацію політичних репресій 1937 року, коли людей десятками тисяч запроторювали до в’язниць та знищували за звинуваченнями «розстрільних трійок». Справа Батюка та Нечипоренка – це край, за яким почнеться повернення «чорних воронків» та розстріли без суду та слідства_", - переконані "свободівці".

Наразі активістам загрожує покарання у вигляді обмеження волі на строк до п'яти років або позбавлення волі на строк до чотирьох років

На іншому засіданні, призначеному на 9:00, [судитимуть районних броварських свободівців Олега Шевчука, Миколу Смірнова та Руслана Ткаченка](https://mpz.brovary.org/sud-zvilniv-z-pid-areshtu-zahisnikiv-parku-peremoga/), "які _виступили проти свавілля влади в Броварах, режиму внутрішньо-окупаційної системи: 25 травня 2013 року відбили на користь громади землю, за що ниніможуть бути загратовані_!"

Організатори акції запрошують усіх свідомих патріотів та небайдужих підтримати націоналістів, прийти на захід, показати окупантам, що українець господар у власній країні, та стати на захист своєї землі та волі. Суд відбудеться за адресою: м. Бровари, вул. Воз’єднання, 1.
