---
title: "Один загиблий, четверо постраждалих: цієї суботи на мосту біля Торгмашу сталася ДТП - ФОТО, ВІДЕО"
date: 2015-06-22
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "avariya"
  - "brovary"
  - "dtp"
  - "novini"
  - "torgmash"
coverImage: "wp-content/uploads/2015/06/11226561_1456799447969348_3729109624418908552_n.jpg"
---

**Ввечері суботи, 20 червня, поблизу мосту на Торгмаш сталася автомобільна аварія - зіткнулися мікроавтобус та легковик. Унаслідок ДТП одна людина загинула, ще четверо отримали ушкодження. Життю постраждалих наразі нічого не загрожує. Про це повідомляють очевидці та Броварська центральна районна лікарня.**

Як [зазначає](https://www.facebook.com/atbrovary/posts/1456799574636002) спільнота At Brovary, аварія сталася на Торгмаші по вулиці Кутузова, біля повороту на вулицю Красовського, приблизно о 20:30. Посилаючись на свідків пригоди, спільнота вказує, що зіткнулися два автомобілі - мікроавтобус Мерседес Віто, який їхав з боку Києва, та легковик Крайслер, що прямував зі сторони Димитрового. В останнього швидкість перевищувала припустиму для їзди в місті.

Як ідеться в повідомленні At Brovary, через закриття на ремонт однієї смуги руху на мосту легковик на швидкості не впорався з керуванням. Його занесло, і той зіткнувся з мікроавтобусом. Гальмівний шлях становив близько 100 метрів. "_Удар був такої сили, що навряд чи автомобілі підлягають ремонту, особливо Крайслер_," - додає спільнота.

<iframe src="https://www.youtube.com/embed/lWEN8ox2FBs" width="640" height="360" frameborder="0" allowfullscreen="allowfullscreen"></iframe>

Зі слів очевидців, зазначає At Brovary, хлопці з Крайслера були на підпитку.

Як повідомили журналістам "Маєш право знати" у Броварській центральній районній лікарні, внаслідок аварії загинула одна людина. Ще одна особа потрапила до реанімації, однак згодом її перевели до травматології. У постраджалого - пошкодження тазової кістки. Також троє людей отримали легкі ушкодження, їх не шпиталізували. Життю постраждалих наразі нічого не загрожує. Інших деталей у лікарні не уточнюють.

За даними спільноти At Brovary, легких ушкоджень зазнали водій та пасажири мікроавтобуса, у той час як загиблий є пасажиром легковика. Спільнота вказує, що ще один пасажир та водій Крайслера зазнали важких травм.

Нагадаємо, що це вже не перша аварія, пов'язана із реконструкцією мосту біля Торгмашу. У березні цього року зі шляхопроводу [вилетіла](https://mpz.brovary.org/dtp-u-brovarah-marshrutka-iz-14-lyudmi-viletila-z-mostu-cherez-p-yanogo-vodiya-lanosa/) маршрутка, внаслідок чого 14 її пасажирів постраждали. Винним у ДТП назвали водія Ланоса, який на великій швидкості спрямував свій автомобіль на мікроавтобус. Кермувальника легковика визнали нетверезим.

Ремонтні роботи на мосту почалися восени минулого року. За даними Броварської міської ради, [реконструкція](https://mpz.brovary.org/na-remont-mostu-na-torgmash-u-2015-rotsi-vidileno-13-mln-grn-koli-mayut-zavershiti-roboti/) має завершитись у IV кварталі 2015 року.

Користувачі соцмереж зазначають, що ця ділянка дороги останнім часом є досить аварійною. Винуватять у тому як водіїв-порушників, так і затяжні ремонтні роботи на шляхопроводі та неякісну організацію руху у зв'язку із реконструкцією.
