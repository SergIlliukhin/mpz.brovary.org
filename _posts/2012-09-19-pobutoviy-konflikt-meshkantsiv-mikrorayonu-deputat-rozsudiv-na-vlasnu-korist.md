---
title: "\"Прибудинковий\" конфлікт мешканців мікрорайону депутат розсудив на власну користь"
date: 2012-09-19
author: 
  username: "SergIlliukhin"
  display_name: "Сергій Іллюхін"
tags: 
  - "bazyshyn"
  - "brovary"
  - "vibir-redaktsiyi"
  - "kupava"
  - "novini"
  - "osbb"
  - "shevchenko-4a"
coverImage: "wp-content/uploads/2012/09/IMG_9953.jpg"
---

[![](https://mpz.brovary.org/wp-content/uploads/2012/09/897595777.jpg "ЖК Купава")](https://mpz.brovary.org/wp-content/uploads/2012/09/897595777.jpg)**Конфлікт між мешканцями ОСББ "Шевченко 4-А" та ;итлового комплексу "Купава" на вул. Симоненка виник ще кілька років тому, але цими днями, після втручання депутата, спалахнув з новою силою.**

Справа в тому, що "ПДБП-2" - забудовник, який зводив ЖК "Купава", згідно з розробленим планом огородив всю територію парканом, а вихід зробив через вул. Симоненка.

Дорога по вул. Симоненка приблизно на **300 м** довша, ніж дорога навпростець - через прибудинкову територію ОСББ "Шевченко 4-А". Тому і почали мешканці ЖК "Купава" шукати та створювати щілини у паркані, щоб скоротити свій шлях.

[![](https://mpz.brovary.org/wp-content/uploads/2012/09/Scan11.jpg)](https://mpz.brovary.org/wp-content/uploads/2012/09/Scan11.jpg)

Мешканці будинку по вул.Шевченка 4-А, через прибудинкову територію яких проходить цей шлях, почали висловлювати своє незадоволення, особливо після того, як вони створили ОСББ та почали самостійно оплачувати працю прибиральниці та вивіз сміття. За приблизними підрахунками, кількість мешканців "Купави" складає більше 1000 осіб, відповідно, за словами "шевченківців", і сміття вони залишають за собою чимало. До того ж, кажуть, часто помічали, що "купавівці" дорогою на роботу викидають пакети зі сміттям до смітників ОСББ замість своїх контейнерів, які знаходяться у стороні.

> Так і жили: один шпарину в паркані проробить, інший - закриє, хтось знову проробить, її залізом заварять. Слово за слово, а бувало й до бійки доходило!

У серпні 2011 року на загальних зборах мешканців будинку по вул.Шевченка 4-А [обговорили](http://shevchenko4a.org.ua/protokol-sobraniya-04-08-2011/) це питання і більшістю голосів вирішили надійно заварити дірку у паркані, аби зробити територію затишнішою та тихішою. Так і зробили: наступного дня дірку було заварено і потік небажаних відвідувачів різко зменшився.

[![](https://mpz.brovary.org/wp-content/uploads/2012/09/IMG_9953.jpg "Шевченко 4-А")](https://mpz.brovary.org/wp-content/uploads/2012/09/IMG_9953.jpg)

**Втручання депутатського корпусу**

Такий стан речей не влаштовував багатьох мешканців "Купави", серед яких виявився і **Петро Євгенович Базишин** - депутат Броварської міської ради, член ВО "Свобода", обраний по виборчому округу №16 (до якого якраз належать і "Купава", і "Шевченко 4-А").

Група мешканців ЖК "Купава" звернулася до пана Базишина з проханням обладнати прохід через територію ОСББ "Шевченко 4-А". З відповідним зверненням Петро Євгенович спочатку звернувся до самого ОСББ, щоб спробувати домовитись, але перемовини були безрезультатними: мешканці незадоволені відвідувачами, а правління ОСББ не має повноважень переглядати рішення загальних зборів. Пообіцяли звернутися до мешканців на наступних зборах для розгляду даного питання.

> Тому депутат Базишин, звернувшись до керівництва міста, та залучившись (за його словами) підтримкою міського голови **Ігоря Сапожка**, вирішив втрутитись у конфлікт особисто і розсудити його на користь мешканців ЖК "Купава", до числа яких він і сам належить.

Вранці 18 вересня біля багатостраждального паркану з'явилася бригада майстрів, які швиденько і оперативно заходилися готувати проріз, та ще й прилаштовувати сходинки. На зауваження та обурення мешканців ОСББ "Шевченко 4-А" вони лише розводили руками - мовляв, наша справа маленька, є замовник, до нього і звертайтесь. Телефон замовника, який вони повідомили, виявився особистим телефоном депутата Базишина Петра Євгеновича, [зазначеним](http://brovary-rada.gov.ua/graf%D1%96k-priiomu-deputat%D1%96v) на сайті Броварської міської ради.

[![](https://mpz.brovary.org/wp-content/uploads/2012/09/DSC_0357-001.jpg)](https://mpz.brovary.org/wp-content/uploads/2012/09/DSC_0357-001.jpg)

Під час телефонної розмови пан Базишин був дещо знервований: спочатку він повідомив, що не має відношення до робіт, які виконуються, але згодом визнав, що саме він є замовником робіт. Свої дії він мотивував тим, що добрим для всіх бути неможливо, що це рішення Ігоря Сапожка, тому з усіма питаннями порадив звертатися безпосередньо до міського голови. Наприкінці Петро Євгенович підкреслив, що він це робить _як депутат Броварської міської ради_.

<iframe src="http://www.youtube.com/embed/PrJVGO378zY" frameborder="0" width="420" height="315"></iframe>

Слід відзначити, що серед [опублікованих на сайті](http://docs.pravo-znaty.org.ua/l2/0/20/1/1) Броварської міської ради розпоряджень міського голови відсутні жодні рішення щодо ЖК "Купава" чи ОСББ "Шевченко 4-А", тому, якщо домовленість і була, то документального відображення вона не знайшла...

Станом на вечір 18 вересня прохід залишений у напівготовому стані - працівники вирішили не наражатися на небезпеку, тому поквапились залишити місце подій до повернення мешканців додому.

> Чому саме у напружений передвиборчий період депутат вирішив підняти це питання та чому замість того, щоб намагатися владнати конфлікт між мешканцями, Петро Базишин вирішив його загострити та відкрито підтримати одну зі сторін - питання залишається без відповіді. Ми у свою чергу продовжуємо спостерігати за черговою “гарячою точкою” у нашому місті та дуже сподіваємось, що таке брутальне втручання народного обранця у побутові суперечки не розпалить вогнище ворожнечі між сусідами з новою силою.
