---
title: "Суд повернув Броварам ще 9 гектарів незаконно виділеної землі"
date: 2015-01-12
author: 
  username: "pravoznaty"
  display_name: "Маєш право знати"
tags: 
  - "vibir-redaktsiyi"
  - "zemlya"
  - "miskrada"
  - "novini"
  - "radiobashti"
  - "radioperedavalniy-tsentr"
  - "sud"
coverImage: "wp-content/uploads/2015/01/glako1.jpg"
---

[![121011_original](https://mpz.brovary.org/wp-content/uploads/2015/01/121011_original.jpg)](https://mpz.brovary.org/wp-content/uploads/2015/01/121011_original.jpg)**Суд визнав незаконною передачу Броварською міськрадою 9 га землі під забудову фірмам ТОВ «ДІББ» і ТОВ «Глако» в 3-му мікрорайоні IV житлового району. Ідеться про дві земельні ділянки площею по 4,5 га по вул. Київській, де раніше знаходились дві опори-башти Радіопередавального центру. Про це [повідомляє](http://nashigroshi.org/2015/01/11/sud-povernuv-brovaram-9-hektariv-yaki-miskrada-nezakonno-viddala-pid-zabudovu/) проект «Наші гроші» з посиланням на матеріали справи Господарського суду Київської області від 17 грудня 2014 р. за позовом заступника прокурора Київської області.**

У січні 2007 р. міськрада передала ці землі фірмам в оренду для розміщення на них багатоквартирної житлової забудови. Землю дали на 5 років, пізніше термін дії оренди продовжили до 2021 р. При цьому зміна категорії земель та їхнього цільового призначення відбулася з порушенням. На початку 2007 р., згідно з даними Київського обласного управління і Броварського міського відділу земресурсів, ділянки мали статус сільськогосподарських земель (рілля). А в договорах оренди за кілька місяців вже були прописані як землі житлової забудови. При цьому рішень про зміну призначення, як то мало би бути здійснене згідно з земельним законодавством, Броварська рада не приймала.

[![дібб-глако1](https://mpz.brovary.org/wp-content/uploads/2015/01/dibb-glako1.jpg)](https://mpz.brovary.org/wp-content/uploads/2015/01/dibb-glako1.jpg)

Окрім того, як виявилося, увесь цей час відведена «ДІББ» земельна ділянка, не пустувала: на момент укладення договору оренди в 2007 і його подовження у 2010 р. на ній були розташовані об’єкти державної власності ДП «Радіопередавальний центр», а саме дві опори-башні. Списані і демонтовані ці два об’єкти були лише в травні 2013 року. При цьому в жодному з договорів наявність на земельній ділянці об’єктів державної власності не відображена.

Таким чином у зв’язку з порушенням процедури зміни цільового призначення земельних ділянок та передачі під забудову, суд визнав незаконними й скасував усі вищеперераховані рішення міськради, а договори з фірмами визнав недійсними.

Станом на 2006 р., коли укладалися договори про оренду землі, власниками фірми «Глако» були **Олексій Харчістов** (співзасновник мережі «КЛО») та **Олександр Шейнкман**, компанією «ДІББ» володіли **Юлія Харчістова** і той же **Шейнкман.**

З березня 2007 і до жовтня 2011 р.р. співвласником обох фірм також був **Дмитро Сандлер** (народний депутат у 2002-2012 р.р., з 2006 – від Партії регіонів).

Наразі власниками обох фірм є **Харчістов, Шейнкман, Наталія Лапоногова**, а також кіпрські фірми **«Еллертон трейдінг лімітед» і «Дрантонс інвестментс лімітед».**

За матеріалами [«Наші гроші»](http://nashigroshi.org/)
