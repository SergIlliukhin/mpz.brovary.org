---
title: "МВС Київщини радитиметься з громадою щодо нового керівника броварської міліції"
date: 2014-06-11
tags: 
  - "brovarska-narodna-rada"
  - "vibir-redaktsiyi"
  - "golomsha"
  - "kachor"
  - "lyustratsiyniy-komitet"
  - "lyustratsiya"
  - "militsiya"
  - "novini"
---

[![ment1](https://mpz.brovary.org/wp-content/uploads/2014/06/ment1.jpg)](https://mpz.brovary.org/wp-content/uploads/2014/06/ment1.jpg)**При розгляді кандидатів на посаду начальника Броварського міського відділу міліції в обов’язковому порядку буде врахована думка громадськості. Про це заявив начальник ГУ МВС в Київській області Ярослав Голомша у відповіді на [звернення Броварської Народної Ради](https://mpz.brovary.org/brovarchani-vimagayut-uzgoditi-z-gromadoyu-kandidaturu-na-posadu-nachalnika-militsiyi/) щодо процедури призначення нового начальника міської міліції.**

У листі за підписом Голомші зокрема йдеться про те, що кандидати на посаду очільника броварського МВ відбиратимуться зі списку осіб, зарахованих до кадрового резерву, оприлюдненому на офіційних веб-сайтах МВС та Головного управління. Однак у [цих списках](http://mvs.gov.ua/mvs/control/kyivska/uk/publish/article/88921) відсутні прізвища місцевих правоохоронців, котрі вже заявили про свої наміри обійняти вакантну посаду головного міліціонера Броварів.

[![фото 2 (1)](https://mpz.brovary.org/wp-content/uploads/2014/06/foto-2-1.jpg)](https://mpz.brovary.org/wp-content/uploads/2014/06/foto-2-1.jpg)

Як сказано [на сайті  Люстраційного комітету](http://lustrationbrovary.wordpress.com/2014/06/11/%D0%BC%D0%B2%D1%81-%D0%BA%D0%B8%D1%97%D0%B2%D1%89%D0%B8%D0%BD%D0%B8-%D0%BD%D0%B0%D1%87%D0%B0%D0%BB%D1%8C%D0%BD%D0%B8%D0%BA%D0%B0-%D0%B1%D1%80%D0%BE%D0%B2%D0%B0%D1%80%D1%81%D1%8C%D0%BA%D0%BE%D1%97/) Броварської Народної Ради, це може бути пов’язано з бажанням нового керівництва МВС призначати начальниками міськвідділів немісцевих службовців, аби зменшити корупційні ризики. Водночас, як повідомляє координатор Люстраційного комітету в Броварах **Андрій Качор**, комітет планує подати повторне звернення в  ГУ МВС Київщини, щоб достеменно з’ясувати, чи розглядатимуться обласним керівництвом кандидатури броварських міліціянтів на заміщення посади начальника броварського МВ.

Нагадаємо, що раніше Броварської Народною Радою було [направлено звернення](https://mpz.brovary.org/brovarchani-vimagayut-uzgoditi-z-gromadoyu-kandidaturu-na-posadu-nachalnika-militsiyi/) в ГУ МВС в Київській області з приводу зміни керівництва місцевої міліції із закликом, аби відповідні кадрові рішення відбувалися за участі громадськості через процедуру публічного обговорення. Крім того, 19 травня [під час акції біля броварської міжрайонної прокуратури](https://mpz.brovary.org/mech-lyustratsiyi-navis-nad-prokurorom-garnikom/) активісти Люстраційного комітету звернулись до Генерального прокурора та очільника відомства Київщини з вимогою звільнити броварського прокурора Миколи Гарника.
