---
title: "Броварський «тітушко» виконав частину вимог постраждалого журналіста та виплатив компенсацію"
date: 2013-12-23
author: 
  username: "shako"
  display_name: "Тарас Шако"
tags: 
  - "blinova"
  - "brovary"
  - "vibir-redaktsiyi"
  - "guseynova"
  - "kichinska"
  - "kachor"
  - "novini"
  - "park-peremoga"
  - "styagov"
  - "subotnik"
  - "sud"
  - "titushko"
---

**[![Стягов](https://mpz.brovary.org/wp-content/uploads/2013/12/image_3.jpeg)](https://mpz.brovary.org/wp-content/uploads/2013/12/image_3.jpeg)Минулого тижня завершилась судова епопея довкола нападу на журналіста Андрія Качора під час [суботника в парку «Перемога»](https://mpz.brovary.org/krivavi-sutichki-vidbulis-u-brovarah-mizh-meshkantsyami-ta-zabudovnikami-tsentralnogo-parku/). 18 грудня суддя Олена Кічинська винесла ухвалу, де підтвердила кваліфікацію дій Сергія Стягова, який заподіяв потерпілому легкі тілесні ушкодження, що призвели до короткочасного розладу здоров'я. Однак до колонії нападника відправлено не було, оскільки під час судового засідання журналіст відмовився від обвинувачення, відтак суд закрив кримінальне провадження.** 

Загалом розгляд справи броварського «тітушка» тривав понад півроку. Стягов неодноразово намагався помиритись з Качором, щоб уникнути покарання. Проте журналіст погоджувався на «мирову» лише в тому разі, якщо нападник назве імена замовників провокації, однак обвинувачуваний відмовлявся це робити.

Нагадаємо, [судити Стягова починали за першою частиною ст. 125 Кримінального кодексу України](https://mpz.brovary.org/za-pobittya-zhurnalista-kachora-retsidivista-styagova-mozhut-lishe-oshtrafuvati/), оскільки прокурор **Тетяна Блінова** вважала, що потерпілий журналіст не отримував короткочасного розладу здоров’я. Ця частина статті передбачала покарання у вигляді або штрафу, або громадських чи виправних робіт.

[![Суд Стягов 08](https://mpz.brovary.org/wp-content/uploads/2013/07/Sud-Styagov-08.jpg)](https://mpz.brovary.org/wp-content/uploads/2013/07/Sud-Styagov-08.jpg)

Однак суд згодом [змінив кваліфікацію на частину другу ст. 125 ККУ](https://mpz.brovary.org/neochikuvaniy-povorot-u-spravi-napadniku-na-zhurnalista-kachora-zagrozhuye-mayzhe-dva-roki-koloniyi/), взявши до уваги висновок судмедекспертизи про короткочасний розлад здоров’я журналіста. У такому разі обвинувачуваному став загрожувати піврічний арешт або обмеження волі на два роки.

Сергій Стягов уже кілька разів [притягувався до кримінальної відповідальності](https://mpz.brovary.org/brovarskiy-titushko-viyavivsya-dvichi-sudimim-retsidivistom/) та перебував у місцях позбавлення волі. У ході одного з судових засідань з’ясувалось, що на момент скоєння злочину в парку «Перемога» броварський «тітушко» [перебував на умовно-достроковому звільненні](https://mpz.brovary.org/neochikuvaniy-povorot-u-spravi-napadniku-na-zhurnalista-kachora-zagrozhuye-mayzhe-dva-roki-koloniyi/). Відтак рішення суду про визнання його винним у вчиненні нового кримінального правопорушення гарантовано повертало Стягова в Голопристанську колонію.

[![Суд Стягов 09](https://mpz.brovary.org/wp-content/uploads/2013/07/Sud-Styagov-09.jpg)](https://mpz.brovary.org/wp-content/uploads/2013/07/Sud-Styagov-09.jpg)

На думку Андрія Качора саме цей поворот у справі та реальна загроза потрапити за грати розв'язали язик нападнику, однак журналіст поки не планує розголошувати отриману інформацію.

_«Ми отримали певну інформацію з приводу замовного характеру справи, а також дуже важливі дані, що допоможуть нашим побратимам, які зараз перебувають в біді. Зі зрозумілих причин, я не можу сьогодні будь-що оприлюднювати, але впевнений, що прийде час, коли все це стане публічним. Наразі поширення подібної інформації є небезпечним для життя та здоров__’__я як самого Стягова, так і наших товаришів по боротьбі», - розповів він_.

Після цього журналіст дотримав слова та відмовився від обвинувачень. Відповідну заяву судді Кічинській вручив його представник **Валерій Лобок**. Виходячи з цього, суддя Кічинська закрила кримінальне провадження про обвинувачення Стягова Сергія Володимировича у вчиненні кримінального правопорушення, передбаченого ч. 2 ст. 125 ККУ.

[![Ухвала_Стягов](https://mpz.brovary.org/wp-content/uploads/2013/12/Uhvala_Styagov.jpg)](https://mpz.brovary.org/wp-content/uploads/2013/12/Uhvala_Styagov.jpg)

[![Ухвала_Стягов1](https://mpz.brovary.org/wp-content/uploads/2013/12/Uhvala_Styagov1.jpg)](https://mpz.brovary.org/wp-content/uploads/2013/12/Uhvala_Styagov1.jpg)

Як пояснив "Маєш право знати" журналіст, одним з аргументів для зняття обвинувачень стало те, що Сергій Стягов має серйозні проблеми зі здоров’ям. Його [адвокат **Жанна Гусейнова**](https://mpz.brovary.org/brovarskiy-sud-ne-dopitav-narodnogo-deputata-a-titushku-styagovu-nadali-vplivovogo-advokata/) надала суду медичні довідки, що це підтверджують. Таким чином Андрій Качор помилував броварського «тітушка», якому загрожувало майже два роки колонії, зважаючи на його важку хворобу. На думку журналіста, роки в тюрмі могли бути для Стягова останніми: _«У цьому випадку я не вважаю, що адекватно було би прирікати навіть регіоналівського «бойовика» на вірогідну смерть. Як я й казав раніше, мене цікавлять в першу чергу замовники провокацій, і щодо цього в нас вже є певна ясність. Проте також було важливо, аби покарання поніс і сам «тітушко» - як настанову його потенційним «колегам»._

Також потерпілий отримав від нападника компенсацію моральної шкоди. Її розмір Качор не розголошує, проте зазначає, що сума співвідносна з отриманим грошовим відшкодуванням Ользі Сніцарчук та Владу Соделю від Вадима Тітушка. _«Суд встановив, що дії Стягова були протиправними та завдали мені шкоди. За це ним була виплачена компенсація навіть у більшому обсязі, ніж ми вимагали в цивільному позові. Частину цих коштів я планую пожертвувати на потреби Євромайдану – думаю, це буде досить символічно, коли Майдан отримає невелике фінансове підживлення за рахунок «тітушок»,-_   резюмував Андрій.
