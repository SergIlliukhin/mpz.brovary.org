---
title: "Міськрада публікує пропозиції громадян щодо перейменування вулиць у Броварах"
date: 2015-07-13
author: 
  username: "trydence"
  display_name: "Дмитро Карпій"
categories: 
  - "brovary"
  - "novyny"
tags: 
  - "vulytsi"
  - "gromadske-obgovorennya"
  - "dekomunizatsiya"
  - "lempitskiy"
  - "novini"
  - "perejmenuvannya"
coverImage: "wp-content/uploads/2015/07/DSC09971.jpg"
---

**Сьогодні, 13 липня, Броварська міська рада на своєму сайті [опублікувала](http://www.brovary.kiev.ua/pereymenuvannya-vulyc) пропозиції від громадян щодо перейменування вулиць нашого міста. Серед семи листів - переважно відгуки з приводу [напрацювань](https://mpz.brovary.org/brovarski-krayeznavtsi-ta-aktyvisty-predstavlyly-propozytsiyi-shhodo-perejmenuvannya-vulyts-startuvalo-gromadske-obgovorennya/) робочої групи, які раніше [виставили](https://brovary-rada.gov.ua/ogoloshennya-shchodo-nadannya-propozits%D1%96i-po-pereimenuvannyu-vulits-mbrovari) на обговорення. У дописах можна знайти варіанти нових назв для броварських доріг, незгоду чи згоду із пропозиціями тощо.**

Так, наприклад, двоє мешканців вулиці Щорса погоджуються перейменувати свою вулицю. Однак пропонують дати їй кращу, на думку дописувачів, назву, аніж Роженський шлях. Серед варіантів подають імена діячки УНР Софії Русової, членкині УПА Катерини Зарицької або українського лікаря Миколи Амосова. Ще одна громадянка висловлює захват від пропозиції перейменувати вулицю Енгельса на вулицю Володимира Великого.

З-поміж категоричних противників перейменування своєї вулиці взагалі - 132 мешканці Радгоспної. Принаймні такий висновок можна зробити із тексту оприлюдненого [листа](https://www.slideshare.net/DmytroKarpiy/07072015-53250883). Як запевняють підписанти, вулиця відпочатку мала таку назву. До того ж, на думку жителів, вона не підпадає під закон про декомунізацію. Окрім іншого, у листі описані [поширені міфи](https://mpz.brovary.org/skilki-koshtuvatime-brovartsyam-dekomunizatsiya-nazv-vulits-nashogo-mista/) про нібито необхідність у разі перейменування вносити зміни до особистих документів громадян і, як наслідок, стояти в чергах до відповідних установ.

Двоє громадян пропонують давати вулицям "нейтральні" назви. Серед них - колишній комуніст і завідуючий організаційним відділом райкому комсомолу **Анатолій Лемпіцький**. Він також є заступником голови комісії, відповідальної за декомунізацію у Броварах. У [листі](https://www.slideshare.net/DmytroKarpiy/13072015) екс-комуніст подає перелік своїх варіантів. Наводимо деякі з них (зі збереженням оригінальної граматики): _Геніальна, Незалежна, Енергічна, Бережлива, Перлина Броварів, Ново-українська_.

Ще один дописувач вказує, що назву Приозерного парку можна було би лишити, а вулицю Черняховського необхідно перейменувати. Варто зазначити, що [робоча група](https://mpz.brovary.org/start-dekomunizatsiyi-u-brovarah-krayeznavtsi-ta-istoriki-gotuyut-propozitsiyi-shhodo-pereymenuvannya-vulits/) з підготування пропозицій щодо перейменування вулиць у Броварах склала та подала до Броварської міської ради [два переліки](https://mpz.brovary.org/brovarski-krayeznavtsi-ta-aktyvisty-predstavlyly-propozytsiyi-shhodo-perejmenuvannya-vulyts-startuvalo-gromadske-obgovorennya/) пропозицій. На засіданні комісії з питань найменувань і пам'ятних знаків 23 червня врахували лише перший перелік. А на сайті Броварської міської ради [виклали](https://brovary-rada.gov.ua/ogoloshennya-shchodo-nadannya-propozits%D1%96i-po-pereimenuvannyu-vulits-mbrovari) чернетку напрацювань із цього переліку, яка містить помилки. У ній вказаний Приозерний парк, який насправді потрапив до другого списку. Пропозиція перейменувати вулицю Черняховського також є у другому переліку.

Пропозиції від громадян Броварська міська рада розмістила на своєму сайті у новоствореному розділі під назвою "Обговорення щодо перейменування вулиць". Слід нагадати, що на засіданні комісії 23 червня оголосили про початок громадського обговорення, яке триватиме до 10 серпня. Чи є оприлюднення на сайті пропозицій формою обговорення та чи передбачила міська рада інші його способи, чиновники не уточнюють.

> Броварська міська рада [приймає зауваження](https://brovary-rada.gov.ua/ogoloshennya-shchodo-nadannya-propozits%D1%96i-po-pereimenuvannyu-vulits-mbrovari) щодо пропозицій перейменування вулиць. Їх вона просить надсилати на електронну адресу **miskrada@brovary.kiev.ua** або надавати до апарату міської ради по **вул. Гагаріна, 15, к. 420**. Телефон для довідок: **5-34-39**.
