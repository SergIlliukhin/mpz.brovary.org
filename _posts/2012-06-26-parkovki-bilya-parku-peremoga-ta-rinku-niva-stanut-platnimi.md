---
title: "Парковки біля парку «Перемога» та ринку «Нива» стануть платними"
date: 2012-06-26
author: 
  username: "Aleechka"
  display_name: "Аліна Дяченко"
categories: 
  - "rozsliduvannya"
tags: 
  - "brovary"
  - "brovaryi"
  - "vibir-redaktsiyi"
  - "vykonkom"
  - "vozzyednannya"
  - "korolenka"
  - "miska-rada"
  - "park-peremoga"
  - "parkovki"
  - "pravila-parkuvannya"
  - "rinok-niva"
coverImage: "wp-content/uploads/2012/06/Parkovka-na-Vozzyednannya-bilya-rinku.jpg"
---

[![](https://mpz.brovary.org/wp-content/uploads/2012/06/Parkovka-na-Vozzyednannya-bilya-Forumu.jpg "Парковка на Воззєднання біля Форуму")](https://mpz.brovary.org/wp-content/uploads/2012/06/Parkovka-na-Vozzyednannya-bilya-Forumu.jpg)Вже зовсім скоро найвелелюдніші парковки міста – біля обох ринків – стануть платними. Наприкінці травня управління житлово-комунального господарства провело конкурс та визначило компанію, яка буде обслуговувати майданчики для платного паркування, розташовані по вул. Возз’єднання та по вул. Короленка. Переможцем конкурсу став єдиний його учасник – ФОП Папенко Д. Д., який запропонував ціну 5 грн за годину паркування.

Ідея стягувати плату за паркування авто у центрі міста виникла у броварської влади ще минулого року. У липні 2011 року міська рада затвердила [Правила паркування транспортних засобів у м. Бровари](http://rizanenko.org/downloads/doc/10_sesia_BMR/13.pdf), а вже у вересні 2011 року [виконком визначив](http://rada.mpz.brovary.org/index.php%5Eoption=com_content&view=article&id=4675_-130911-457-q-q&catid=2&Itemid=3.htm) два місця розташування майданчиків платного паркування транспортних засобів:

_**1) по вул. Возз’єднання (вздовж парку «Перемога» та ринку «Нива»):**_ площа – 806 кв. м, кількість машиномісць – 43

![](https://mpz.brovary.org/wp-content/uploads/2012/06/Parkovka-na-Vozzyednannya-bilya-rinku.jpg "Парковка на Воззєднання біля ринку")

[![](https://mpz.brovary.org/wp-content/uploads/2012/06/Parkovka-na-Vozzyednannya-bilya-parku.jpg "Парковка на Воззєднання біля парку")](https://mpz.brovary.org/wp-content/uploads/2012/06/Parkovka-na-Vozzyednannya-bilya-parku.jpg)

_**2) по вул. Короленка (від буд. №61 до перехрестя з вул. Малокиївської, два напрямки руху):** площа – 469 кв. .м,  кількість машиномісць – 25_

[![](https://mpz.brovary.org/wp-content/uploads/2012/06/Parkovka-na-Korolenka-bilya-rinku.jpg "Парковка на Короленка біля ринку")](https://mpz.brovary.org/wp-content/uploads/2012/06/Parkovka-na-Korolenka-bilya-rinku.jpg)

[![](https://mpz.brovary.org/wp-content/uploads/2012/06/Parkovka-na-Korolenka-bilya-rinku-tezh.jpg "Парковка на Короленка біля ринку теж")](https://mpz.brovary.org/wp-content/uploads/2012/06/Parkovka-na-Korolenka-bilya-rinku-tezh.jpg)

Цілі у цих рішень, звісно, виключно благородні: «_забезпечити якісні послуги з паркування, збільшити пропускну спроможність проїзних частин вулиць міста; підвищити безпеку дорожнього руху та дисципліни водіїв; підвищити дисципліну сплати збору за паркування; збільшити фінансові надходження до місцевого бюджету_». Та, найімовірніше, основною метою впорядкування автопаркування у Броварах є остання з перелічених – наповнення міського бюджету за рахунок автовласників.

**«Ціна питання»**

Шляхом нехитрих математичних розрахунків вже зараз можемо сказати, у скільки обходитимуться дані ділянки оператору, тобто скільки переможець конкурсу сплачуватиме у міський бюджет за можливість заробляти на платному паркуванні у центрі міста.

Згідно рішення міськради «Про встановлення місцевих податків та зборів», ставка збору за кожен день діяльності у гривнях за кожен квадратний метр площі становить 0,03 відсотка від мінімальної заробітної плати на початок року (станом на перше січня 2012 року вона становила 1073 грн), тобто **0,32 грн**.

Відповідно паркувальний майданчик площею 806 кв. м. на вул. Возз’єднання приноситиме **258 грн** на день і **7740 грн** на місяць. На вул Короленка (площа – 469 кв. м.) відповідно **159 грн** на день і **4761 грн** на місяць. Загалом обидва майданчика приноситимуть у міську казну **12,5 тис. грн** на місяць і майже **150 тис. грн** на рік.

Автопаркувальник у свою чергу зароблятиме щонайменше у 5 разів більше. 68 паркомісць можуть приносити йому **340 грн** на годину, що за умови, приміром, 8-годинної повної завантаженості на день (що цілком ймовірно, адже зазвичай вдень на цих парковках немає вільних місць) даватиме дохід **2720 грн**, у місяць це становитиме **81,6 тис. грн**, а на рік **979,2 тис. грн**. Віднімаємо 150 тис. грн збору за паркування і отримуємо майже **830 тис. грн** доходу на рік.

**Кому це вигідно?**

Однак якщо хтось думає, що на парковці хтось відповідатиме за збереження його авто, змушені будемо його розчарувати: згідно п. 18 Правил паркування транспортних засобів у м. Бровари, оператор не несе відповідальності за збереження транспортних засобів, розміщених на майданчиках для паркування.

Так за що ж водії платитимуть 5 гривень, тобто за що відповідатимем оператор? Згідно п. 16 вище згаданих Правил, у якому перелічені зобов’язання оператора, компанія-паркувальник має облаштувати майданчик паркоматами, розміткою та дорожніми знаками, стежити за повнотою та своєчасністю сплати водіями плати за користування парковкою, видавати водіям касовий чек або квитанцію встановленого зразка, прибирати територію парковки та забезпечувати дотримання санітарних норм, а також справно сплачувати до бюджету збір за паркування, податки та інші відрахування тощо.

\[spoiler title="**_Повний перелік того, що має робити оператор паркувального майданчика:_**" open="0" style="1"\] – облаштовує за власний рахунок місця для платного паркування автотранспорту (встановлює паркувальне обладнання, проводить ремонт, облаштовує майданчики для паркування транспортних засобів, проводить монтаж дорожніх знаків та розмітку, тощо); – надає якісні послуги з паркування транспортних засобів та здійснює контроль за повнотою і своєчасністю сплати водіями плати за користування місцями платного паркування; – забезпечує надходження до бюджету збору за паркування автотранспорту; – своєчасно сплачує до бюджету податки та інші відрахування згідно з чинним законодавством; – дотримується норм і вимог чинного законодавства з охорони навколишнього середовища, раціонального використання і відтворення природних ресурсів, екологічної безпеки; – здійснює прибирання відведених під платне паркування територій та несе відповідальність за дотриманням санітарного стану на місцях платного паркування, за порушення правил благоустрою міст; – навчає персонал, який обслуговує місця для платного паркування,забезпечує контролерів формою, нагрудними знаками та посвідченнями встановленого зразка; – взаємодіє з У ДАІ ГУ МВС в Київській області з питань організації паркування та контролю за дотриманням Правил паркування; – контролює правильність використання пільг, які надаються окремим категоріям громадян і організаціям , щодо користування платними місцями для паркування; – при наданні місць для паркування автотранспорту видає водіям касовий чек , квитанцію встановленого зразка або інші платіжні документи, передбачені цими Правилами; – у доступній формі доводить до водіїв автотранспортних засобів, які користуються місцями платного паркування, вимоги цих Правил, а також додаткові умови (послуги) користування, якщо такі встановлюються. \[/spoiler\]

Тобто по суті за 5 сплачених гривень водій авто отримуватиме… лише клопіт зі сплатою квитанцій і пошуком паркувальників, яких на обидві парковки передбачено всього 4 – по два на кожну парковку.

> Відтак, створення у місті платних парковок вигідно не так водіям, як насамперед владі, яка в такий спосіб зможете залучити до міського бюджету додаткові кошти, а також для компанії-оператора, яка зможе непогано заробити на наданні платних послуг з паркування.

Платними парковки можуть стати вже у липні-серпні, якщо виконавчий комітет на своєму черговому засіданні, яке має відбутись 10 липня, затвердить тариф на надання послуг з паркування у розмірі 5 гривень, після чого ФОП Папенко Д. Д. має обладнати майданчик паркоматами (з розрахунку 1 автомат на 20 місць), встановити належні дорожні знаки та розмітку та почати стягувати плату.
