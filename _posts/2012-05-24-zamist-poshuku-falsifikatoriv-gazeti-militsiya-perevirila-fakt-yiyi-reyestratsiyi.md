---
title: "Замість пошуку фальсифікаторів газети міліція перевірила факт її реєстрації"
date: 2012-05-24
author: 
  username: "Aleechka"
  display_name: "Аліна Дяченко"
categories: 
  - "kolonka-avtora"
tags: 
  - "brovary"
  - "brovaryi"
  - "vibir-redaktsiyi"
  - "gazeta"
  - "pidrobka"
  - "falshivka"
coverImage: "wp-content/uploads/2012/05/ignor-milicii.jpg"
---

[![](https://mpz.brovary.org/wp-content/uploads/2012/05/ignor-milicii.jpg "ignor milicii")](https://mpz.brovary.org/wp-content/uploads/2012/05/ignor-milicii.jpg)Повідомляючи про злочин чи правопорушення, людина розраховує, що правоохоронні органи розслідуватимуть інцидент та справді шукатимуть зловмисників. Та у броварської міліції, схоже, інший підхід: замість встановлення винних осіб, вони вирішили перевірити заявника. Принаймні саме так вони вчинили стосовно факту самовільного випуску та розповсюдження у Броварах підробленого видання "Маєш право знати" невідомими особами 19 квітня 2012 року, про що міліцію [було повідомлено 23 квітня](https://mpz.brovary.org/zayava-do-militsiyi-maye-ubezpechiti-redaktsiyu-vid-vidpovidalnosti-za-chiyus-hvoru-uyavu-ta-fantaziyi/).

Днями ми отримали постанову про відмову в порушенні кримінальної справи за моєю заявою як засновниці газети "Маєш право знати". У цьому документі за підписом начальника СДСБЕЗ Броварського МВ ГУ МВС України в Київській області майора міліції Новікова В. М. сказано, що з метою встановлення факту державної реєстрації друкованого засобу масової інфомрації міліція подала запит до Головного управління юстиції у Київській області, однак на момент винесення постанови броварська міліція так і не отримала відповіді управління юстиції, що в свою чергу виключило можливість підтвердження факту держреєстрації ЗМІ - газети "Маєш право знати". У зв'язку з цим міліція постановила у порушенні кримінальної справи відмовити. Це при тому, що до заяви було додана копія свідоцтва про реєстрацію ЗМІ, а також під час подання заяви працівникам міліції було продемонстровано оригінал свідоцтва.

Стосовно пошуку зловмисників сказано досить лаконічно та без конкретики: "_під час проведення заходів, направлених на встановлення осіб, які розповсюджували підроблені примірники газети, а також усного опитування консьєржів будинків, позитивного результату не отримано_". Відповідно "_підтвердити факт підроблення газети, а також встановити осіб, які розповсюджували примірники друкованого ЗМІ, не представилось можливим_".

[![](https://mpz.brovary.org/wp-content/uploads/2012/05/Postanova-pro-vidmovu_1.jpg "Постанова про відмову_1")](https://mpz.brovary.org/wp-content/uploads/2012/05/Postanova-pro-vidmovu_1.jpg)[![](https://mpz.brovary.org/wp-content/uploads/2012/05/Postanova-pro-vidmovu_2.jpg "Постанова про відмову_2")](https://mpz.brovary.org/wp-content/uploads/2012/05/Postanova-pro-vidmovu_2.jpg)

Звісно, важко знайти зловмисників без порушення кримінальної справи. Такі справи якраз і порушують для того, щоб мати більше повноважень та ширший арсенал слідчих дій для проведення повноцінного розслідування. А так виходить, що примірники фальшивої газети є, а злочину немає, бо розслідувати його "не представляється можливим".

Оскільки проведених броварською міліцієї дій, на нашу думку, явно недостатньо, щоб назвати відмову у порушенні кримінальної справи обгрунтованою, ми плануємо вжити заходи, передбачені для таких випадків законом. Про наші подальші дії ми обов'язково інформуватимемо наших читачів.
