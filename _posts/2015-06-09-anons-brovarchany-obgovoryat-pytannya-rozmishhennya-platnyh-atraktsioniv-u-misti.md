---
title: "АНОНС: Броварчани обговорять у сквері \"Юність\" питання розміщення платних атракціонів"
date: 2015-06-09
author: 
  username: "pravoZnaty"
  display_name: "Маєш право знати"
categories: 
  - "announce"
tags: 
  - "atraktsioni"
  - "brovary"
  - "brovarskiy-narodniy-kontrol"
  - "vibir-redaktsiyi"
  - "novini"
---

**У середу, 10 червня, о 19:00 відбудеться громадське обговорення щодо розміщення платних атракціонів у місті Бровари. Як повідомляється на [сторінці заходу](https://www.facebook.com/events/1631510230397042/) у Фейсбук, збори проходитимуть у сквері "Юність" (дитячий майданчик біля "Форуму" на вул. Короленка). Захід організовано за ініціативи громадської організації ["Броварський народний контроль"](http://nk.mybrovary.com/). Запрошуються усі бажаючі.**

Як розповіла "Маєш право знати" броварська громадська активістка **Анна Хмуренко**, ініціювати відкрите громадське обговорення з цього питання її спонукала ціла низка бурхливих дискусій про платні атракціони, які заполонили міські парки та сквери, у [фейсбук-групі "Бровари"](https://www.facebook.com/groups/brovary/permalink/1036961993000433/). "_Питання непросте і неоднозначне, є різні позиції і погляди на його вирішення, але потрібно шукати спільний компроміс. Важливо почути думку і мешканців, і підприємців. Також хотілося б, щоб чиновники теж сказали своє рішуче слово_", - зазначає активістка.

При цьому у ГО "Броварський народний контроль" вже є своя позиція з приводу атракціонів. Вона зокрема висловлена в оголошенні про подію у фейсбуці:

\[quote\]МИ ЗА ПЕРЕМІЩЕННЯ ПЛАТНИХ АТРАКЦІОНІВ У СПЕЦІАЛЬНО ОРГАНІЗОВАНЕ МІСЦЕ!

Ти з нами? Приєднуйся до обговорення!

Запрошуємо Вас у сквер «Юність» (дитячий майданчик біля ТРЦ «Форум»)

В ідеалі було б добре побачити: 1) людей, які хочуть прибрати атракціони взагалі, 2) людей, які хочуть перенести атракціони в спеціально організоване місце з урахуванням близькості до місця проживання, 3) людей, які не хочуть їх не прибирати або переносити, 4) людей, які їх поставили (власників атракціонів), 5) людей, які дозволили поставити (представників мерії).

Ми хочемо, щоб усі ВИСЛОВИЛИ СВОЮ ДУМКУ і ПОЧУЛИ ЧУЖУ.\[/quote\]

Контакт ГО "Броварський народний контроль": (096) 192-00-18.
