---
title: "Вантажівка наїхала на колону броварських велосипедистів: 1 хлопчик загинув, 8 спортсменів травмовані"
date: 2016-09-02
author: 
  username: "pravoznaty"
  display_name: "Маєш право знати"
categories: 
  - "hromada"
  - "novyny"
tags: 
  - "avariya"
  - "bolgariya"
  - "brovary"
  - "btsrl"
  - "vantazhivka"
  - "velosipedisti"
  - "vibir-redaktsiyi"
  - "dtp"
  - "novini"
  - "skybyn"
  - "smert"
  - "tragediya"
  - "trasa"
coverImage: "wp-content/uploads/2016/09/14184458_1122914197787431_5034578121605704825_n.jpg"
---

**Учора ввечері на трасі Київ-Чернігів під Скибином водій вантажівки «DAF» наїхав на групу велосипедистів, учнів Броварського вищого училища фізичної культури. У результаті аварії загинув 1 хлопчик, іще 8 спортсменів були травмовані. Їх доправили до броварської лікарні. До реанімації потрапили 4 осіб, в тому числі тренер. Сьогодні зранку в реанімації лишаються троє постраждалих. «Найважчим» є тренер, який отримав політравму. Про це йдеться в повідомленнях правоохоронних органів і офіційних осіб.**

Як розповів нашим журналістам голова Броварської центральної районної лікарні **Валентин Багнюк**, наразі стан усіх постраждалих стабілізувався. Одного з потерпілих навіть перевели із реанімаційного відділення до хірургічного. Найтяжчого постраждалого – тренера – переводять до обласної лікарні. Можливо, разом із ним  до Києва доправлять і решту реанімованих.

Як [зазначали](https://kv.npu.gov.ua/uk/publish/article/216197) в обласній поліції, наїзд стався учора, **1 вересня, близько 18:30**. У водія пообіцяли перевірити вміст алкоголю в крові. Сьогодні Валентин Багнюк повідомив, що керманич вантажівки був тверезим. Тим часом, низка офіційних осіб, зокрема міністр молоді і спорту **Ігор Жданов**, [вказують](https://www.facebook.com/permalink.php?story_fbid=1031591126959088&id=100003246322240): за попередньою версією, водій заснув за кермом.

_Відео "Еспресо.TV"_

<iframe src="https://www.youtube.com/embed/2UlToX3zNJs" width="560" height="315" frameborder="0" allowfullscreen="allowfullscreen"></iframe>

Для з’ясування усіх обставин трагедії утворили міжвідомчу комісію у складі правоохоронців і представників влади. Про це в ефірі телеканалу «112» [розповів](https://ua.112.ua/avarii-np/dyrektor-uchylyshcha-vykhovantsi-iakoho-potrapyly-v-dtp-pid-brovaramy-vidstoronenyi-vid-posady-335755.html) заступник міністра молоді і спорту **Ігор Гоцул**: «_Комісія виконана як мінімум для того, щоб виконати щонайменше дві функції. Перша функція – з'ясувати деталі цієї трагедії і ступінь вини людей. Друга складова – це надати допомогу постраждалим, надати допомогу їх родичам, проінформувати. І зараз можна говорити про те, що вже досить багато вдалося зробити... Практично всі рідні постраждалих проінформовані, за винятком одного хлопця, батьки якого перебувають наразі на окупованій території, але ми працюємо над тим, щоб знайти можливість їм повідомити. Частина родичів уже прибула, частина – прибувають організовано їх зустріч, вони будуть розміщені…»_

Ігор Гоцул також повідомив, що комісія на час розслідування вирішила відсторонити директора Броварського вищого училища фізичної культури від виконання своїх обов’язків. Як зазначив заступник міністра, тренер супроводжував учнів не на автомобілі, як це зазвичай відбувається під час тренувань, а так само на велосипеді.

Ігор Гоцул додає, що постраждалі є достатньо професійними спортсменами. Вони здійснювали черговий заїзд на велосипедах уздовж дороги, де зазвичай у щоденному режимі вони тренуються.

Заступник голови Київської обласної державної адміністрації **Лев Парцхаладзе** [вказує](https://www.facebook.com/lev.partskhaladz1/posts/519604674900643), що учні, які постраждали, народилися у 2000 - 2002 роках. Інформація щодо загиблого хлопця різниться. За різними даними, йому від 12 до 14 років. У ЗМІ повідомляють, що всі юнаки та дівчата родом із Донеччини та Луганщини.

За інформацією поліції та офіційних осіб, водій вантажівки є громадянином Болгарії, їхав на болгарських номерах транзитом із Росії. Заступник начальника відділу державного контролю Київського регіонального управління «Укртрансбезпеки» **Олександр Головацький**, після перевірки автотранспорту, в коментарях «5 каналу» [повідомив](https://www.5.ua/suspilstvo/pid-brovaramy-fura-zbyla-hrupu-velosypedystiv-ie-zhertvy-124586.html): водій неодноразово порушував європейську угоду та свій режим праці та відпочинку.

_Сюжет "5 каналу"_

<iframe src="https://www.youtube.com/embed/t-MVmMk3hPk" width="560" height="315" frameborder="0" allowfullscreen="allowfullscreen"></iframe>

Ще вчора в поліції розповіли, що водія взяли під варту. Як [зазначають](https://ua.censor.net.ua/news/404201/rozsliduvannya_za_faktom_dtp_pid_brovaramy_tryvatyme_2_misyatsi_politsiya_video) ЗМІ, сьогодні в. о. начальника Головного управління Національної поліції в Київській області **Дмитро Ценов** під час брифінгу повідомив, що розслідування триватиме два місяці. «_Водій був сам у кабіні машини. Це громадянин Болгарії, 1994 року народження. Він буде відповідати відповідно до нашого закону. Батько його в місті, відпочиває, затримувати його не маємо права. Вночі долучався консул болгарського посольства. Ми залучили перекладача, за участю перекладача проводиться допит,»_ - додав Дмитро Ценов.

Тим часом, як [вказують](https://kobl.gp.gov.ua/ua/news.html?_m=publications&_c=view&_t=rec&id=191745) у Прокуратурі Київської області, за фактом трагедії відкрили кримінальне провадження – за **ч. 2  ст. 286** – «_порушення правил безпеки дорожнього руху або експлуатації транспорту особами, які керують транспортними засобами, якщо вони спричинили смерть_». Винуватцям аварії може загрожувати **від 3 до 8 позбавлення волі**.

**Фото - Анатолій Гаркуша, Еспресо.TV**
