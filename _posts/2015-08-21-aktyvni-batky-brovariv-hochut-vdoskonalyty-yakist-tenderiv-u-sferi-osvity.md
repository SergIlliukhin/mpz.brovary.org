---
title: "Активні батьки Броварів хочуть вдосконалити якість тендерів у сфері освіти"
date: 2015-08-21
author: 
  username: "tatuuum"
  display_name: "Тетяна Панкратьєва"
categories: 
  - "brovary"
  - "aktsiyi-zahodi"
tags: 
  - "asotsiatsiya-batkiv"
  - "brovary"
  - "brovarskiy-narodniy-kontrol"
  - "vibir-redaktsiyi"
  - "gromadska-rada-pri-upravlinni-osviti"
  - "dytyachi-sadochky"
  - "leshhyk"
  - "novini"
  - "osvita"
  - "romanenko"
  - "upravlinnya-osviti"
  - "shkoli"
coverImage: "wp-content/uploads/2015/08/gr_04_615x462.jpg"
---

**У вівторок, 18 серпня, відбулося чергове засідання Громадської ради при управління освіти та науки Броварської міської ради. На ньому були присутні представники батьківських комітетів, громадські активісти та освітяни-чиновниці: провідний спеціаліст управління Спичак Марія Дмитрівна та заступник начальника управління Карандій Алла Іванівна.**

Новий навчальний рік ось-ось почнеться, і Громадська рада на низькому старті - готова до активної роботи. На поточному ж засіданні особливо важливих рішень не приймали, в цілому зустріч протікала у форматі бесіди.

Голова Громадської ради **Ігор Романенко** (також голова [Асоціації батьків міста Бровари](https://www.facebook.com/groups/607262956074041/?fref=ts)) підняв питання щодо невідповідності деяких вчителів займаній посаді, зокрема через пенсійний вік. За словами активіста, було б добре не вирішувати спірні питання з вчителями у ручному режимі, а розробити певну концепцію критеріїв роботи вчителя, за якою можна ефективно приймати рішення. _"З одного боку, батькам усі вчителі погані, з іншого, наприклад, у 9-й школі вчителю фізкультури 76 років. Я розумію, що вік це не головне, і якби то був, скажімо, вчитель фізики, але - фізкультури! Як він взагалі проводить уроки? Як показує дітям вправи? Чи може притримати дитину на снаряді?"_

[![школа9_1](https://mpz.brovary.org/wp-content/uploads/2015/05/shkola9_1.jpg)](https://mpz.brovary.org/wp-content/uploads/2015/05/shkola9_1.jpg)

Також обурювалася представниця ЗОШ №9 пані **Федченко**: вчителька історії з їхньої школи не влаштовує батьків одного класу, мовляв, займається лише з трьома дітьми, іншими нехтує. Спільної мови батьки та вчителька і адміністрація школи знайти не можуть. Який чинний механізм перевірки роботи вчителя - завдавалися питанням присутні? Чи можна провести, скажімо, незалежне тестування знань, контрольний зріз - і за його результатами вирішувати: чи то діти неспроможні до знань, чи то вчитель занижує оцінки? А може батькам сидіти на кожному занятті і контролювати вчителя? Або єдине рішення таких питань - це скандал із записом вчителя на диктофон чи мобільний і зверненням до прокуратурі?

_"У нас була друга пропозиція: ставити у класі відеореєстратор,_ - каже Ігор Романенко. - _І хворі діти можуть таким чином не пропускати уроки, а вчитися онлайн"_. На даний час такі дії є порушенням, проте за словами **Надії Лещик**, активістки [ГО "Народний контроль"](http://nk.mybrovary.com/), зараз збираються приймати нове законодавство в галузі праці, де узаконити подібний відеонагляд, і тоді запис може бути підставою для звільнення.

Також вона зауважила, що нині йде обговорення проекту закону "Про освіту" і закликала батьків брати у цьому участь, подавати свої пропозиції, аби такі спірні ситуації можна було вирішувати цивілізовано, у правовому полі, так, аби це влаштовувало всіх учасників процесу. Щоб і вчитель був захищений, і батьки могли вплинути, якщо вчитель не справляється зі своїми обов'язками.

[![prav_01[1]](https://mpz.brovary.org/wp-content/uploads/2015/08/prav_011.jpg)](https://mpz.brovary.org/wp-content/uploads/2015/08/prav_011.jpg)

У розмові активісти припустили, що міські чиновники не знають і 10% того, що відбувається у школах. На що представниці управління зауважили, що навпаки добре знають обстановку у школах - на 99%, проте здебільшого обмежені рамками законів, не мають достатніх важелів управління і не можуть приймати ефективні рішення. Так, наприклад, вчителя, який досяг пенсійного віку, не можна просто так звільнити, а потрібно надати йому обов'язкових 18 учбових годин на тиждень. Піти зі школи такий вчитель може лише за своїм бажанням. А переатестувати "спірного" вчителя також не можна, коли заманеться: атестація проводиться раз на 5 років. Тому залишається домовлятися: з директорами, з вчителями, з батьками - шукати компроміс  та порозуміння. Радили батькам піднімати питання, які їх турбують, на шкільних зборах, вирішувати спочатку з адміністрацією, і тільки потім звертатися до управління.

[![IMAG1953](https://mpz.brovary.org/wp-content/uploads/2015/08/IMAG1953.jpg)](https://mpz.brovary.org/wp-content/uploads/2015/08/IMAG1953.jpg)

Представниця ДНЗ "Теремок" пожалілася на відсутність помічників вихователя у одній з груп садочку, мовляв, зарплатня у півтори тисячі гривень не дуже мотивує людей працювати. Тому як буде функціонувати група - наразі невідомо. До того ж цьому садочку потрібен ремонт: окрім усілякого приладдя, з яким допомагають батьки - купують за свої кошти, будівлі потрібен негайний ремонт - тріщина в стіні загрожує усій конструкції.

Рухаючись у руслі цього питання, активісти запропонували подати запит до управління освіти, аби дізнатися, які списки потрібних речей або ремонтних робіт подають завідуючі садочків та директори шкіл. А потім порівняти з тим, що вважають за належне придбати батьки. Зі свого боку чиновниці управління зауважили, що було б непогано, аби такі списки складалися адміністрацією дитячого закладу разом з батьківським комітетом.

[![gr_04_615x462](https://mpz.brovary.org/wp-content/uploads/2015/08/gr_04_615x462.jpg)](https://mpz.brovary.org/wp-content/uploads/2015/08/gr_04_615x462.jpg)

Представниця ДНЗ "Джерельце" порушила питання, яким чином можна впливати на виділення коштів на ремонт закладу? Мовляв, в їхньому садку провели ремонт харчоблоку на 500 тис грн, у той час як батьки вважають, що реально зроблено на 150 тисяч. Куди йдуть інші кошти? В результаті "договірняків" - на автівки та будинки чиновникам?

Освітяни від управління пояснювали, що батькам "з боку" складно оцінити ситуацію і може бути не видно, куди йдуть кошти. А голова ради Ігор Романенко розповів, що з оцінкою вартості робіт наразі все складно, проте батьки можуть пропонувати та запрошувати будівельні компанії до тендерів. _"От коли ми будемо знати реальні потреби шкіл та садочків за списками, сформованими батьками та адміністраціями закладів, коли ми будемо знати дати проведення тендерів по ремонтним роботам - от тоді ми зможемо на це впливати. А зараз на усі Бровари працюють дві організації - роблять усе: садки, школи. Й інших компаній немає, і зараз ми нічого не можемо зробити"._ Пані Лещик додала, що нині в країні функціонує система електронних тендерів, проте ніхто не може змусити міських чиновників подавати туди свої тендери. Активістка сподівається, що з часом міську владу зобов'яжуть це робити, таким чином це буде сприяти зменшенню корупційних схем.

[![романенко](https://mpz.brovary.org/wp-content/uploads/2015/08/romanenko.jpg)](https://mpz.brovary.org/wp-content/uploads/2015/08/romanenko.jpg)

Також пан Романенко запропонував проводити частіше шкільні батьківські збори - зараз вони відбуваються 2 рази на рік. Таким чином, вважає, батьки будуть більше залучені до життя школи, а адміністрація буде більше спілкуватися з батьками - почнеться співпраця.

Вирішували на зборах і технічне питання щодо зворотнього зв'язку. Активісти вирішили розробити бланк своєї організації, а також розмістити скриньку для листів у будівлі Броварської міської ради.

Треба також зазначити, що на сайті управління освіти з'явилася вкладка, присвячена Громадській раді, проте наразі там обмаль інформації: [сторінка Громадської ради на сайті управління освіти Броварської міської ради](http://www.brovary-osvita.gov.ua/zvyazki-z-gromadskistyu/gromadska-rada/).

> Наступне засідання Громадської ради при управлінні освіти і науки Броварської міської ради відбудеться **22 вересня о 13:00** за адресою: вул.Гагаріна, 18, зала на 3-му поверсі.
