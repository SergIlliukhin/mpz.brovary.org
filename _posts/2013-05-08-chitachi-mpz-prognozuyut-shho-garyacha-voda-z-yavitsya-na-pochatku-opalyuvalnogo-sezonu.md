---
title: "Читачі \"МПЗ\" прогнозують, що гаряча вода з'явиться \"на початку опалювального сезону\""
date: 2013-05-08
author: 
  username: "pravoZnaty"
  display_name: "Маєш право знати"
tags: 
  - "brovary"
  - "garyacha-vodi"
  - "novini"
  - "opituvannya"
  - "chitachi-mpz"
coverImage: "wp-content/uploads/2013/05/Opituvannya-po-garyachiy-vodi.png"
---

[![гаряча вода7](https://mpz.brovary.org/wp-content/uploads/2013/04/garyacha-voda7.jpg)](https://mpz.brovary.org/wp-content/uploads/2013/04/garyacha-voda7.jpg)Уже два тижні мешканці броварських багатоповерхівок живуть без гарячої води. Щойно дізнавшись, що [все місто залишилось без цього важливого блага цивілізації](https://mpz.brovary.org/brovari-ta-vsyu-kiyivsku-oblast-zalishili-bez-garyachoyi-vodi-cherez-vidklyuchennya-gazu-dlya-teplomerezh/), ми одразу почали телефонувати до відповідних комунальних служб з тим, щоб дізнатись найголовніше - коли ж гаряча вода повернеться до кранів броварчан. Заступник директора КП "Броваритепловодоенергія" ще 24 квітня запевнив нас у телефонній розмові, що [вода з'явиться "вже найближчим часом"](https://mpz.brovary.org/u-teplomerezhi-obitsyayut-dati-garyachu-vodu-vzhe-nayblizhchim-chasom-i-provesti-pererahunok-za-dni-bez-vodi/).

Тоді ж ми запропонували нашим читачам зробити свій прогноз. На жаль, оптимістів серед наших читачів виявилось всього 22 %. З них **4 %** проголосували за варіант "_Завтра вже буде_!", а **18 %**  висловили сподівання, що гаряча вода у кранах з'явиться "_через кілька днів_".

[![Опитування по гарячій воді](https://mpz.brovary.org/wp-content/uploads/2013/05/Opituvannya-po-garyachiy-vodi.png)](https://mpz.brovary.org/wp-content/uploads/2013/05/Opituvannya-po-garyachiy-vodi.png)

Решта опитаних виявили більш реалістичний, а подекуди навіть песимістичний погляд на ситуацію з відсутністю підігріву води у Броварах. Загалом таких виявлось 78  %. **23 %** з них чекають на гарячу воду _після травневих свят_. Найбільший відсоток голосів серед учасників нашого опитування - **32 %** - набрав варіант "_гаряча вода з'явиться лише на початку опалювального сезону_". **23 %** зневірено вирішили йти до магазину купувати бойлер.

Загалом участь у нашому онлайн-опитуванні взяло **266** броварчан.

Сподіваємось, що найбільш невтішні прогнози наших читачів все ж не справдяться, і розборки між НАК "Нафтогазом" та КП "Броваритеплоенергія" [через борг у розмірі 26,5 млн. грн](https://mpz.brovary.org/garyacha-voda-znikla-cherez-te-shho-kp-brovariteplovodoenergiya-zaborguvala-za-gaz-26-5-mln-grn/). не позбавлять мешканців нашого міста того комунального блага, за яке вони справно і вчасно сплачують.
