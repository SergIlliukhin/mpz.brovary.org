---
title: "Країна готується до війни, а мер Броварів пішов у відпустку"
date: 2014-03-01
categories: 
  - "kolonka-avtora"
tags: 
  - "yevromaydan"
---

[![otobrala-u-ukrainy-voyna-s-rf](https://mpz.brovary.org/wp-content/uploads/2014/03/otobrala-u-ukrainy-voyna-s-rf.jpg)](https://mpz.brovary.org/wp-content/uploads/2014/03/otobrala-u-ukrainy-voyna-s-rf.jpg)**Ігор Сапожко – людина неймовірно послідовна. Окрім послідовного партійного перефарбовування (перебіг з «Батьківщини» у ПР, а щойно запахло смаженим – вийшов з ПР), він ще й послідовно уникає відповідальності в критичні для міста моменти.**

Ми всі пам'ятаємо, [як Сапожко утік в Маямі](http://www.youtube.com/watch?v=SvRWMVRsfnc), коли Бровари завалювало рекордними снігопадами. Сьогодні ж, коли Україні було оголошено війну з боку Росії, Сапожко оформив відпустку, хоча насправді мер-"господарник" утік та покинув місто напризволяще ще кілька днів тому.

По хорошому, після такої ганебної втечі ми маємо припинити називати Ігоря Сапожка міським головою Броварів. Так само, як припинили називати Віктора Януковича Президентом України після аналогічної втечі диктатора за кордон.

Саме тому сьогодні не йдеться про жодну «боротьбу за владу» в Броварах, просто тому, що формальна міська влада самоусунулась від керівництва містом в екстремальних умовах. Адже зник не лише «мер» Сапожко – позникали і «депутати», які ігнорують чергові сесії міськради.

Сьогодні влада – це ті, хто в таких складних умовах взяв на себе відповідальність її здійснювати. Це міська самооборона, яка нарешті структурувалась в цілісну структуру на чолі з єдиним керівником. Це Броварська Народна Рада, яка вже понад тиждень координує найважливіші процеси міського життя і намагається «розрулити» політичну кризу, аби стабілізувати ситуацію в Броварах.

**Завтра, на Народному Віче о 12:00 на Майдані Свободи ми оголосимо план наших дій в умовах війського вторгення в Україну загарбницьких російських військ. Приходьте!**
