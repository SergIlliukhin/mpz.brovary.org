---
title: "У виборах на Торгмаші з 23 претендентів на крісло у міській раді участь беруть лише семеро"
date: 2013-05-16
tags: 
  - "vibir-redaktsiyi"
  - "kandidati"
  - "novini"
  - "piskarova"
  - "promizhni-vibori"
  - "reyestratsiya-kandidativ"
  - "tvk"
  - "tehnichni-kandidati"
  - "torgmash"
  - "tsvk"
---

**[![карикатура вибори урна](https://mpz.brovary.org/wp-content/uploads/2012/10/karikatura-vibori-urna.jpg)](https://mpz.brovary.org/wp-content/uploads/2012/10/karikatura-vibori-urna.jpg)Сьогодні Броварська виборча комісія нарешті [оприлюднила](http://www.brovary.kiev.ua/vibori-2013r) свої постанови, ухвалені протягом 7-15 травня. Проаналізувавши ці документи, нам вдалось встановити, що у виборчих перегонах на Торгмаші виявили бажання взяти участь 23 кандидати, проте 8 з них відмовили у реєстрації, а ще 8 через кілька днів після реєстрації зняли свої кандидатури. У підсумку, станом на сьогодні, у проміжних виборах у 20 окрузі беруть участь всього 7 кандидатів.**

Серед тих, кому відмовили в участі у виборах у якості кандидата в депутати Броварської міськради в одномандатному мажоритарному виборчому окрузі №20 на проміжних виборах, є кілька відомих громадських діячів та навіть екс-депутат міськради:

> **Шибіко Роман Михайлович**, поданий від Броварської міської організації Політичного об’єднання «Рідна Вітчизна» (постанова № 8);
> 
> **Мартушканов Леонід Володимирович**, поданий від Київської обласної організації Політичної партії «Ренесанс» (постанова № 9);
> 
> **Зінченко Юлія Віталіївна** та **Булка Світлана Миколаївна**, подані від Партія Зелених України  (постанова № 12);
> 
> **Андрієць Віталій Савич**, поданий від Броварської міськрайонної організації партії «Громадянська солідарність»  (постанова № 18);
> 
> **Немчина Тетяна Федорівна,** подана від Броварської міської організації Соціалістичної партії України  (постанова № 26);
> 
> **Завадський Ілля В’ячеславович**, поданий від Броварської міської організації політичної партії «Наша Україна»  (постанова № 27);
> 
> **Гранат Авксентій Васильович**, поданий від Броварської міської організації політичної партії «Українська платформа»  (постанова № 28).

Перші двоє подали документи повторно, проте їм знову відмовили (постанови № 31 та № 32). Причини відмови різні: у когось неналежним чином оформлені документи, хтось порушив процедуру висування кандидата. Наприклад, Партія Зелених України примудрилась висунути двох кандидатів замість передбаченого законом одного. Авксентія Граната партія "Українська платформа" висунула після завершення строку для висування кандидата. Леоніда Мартушканова висунув не міський, а обласний осередок, що суперечить закону. Конференція з висування Тетяни Немчиною, за даними ТВК, не відбулась за місцем, вказаним у заяві.

_**У разі, якщо претенденти на участь у виборах не згодні з постановами ТВК, "Маєш право знати" готове висвітлити їхню позицію з тим, щоб у подальшому - на майбутніх місцевих виборах - кандидати не припускались подібних помилок та не потрапляли у "бюрократичні пастки".**_

Основними кандидатами, яких зареєстрували з першої спроби і які не зняли через кілька днів свою кандидатуру, стали наступні 7 осіб:

> **Музиченко Ганна Семенівна** від Броварської міської організації Народної партії (постанова №10);
> 
> **Коляда Володимир Степанович** від Броварської міської організації Партії регіонів (постанова №11);
> 
> **Мельник Оксана Миколаївна** від Броварської міської організації Української партії «Єдність» (постанова №13);
> 
> **Приделюк Іван Михайлович** від Броварської міської в Київській області організації Соціально – екологічної партії «Союз. Чорнобиль. Україна» (постанова №20);
> 
> **Найденко Сергій Вікторович** від Броварської міської організації партії «Віче» (постанова №22);
> 
> **Бойко Світлана Володимирівна** від Броварської міської партійної організації Аграрної партії України (постанова №23);
> 
> **Опалько Володимир Григорович** від Броварської міської партійної організації «Всеукраїнське об’єднання «Батьківщина» (постанова №30).

Саме ці особи на сьогодні є головними учасниками виборчих перегонів на Торгмаші і саме їхні прізвища мають бути надруковані у виборчих бюлетенях, щоправда, якщо вони не передумають ближче до виборів, бо заяву про відмови від балотування вони ще [можуть подати](https://mpz.brovary.org/kalendarniy-plan-vazhlivih-dat-promizhnih-viboriv-u-20-okruzi-m-brovari/) до 27 травня включно. Крім того, не всі кандидати можуть втримати цей статус до дня виборів, зважаючи на те, що застосування технологій для усунення з виборчого процесу неугодних політичних сил [уже мало місце](https://mpz.brovary.org/pidstupna-viyna-za-printsipovu-visotu/).

Роль "технологічних" кандидатів, яких було зареєстровано з єдиною метою - включити до складу ДВК представників від їхніх партійних осередків, - на цих проміжних виборах виконали наступні особи:

> **Краснобай Тетяна Павлівна** від Броварської міської організації Політичної партії «Зелені» в Київській області (постанова №14);
> 
> **Кривобок Наталія Андріївна** від Броварської міської організації політичної партії «Народно – трудовий союз України» (постанова №15);
> 
> **Коморний Володимир Васильович** від Броварської міської організації Народно – демократичної партії (постанова №16);
> 
> **Король Таїсія Григорівна** від Броварської міської організації Селянської партії України (постанова №17);
> 
> **Васильєва Олена Володимирівна** від Броварської міської організації політичної партії «Вітчизна» (постанова №19);
> 
> **Туник Ірина Андріївна** від Броварської міської організації Політичної партії «Держава» (постанова №21);
> 
> **Ліждвой Людмила Миколаївна** від Броварської міської організації Слов’янської партії в Київській області (постанова №24);
> 
> **Музиченко Катерина Володимирівна** від Броварської міської організації Ліберальної партії України (постанова №25).

Нагадаємо, проміжні вибори депутата Броварської міської ради Київської області в одномандатному мажоритарному виборчому окрузі №20 [призначено](https://mpz.brovary.org/zaminu-rizanenku-zhiteli-torgmashu-obiratimut-na-pochatku-lita/) на 2 червня 2013 року. У квітні зі складу територіальної виборчої комісії, яка займається підготовкою та проведенням цих виборів, [було виключено](https://mpz.brovary.org/brovarsku-viborchu-komisiyu-zachistili-vid-predstavnikiv-batkivshhini/) представників партії "Батьківщина", а екс-голова ТВК Олександр Грицай [склав свої повноваження](https://mpz.brovary.org/oleksandr-gritsay-bilshe-ne-keruvatime-viborami-u-brovarah/) та комісію очолила Галина Піскарьова.
