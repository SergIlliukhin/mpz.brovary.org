---
title: "Чергова позачергова, або як пройшла скликана нашвидкуруч 40-а сесія Броварської міської ради"
date: 2013-11-28
author: 
  username: "Aleechka"
  display_name: "Аліна Дяченко"
tags: 
  - "brovary"
  - "brovarska-miska-rada"
  - "budinkoviy-komitet"
  - "vibir-redaktsiyi"
  - "deputati"
  - "miska-rada"
  - "novini"
  - "pozachergova-sesiya"
  - "sesiya"
---

[![40 сесія 1](https://mpz.brovary.org/wp-content/uploads/2013/11/40-sesiya-1.jpg)](https://mpz.brovary.org/wp-content/uploads/2013/11/40-sesiya-1.jpg)**Сьогодні вранці відбулось пленарне засідання Броварської міської ради. Депутати розглянули 32 питання, заслухали 12 доповідачів, майже всі рішення ухвалили одноголосно та без уточнюючих запитань. Усе відбувалось як зазвичай на чергових сесіях, однак це засідання чомусь було скликано позачергово - в авральному режимі "з сьогодні на завтра".**

Чим була зумовлена необхідність так раптово й несподівано проводити 40 сесію, сказати важко. З усього було помітно, що до засідання готувались завчасно, чимало відділів та управлінь підготували свої проекти рішень, які важко назвати терміновими, скоріше - поточними. Та й відбулось засідання в один з останніх четвергів місяця, коли традиційно проходять чергові сесії. Єдина різниця полягала в тому, що в депутатів у зв'язку з "позачерговістю" було менше доби на те, щоб вивчити понад 30 питань та розглянути їх у профільних комісіях. А громадян взагалі позбавили можливості дізнатись наперед, які рішення планують ухвалити їхні обранці. Хоча законом чітко передбачено, що майбутні рішення за 20 робочих днів до засідання мають публікувати на офіційному веб-сайті органи владу.

[![40 сесія 2](https://mpz.brovary.org/wp-content/uploads/2013/11/40-sesiya-2.jpg)](https://mpz.brovary.org/wp-content/uploads/2013/11/40-sesiya-2.jpg)

Дивно себе почували й журналісти, які прийшли на сесію, оскільки вони також не мали змоги переглянути проекти рішень і зрозуміти, за що саме голосують депутати. Головуючий зачитував лише назви рішень, доповідачі по суті рішень практично нічого не розповідали, лиш зазначали, що на депутатських комісіях до них не було жодних зауважень та доповнень. Потім питання ставилось на голосування і ухвалювалось рішення. Складалось враження, що суть рішень нікого, окрім кількох депутатів, головуючого та секретаря ради, не обходить і обходити не повинна. Більшість "народних обранців" читали проекти рішень буквально за кілька секунд до того, як за них голосувати.

[![40 сесія 3](https://mpz.brovary.org/wp-content/uploads/2013/11/40-sesiya-3.jpg)](https://mpz.brovary.org/wp-content/uploads/2013/11/40-sesiya-3.jpg)

Єдині два депутати, у яких таки виникали запитання по змісту рішень, та й то не всіх, а лише тих, з якими вони встигли ознайомитись, були **Роман Сімутін** та **Юрій Чередник**. Ще вчора, дізнавшись про несподіване позачергове засідання, [Юрій Чередник поїхав в апарат ради](https://mpz.brovary.org/zavtra-vrantsi-brovarskih-deputativ-sklikayut-na-pozachergovu-sesiyu-poryadok-denniy-dosi-ne-vidomiy/), щоб отримати свій пакет документів, проте йому відмовили. Забрати майже всі проекти рішень (без земельних!) та проект порядку денного депутату вдалось лише під вечір, близько 17-ої години, та й то не обійшлось без пригод ([ВІДЕО](https://mpz.brovary.org/sapozhko-na-zavtra-sklikaye-pozachergovu-sesiyu/)). Проекти рішень по земельних питаннях депутати змогли побачити лише сьогодні вранці - це при тому, що згідно з регламентом Броварської міської ради (стаття 14), **усі** проекти рішень мають надаватись депутатам **за добу (!)** до засідання. А найцікавіше, що серед них майже не було термінових питань і, скоріш за все, проекти були готові вже давно.

І все ж депутати з фракції "УДАР" помітили серед земельних питань низку сумнівних пунктів та запропонували їх виключити з тексту рішення. Серед їх "колег" ця пропозиція підтримки не знайшла і рішення були ухвалені в цілому. Які саме питання по землі викликали підозри в "ударівців", читайте у наших подальших публікаціях.

[![40 сесія 4](https://mpz.brovary.org/wp-content/uploads/2013/11/40-sesiya-4.jpg)](https://mpz.brovary.org/wp-content/uploads/2013/11/40-sesiya-4.jpg)

Загалом же на сьогоднішній 40-ій позачерговій сесії, серед іншого, було вирішено:

- надати у приватну власність мешканцям житлові приміщення у гуртожитках по вул. Київська, 298-А, Незалежності, 16-Б та 16-В, та по вул. Кутузова, 10;
- передати житловий будинок по вул. Постишева, 1В на баланс ОСББ "СДС-Співдружність дружніх сусідів";
- погодити Інвестиційну програму КП "Броваритепловодоенергія" загальною вартістю **5 624 550 грн**;
- затвердити положення про відділ культури у новій редакції, яким до сфери відання відділу віднесено питання свободи світогляду та віропосвідання та релігійні організації;
- спецівідділу контролю за стоном благоустрою та зовнішнім дизайном міста надати повноваження координувати діяльність громадських формувань з охорони громадського порядку та взаємодіяти з міліцією;
- перерозподілити видатки та виділити ще **340 000 грн** на реконстррукцію парку ім. Т. Г. Шевченка і **2 761 141 грн** на реконструкцію плавального басейну "Купава";
- затвердждити звіт про виконання бюджету 2013 року за 9 місяців;
- надати дозвіл на створення органу самоорганізації населення "Будинковий комітет "Будинок № 6 по бульвару Незалежності".

> Чи були всі ці питання раптовими та незапланованими, сказати важко. У будь-якому разі було дивно, що на **листопад** не було призначено жодного чергово засідання, адже як показує практика, майже щомісяця у місцевій громаді накопичується кілька десятків питань, які потребують вирішення.

Ми підрахували, що загалом цього року було проведено **11** пленарних засідань Броварської міської ради, з яких лише **5** було черговими, тобто менше половини, а **6 сесій** було скликано позачергово - № 31, 33, 34, 35, 38 та 40. При цьому якщо на перші 4 позачергових засідання виносилось 1-3 питання, то на останні два - 13 та 32 питань. Таку кількість проектів рішень депутати фізично не можуть вивчити та проаналізувати за дуже короткий термін, то ж, навряд чи, такі сесії мають проходити у позачерговому режимі. Зважаючи на об'єм питань, це мали бути чергові засідання, проте з певних міркувань їх було скликано нашвидкуруч. Чи стали причиною цьому зловживання у земельних питаннях, читайте у наших подальших публікаціях, коли ми проаналізуємо, що саме міститься у майже сотні "пунктів" рішень по землі.
