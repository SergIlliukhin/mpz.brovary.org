---
title: "У броварських депутатів розпочався сезон звітування за 2013 рік"
date: 2014-01-30
author: 
  username: "pravoZnaty"
  display_name: "Маєш право знати"
tags: 
  - "brovarska-miska-rada"
  - "vibir-redaktsiyi"
  - "deputat"
  - "deputati"
  - "zvituvannya"
  - "miska-rada"
  - "novini"
coverImage: "wp-content/uploads/2013/01/Zvituvannya-Simutina_2.jpg"
---

**[![Звітування Сімутіна_2](https://mpz.brovary.org/wp-content/uploads/2013/01/Zvituvannya-Simutina_2.jpg)](https://mpz.brovary.org/wp-content/uploads/2013/01/Zvituvannya-Simutina_2.jpg)Депутати Броварської міської ради мають відзвітувати перед своїми виборцями у період з 30 січня по 28 лютого 2014 року. Саме такі строки проведення звітів депутатів про свою роботу у 2013 році затверджено рішенням Броварської міської ради [№ 1187-42-06 від 22.01.2014 року](http://brovary.kiev.ua/rіshennya-mіskoї-radi-vіd-22012014-№-1187-42-06-pro-zatverdzhennya-strokіv-provedennya-zvіtuvannya-d).**

Раз на рік звітувати перед своїми виборцями депутатів зобов’язує стаття 16 Закону України «**Про статус депутатів місцевих рад**». Звіт депутата повинен містити відомості про його діяльність у раді та в її органах, до яких його обрано, а також про його роботу у виборчому окрузі, про прийняті радою та її органами рішення, про хід їх виконання, про особисту участь в обговоренні, прийнятті та в організації виконання рішень ради, її органів, а також доручень виборців свого виборчого округу. Про час і місце проведення звіту депутат має повідомити своїх виборців **не пізніш як за сім днів до звіту**. Після проведення звітування депутат місцевої ради має поінформувати раду та її виконавчі органи про результати обговорення його звіту, зауваження та пропозиції, висловлені виборцями на адресу ради та її органів, а також про доручення, дані депутатові у зв'язку з його депутатською діяльністю.

Минулого року майже всі депутати Броварської міської ради VI скликання не провели зустрічей з виборцями та [обмежились публікацією своїх звітів на офіційному веб-сайті міськради](https://mpz.brovary.org/brovarski-deputati-prozvituvali-za-minuliy-rik-v-interneti/). Особисто поспілкувались з людьми та розповіли про свою роботу вживу [лише троє](https://mpz.brovary.org/zvituvati-pered-vibortsyami-za-drugiy-rik-roboti-planuye-lishe-3-deputati-miskradi/) депутатів - [**Роман Сімутін**](https://mpz.brovary.org/na-svoyemu-zvituvanni-roman-simutin-rozpoviv-pro-robochi-budni-opozitsiynogo-deputata/), [**Олег Іваненко**](https://mpz.brovary.org/deputat-oleg-ivanenko-poobitsyav-zahistiti-1-shkolu-vid-zakrittya-ta-vidremontuvati-dorogi/) та [**Володимир Оксютенко**](https://mpz.brovary.org/meshkantsi-pekarni-ta-geologorozvidki-hochut-novu-kanalizatsiyu-asfalt-na-dorogah-ta-marshrutku-na-kiyiv/).

> У законі прямо не сказано, що звітування має проходити у вигляді особистої зустрічі. Проте з тексту статті 16 Закону України «Про статус депутатів місцевих рад» випливає, що виборці повинні мати змогу висловити депутату свої пропозиції, зауваження чи дати доручення. А зробити це можна лише під час зборів шляхом голосування. У будь-якому разі це точно не можливо зробити, якщо депутат просто публікує текст свого звіту - ні з ким його не обговорюючи. **Відтак хочеться сподіватись, що броварські обранці цього року таки наважаться зустрітись зі своїми виборцями вживу та поспілкуватись з тими, в чиїх інтересах вони мають виконувати свої депутатські обов'язки.**

Відповідно до вище вказаного рішення міськради, кожен депутат мав **до 29 січня** надати в апарат ради інформацію щодо часу та місця проведення звіту для своєчасного висвітлення у ЗМІ. "Маєш право знати" буде стежити за процесом звітування броварських депутатів та інформуватиме про них своїх читачів. Депутатів просимо повідомляти нас про час та місце звітування на електронну адресу **info (at) pravo-znaty.org.ua**.

> P.S: Шановні читачі! Щоб дізнатись, хто є депутатом у Вашому виборчому окрузі, потрібно перейти за [цим посиланням](https://mpz.brovary.org/viborchi-okrugi-mista-brovari/), відкрити пошук по сторінці (клавіша Ctrl + літера F) та ввести назву Вашої вулиці. Контакти та адреси приймалень Вашого обранця дивіться за [цим посиланням](http://brovary.kiev.ua/grafіk-priiomu-deputatіv).
