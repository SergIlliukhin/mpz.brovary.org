---
title: "У Броварській міській раді з’явився новий депутат від «Батьківщини»"
date: 2016-05-04
author: 
  username: "pravoznaty"
  display_name: "Маєш право знати"
categories: 
  - "announce"
  - "novyny"
tags: 
  - "batkivshhina"
  - "bmr"
  - "brovary"
  - "brovarska-miska-rada"
  - "vibir-redaktsiyi"
  - "deputat"
  - "novini"
  - "obranets"
  - "obrannya"
  - "reznik"
  - "tyutyunnyk"
coverImage: "wp-content/uploads/2016/05/31-tutunnyk.jpg"
---

**Новим обранцем міської ради Броварів став 27-річний Андрій Тютюнник. Чоловік посів вакантне місце замість лідера броварської фракції «Батьківщини» Олександра Резніка, раніше обраного 1-им заступником міського голови. Про це йдеться у [постанові](http://www.brovary.kiev.ua/postanova-%E2%84%96142-brovarsko%D1%97-m%D1%96sko%D1%97-radi-ki%D1%97vsko%D1%97-oblast%D1%96-shchodo-viznannya-obranim-ta-re%D1%94strats%D1%96yu-dep) Броварської міської виборчої комісії.**

Згідно із документом, Андрій Тютюнник визнаний і зареєстрований обраним депутатом міської ради. Він був наступний у [списку](https://www.cvk.gov.ua/pls/vm2015/PVM056?PF6511=52&PID102=1554&PF7691=1554&PT001F01=100&rej=0&pt00_t001f01=100) серед претендентів на крісло обранця від своєї партії у Броварах.

За [інформацією](http://ba-brovary.org.ua/kandidati) на сайті «Батьківщини», новий депутат народився у Трускавці, що на Львівщині, однак нині мешкає у Броварах. Він є членом партії «Батьківщина», одружений, отримав вищу освіту в Київському національному університеті харчових технологій за спеціальністю «Комерційна діяльність». Раніше працював на посаді менеджера в X5 Retail Group та заступником директора магазину «Варус». На сьогодні є старшим продавцем у будівельному супермаркеті «Епіцентр».

Як зазначено в постанові міської виборчої комісії, Олександр Резнік втрачає депутатські повноваження. Нагадаємо, що у лютому його [обрали](https://mpz.brovary.org/klyuchova-sesiya-sapozhko-vtratyv-vynogradovu-svoboda-pidtrymala-regionala-ta-otrymala-sekretarya/) 1-им заступником міського голови Ігоря Сапожка. А нещодавно стало відомо, що колишній обранець [пройшов спецперевірку](https://mpz.brovary.org/reznik-projshov-spetsperevirku-na-posadu-zastupnyka-mera/) перед входженням на посаду.
