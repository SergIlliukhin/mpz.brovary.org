---
title: "Броварчани, обурені масовою вирубкою дерев по вул. Київській, вимагають від влади реальних дій"
date: 2015-04-10
author: 
  username: "tatuuum"
  display_name: "Тетяна Панкратьєва"
categories: 
  - "brovary"
  - "novyny"
tags: 
  - "brovarskiy-narodniy-kontrol"
  - "vibir-redaktsiyi"
  - "virubka-derev"
  - "vulitsya-kiyivska"
  - "novini"
coverImage: "wp-content/uploads/2015/03/07D_3386.jpg"
---

[![вирубка_дерев_київська_9](https://mpz.brovary.org/wp-content/uploads/2015/03/07D_3386.jpg)](https://mpz.brovary.org/wp-content/uploads/2015/03/07D_3386.jpg)**[Історія з вирубкою дерев](https://mpz.brovary.org/dereva-na-vul-kiyivskiy-prodovzhuyut-spilyuvati-pid-avtomiyku/) по вул. Київській навпроти ТРЦ «Термінал» триває. На особистий прийом міського голови, 8 квітня у ЗОШ №2 прийшли представники ГО «Броварський народний контроль» разом з ініціативною групою мешканців будинків, які розташовані поряд із зеленою зоною, що знищується. Люди подали колективне звернення, підписане 25 особами.**

Стривожені мешканці впевнені, що на тому клаптику землі між їхніми оселями та дорогою буде збудовано автомийку. Звичайно, перспектива стікання води з автохімікатами прямісінько під будинки людей нікого не тішить.

І дійсно, підгрунтя для таких підозр існує. Так, [рішення](http://docs.pravo-znaty.org.ua/p13076/14.08.2014/1277-46-06) Броварської міської ради №1277-46-06 від 14.08.14 «Про затвердження переліку земельних діялнок, право оренди на які виставляється на земельні торги окремими лотами» містить зокрема таку інформацію:

> Затвердити проект землеустрою щодо відведення земельної ділянки Броварській міській раді, право оренди на яку виставляється на земельні торги  площею 0,2618 га **для розміщення та експлуатації будівель і споруд автомобільного транспорту та дорожнього господарства – землі транспорту**, по вул. Київській, 333-в.

Ініціативна група мешканців звернулася зі своїми питаннями і претензіями до чиновників. Чому дерева зрізають? Чому громаду ніхто не повідомив про майбутню вирубку? Хто і як оцінював нібито аварійний стан дерев? Куди поділи вже знищені дерева? Який заклад мають будувати на звільненому місці? Чи відшкодують вартість вже спиляних дерев?

У відповідь мер зазначив, що дерева на цій ділянці були вирубані цілком легально (відповідно до [рішення](http://docs.pravo-znaty.org.ua/p19410/17.02.2015/95) виконавчого комітету №95 від 17.02.15 «Про надання дозволу на видалення зелених насаджень»), половина з них знаходилася в аварійному стані: аж 59 таких дерев зі 132, на які дали дозвіл на знищення. Мешканці ж вважають, що дерева переважно були в нормальному стані, вони це оцінювали візуально, в тому числі по зрубаних пеньках. Чиновники такі заяви до уваги не прийняли: _«Надайте висновок експерта-еколога, тоді і будемо розмовляти»._

Ділянка ця перебуває в оренді у громадянина **Костомахи Євгена Львовича**, який і отримав дозвіл на вирубку (відповідно до [рішення](http://www.brovary.kiev.ua/r%D1%96shennya-m%D1%96sko%D1%97-radi-v%D1%96d-05032015-%E2%84%961428-53-06-pro-zatverdzhennya-dogovor%D1%96v-orendi-zemelnikh-d%D1%96lyano) Броварської міської ради №1428-53-06 від 05.03.15 "Про затвердження договорів оренди земельних ділянок..."):

> Договір оренди земельної ділянки укладений між Броварською міською радою та фізичною особою-підприємцем Костомаха Євгеном Львовичем, зареєстрований у реєстраційній службі Броварського міськрайонного управління юстиції Київської області, про що свідчить витяг з Державного реєстру речових прав на нерухоме майно про реєстрацію прав та їх обтяжень від 26.12.2014 року, реєстраційний номер об’єкта нерухомого майна: 489342032106.

Усі формальності дотримані, вважає влада, громадськість попередили заздалегідь. Процес щодо цієї ділянки триває вже кілька місяців, усі рішення були оприлюднені публічно. Інша справа, що люди не відслідковують кожне рішення міської влади, тож фактично були не попереджені про знищення зелених насаджень і зіткнулися вже з фактом, який відбувся. Присутні зазначили, що у майбутньому потрібно встановлювати у місцях планованого будівництва/зносу попереджувальні таблички з докладною інформацією, у тому числі: куди можуть звернутися громадяни по цьому питанню.

Так як спилювання дерев вже відбулося і повернути нічого не можна, мешканці наполягали в такому разі на відшкодуванні знищення дерев та на озелененні тієї зони, тому що бодай щось повинно захищати людей від шкідливих автотранспортних викидів з боку вулиці Київської.

[Як повідомляє](http://nk.mybrovary.com/mer-poobitsyav-niyakoyi-avto-miyki-ne-bude/) ГО "Броварський народний контроль":

> ...дозвіл на зріз дерев дійсно видав виконком, на основі рекомендацій Комісії з питань обстеження зелених насаджень м.Бровари. Згідно акту обстежень, проведених даною комісією, на ділянці росли 59 аварійних дерева та 73 інших, або тих, що мають (дослівно) задовільний стан. У висновку комісії зазначено, що за 73 дерева підрахована відновна вартість, що складає 46349,6 грн, а за аварійні дерева гроші не сплачуються.

Та _"куди пішли більше ніж 46 тис. грн визначені як відновна вартість?"_ - задається питанням "Народний контроль".

Після бурхливого обговорення звернення від громадян було прийнято, а мер обіцяв внести відповідні обмеження до містобудівних умов, щодо мийки – заспокоїв, що подібного закладу там не буде.

У той же час дерева продовжують вирубуватися. Вже далі по Київській у бік центру. Скаржитися більше нема кому, адже люди там при дорозі не живуть. Тож є великі шанси, що вулиця Київська буде забудована відповідно до існуючого Генплану, який передбачає розміщення вздовж дороги закладів невизначеного призначення, а не зелених насаджень.

[![генплан](https://mpz.brovary.org/wp-content/uploads/2015/04/genplan.jpg)](https://mpz.brovary.org/wp-content/uploads/2015/04/genplan.jpg)

Так, вчора на місце подальшої вирубки навідався юрист ГО "Броварський народний контроль" Руслан Яремчук разом з ініціативною групою мешканців, аби розібратися, хто знову вирубує дерева та на яких підставах.

[![вирубка_дерев_1](https://mpz.brovary.org/wp-content/uploads/2015/04/IMAG1054.jpg)](https://mpz.brovary.org/wp-content/uploads/2015/04/IMAG1054.jpg)

[![вирубка_дерев_4](https://mpz.brovary.org/wp-content/uploads/2015/04/IMAG1057.jpg)](https://mpz.brovary.org/wp-content/uploads/2015/04/IMAG1057.jpg)

[![вирубка_дерев_5](https://mpz.brovary.org/wp-content/uploads/2015/04/IMAG1058.jpg)](https://mpz.brovary.org/wp-content/uploads/2015/04/IMAG1058.jpg)

[![вирубка_дерев_7](https://mpz.brovary.org/wp-content/uploads/2015/04/IMAG1061.jpg)](https://mpz.brovary.org/wp-content/uploads/2015/04/IMAG1061.jpg)

Але окрім робітників на ділянці нікого не було, тому юрист "Народного контролю" зателефонував до керівника працюючих, який обіцяв незабаром надати потрібні документи. Тож історія триває...
