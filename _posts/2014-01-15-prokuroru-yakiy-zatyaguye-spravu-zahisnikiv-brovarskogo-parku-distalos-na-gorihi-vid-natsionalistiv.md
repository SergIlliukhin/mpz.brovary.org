---
title: "Прокурору, який затягує справу захисників броварського парку, дісталось \"на горіхи\" від націоналістів"
date: 2014-01-15
author: 
  username: "shako"
  display_name: "Тарас Шако"
tags: 
  - "bragin"
  - "brovarskiy-miskrayonniy-sud"
  - "vibir-redaktsiyi"
  - "kichinska"
  - "novini"
  - "oleg-shevchuk"
  - "park-peremoga"
  - "simutin"
  - "smirnov"
  - "tkachenko"
---

**[![свобода_суд111](https://mpz.brovary.org/wp-content/uploads/2014/01/svoboda_sud111.jpg)](https://mpz.brovary.org/wp-content/uploads/2014/01/svoboda_sud111.jpg)Судове засідання, яке [мало стати вирішальним](https://mpz.brovary.org/zavtra-u-brovarskomu-sudi-mayut-virishiti-dolyu-troh-svobodivtsiv-yaki-zahishhali-park-peremoga/) у справі захисників парку «Перемога», знову перенесли. Прокурор Брагін не підготував новий обвинувальний акт для "свободівців" Смірнова, Шевчука та Ткаченка. Натомість в залі суду він заявив клопотання про допит Романа Сімутіна в якості свідка. Таким чином анонсована крапка в судовій справі знову перетворилась на кому. Самому ж Брагіну дісталось «на горіхи» від активістів, що прибули на акцію в підтримку броварських «свободівців».**

О 14:00 до стін суду почали сходитись місцеві активісти та небайдужі броварчани, через кілька хвилин до них приєдналась колона націоналістів зі столичного євромайдану. Загалом близько 50 людей з партійною символікою скандували вже традиційні гасла – «Банду геть!», «Суддя, пам’ятай: влада – не вічна!», «Влада ідіотів судить патріотів».

[![суд_свобода3](https://mpz.brovary.org/wp-content/uploads/2014/01/sud_svoboda3.jpg)](https://mpz.brovary.org/wp-content/uploads/2014/01/sud_svoboda3.jpg)

[![свободівці_суд3](https://mpz.brovary.org/wp-content/uploads/2014/01/svobodivtsi_sud3.jpg)](https://mpz.brovary.org/wp-content/uploads/2014/01/svobodivtsi_sud3.jpg)

[![свобода_суд111](https://mpz.brovary.org/wp-content/uploads/2014/01/svoboda_sud111.jpg)](https://mpz.brovary.org/wp-content/uploads/2014/01/svoboda_sud111.jpg)

О 15:00 Микола Смірнов, Руслан Ткаченко та Олег Шевчук попрямували всередину будівлі броварського правосуддя.  Із запізненням на кілька хвилин суддя Олена Кічинська оголосила про продовження засідання .

[![свободівці_суд4](https://mpz.brovary.org/wp-content/uploads/2014/01/svobodivtsi_sud4.jpg)](https://mpz.brovary.org/wp-content/uploads/2014/01/svobodivtsi_sud4.jpg)

[![свободівці_суд5](https://mpz.brovary.org/wp-content/uploads/2014/01/svobodivtsi_sud5.jpg)](https://mpz.brovary.org/wp-content/uploads/2014/01/svobodivtsi_sud5.jpg)

До суду не зміг прийти один із адвокатів підсудних –  Сидір Кізін. Як відомо, нещодавно [його та нардепа Андрія Іллєнка побили](http://www.pravda.com.ua/news/2014/01/3/7009000/) біля одного зі столичних відділків міліції. За згодою сторін процесу суддя почала засідіння без присутності  Кізіна.

[![суд_свобода5](https://mpz.brovary.org/wp-content/uploads/2014/01/sud_svoboda5.jpg)](https://mpz.brovary.org/wp-content/uploads/2014/01/sud_svoboda5.jpg)

Прокурор Брагін, замість того, щоб зачитати новий обвинувальний акт, заявив клопотання про допит ще одного свідка. На його думку, в залі суду доцільно допитати Романа Сімутіна. Брагін висловив припущення, що саме «ударівець» був організатором суботника, за участь в якому судять трьох активістів «Свободи». Аргументом прокурора було те, що 25 травня Сімутін нібито ходив з гучномовцем.

Раніше Роман Сімутін представляв інтереси Смірнова та Ткаченка в рамках порушених проти них кримінальної та адміністративної справ. Проте, як відомо, депутата позбавили адвокатської ліцензії восени минулого року.

Відтак довгоочікуваного фіналу в справі захисників парку не відбулось. Судовий розгляд кримінальної справи, порушеної за ч.2 ст 296, (хуліганство, вчинене групою осіб), знову затягнувся на кілька засідань.

[![сімутін](https://mpz.brovary.org/wp-content/uploads/2014/01/simutin-.jpg)](https://mpz.brovary.org/wp-content/uploads/2014/01/simutin-.jpg)

На щастя, свідка Романа Сімутіна не довелось викликати повісткою і переносити засідання на наступний день. Депутат міської ради був серед мітингарів під судом і погодився надати свідчення. Після короткої перерви для ознайомлення з пам’яткою свідка Кічинська продовжила засідання.

Голову броварського «Удару» допитували приблизно півтори години. Впродовж цього часу Сімутін вкотре підкреслив, що сумнозвісний паркан Федоренка встановлений незаконно. На думку депутата, броварчани мали повне право збиратись на суботник і прибрати огорожу, адже управління благоустрою підтвердило, що дозволів на її встановлення ніхто не надавав.

Загалом в суді панувала монотонна і сонна атмосфера, адже Сімутін знову повторював те саме, що вже було сказано іншими свідками на попередніх засіданнях. Нагадуємо, що судова епопея над «свободівцями» триває вже понад півроку.

Насамкінець, визначили дату наступного засідання. Воно має відбутись **21 січня о 14.00**. Прокурор запевнив суд, що підготує новий обвинувальний акт, де дії кожного з трьох підсудних будуть кваліфікуватись окремими статтями.

[![свобода_суд112](https://mpz.brovary.org/wp-content/uploads/2014/01/svoboda_sud112.jpg)](https://mpz.brovary.org/wp-content/uploads/2014/01/svoboda_sud112.jpg)

Із зали суду Брагін ризикнув вийти не через чорний, а через центральний вхід. Попри те, що стемніло, мітингарів на вулиці не поменшало. Щойно прокурор ступив на поріг, його «привітали» вигуками «Ганьба!». Брагіну вкрай не сподобалась така реакція: словесна перепалка між прокурором та активістами дійшла кульмінації, в результаті чого переросла в невелику сутичку. Однак після нетривалої штовханини ситуація стабілізувалась: «свободівці» врешті вишикувались в колону та вирушили до Києва, зіпсувавши настрій роздратованому прокурору.

Фото - Миколи Кожемяка
