---
title: "«Стоп корупції» звинувачує Олега Кищука в клонуванні свого бренду"
date: 2017-05-11
author: 
  username: "pravoznaty"
  display_name: "Маєш право знати"
categories: 
  - "hromada"
  - "novyny"
tags: 
  - "intelektualna-vlasnist"
  - "avtorske-pravo"
  - "brend"
  - "brovary"
  - "vykorystannya"
  - "kishhuk"
  - "klon"
  - "klonuvannya"
  - "kradizhka"
  - "novini"
  - "stop-koruptsiyi"
  - "stop-koruptsiya"
coverImage: "wp-content/uploads/2012/09/Kishhuk.jpg"
---

**Олег Кищук, депутат до Київської обласної ради від ВО «Батьківщина», вирішив піратським шляхом створити клон ГО «Стоп Корупції» - відомого інформаційного порталу, передачі якого [виходять](http://www.5.ua/programy/stop-koruptsii-42.html) на «5 каналі».  Про це [розповіли](http://stopcor.org/fermer-z-brovarskogo-rayonu-oleg-kishhuk-virishiv-piratskim-shlyahom-stvoriti-klon-stop-koruptsiyi/) в самій громадській організації. Тим часом Олег Кищук спростовує звинувачення щодо порушення прав на інтелектуальну власність.**

Як розповідають в ГО «Стоп корупції», 2 квітня 2016 року Олег Кищук заснував та зареєстрував ГО [**«Антикорупційний рух «СТОП КОРУПЦІЯ»,**](https://www.facebook.com/stopcorkoe/) зробивши себе її керівником. Потім він найняв декілька працівників організації, які розпочали діяльність у Броварах та Києві. Акції влаштовували під брендом «Стоп Корупція», який розміщували на футболках, плакатах у біло-червоних тонах, як і в оригінальному бренді з різницею в одну останню літеру.

[![](https://mpz.brovary.org/wp-content/uploads/2017/05/Kyshhuk-Stop-Koruptsiyi-8.jpg)](https://mpz.brovary.org/wp-content/uploads/2017/05/Kyshhuk-Stop-Koruptsiyi-8.jpg)

[![](https://mpz.brovary.org/wp-content/uploads/2017/05/Kyshhuk-Stop-Koruptsiyi-7.jpg)](https://mpz.brovary.org/wp-content/uploads/2017/05/Kyshhuk-Stop-Koruptsiyi-7.jpg)

[![](https://mpz.brovary.org/wp-content/uploads/2017/05/Kyshhuk-Stop-Koruptsiyi-6.jpg)](https://mpz.brovary.org/wp-content/uploads/2017/05/Kyshhuk-Stop-Koruptsiyi-6.jpg)

Після того, - зазначають в ГО «Стоп корупції», - **Олег Кищук** спробував офіційно зареєструвати на себе знак для товарів та послуг «Стоп Корупція». Він переважно копіює знак, що вже зареєстрований ГО «Стоп Корупції». При цьому депутат подав заявку в ДП «Укрпатент» на реєстрацію власного знаку «Стоп Корупція», обравши серед сфер поширення знаку такі послуги:

- послуги гадання на картах;
- астрологічне консультування;
- складання гороскопів;
- служби знайомств, послуги шлюбних агентств;
- планування та влаштовування весільних церемоній;
- випускання голубів на урочистих подіях;
- послуги з бальзамування;
- проведення похоронних церемоній;
- допомога в одяганні кімоно;
- наглядання за домашніми тваринами.

У коментарі нашим журналістам Олег Кищук називає такі звинувачення маячнею та вказує, що не бачить жодних проблем у питанні з нібито порушенням прав на інтелектуальну власність. Мовляв, назви організацій різні. Також зазначає, що порушником тут є ГО «Стоп корупції», адже організація використовує у своєму логотипі восьмикутний міжнародний дорожній знак «Стоп».

[![](https://mpz.brovary.org/wp-content/uploads/2017/05/Stop-Koruptsiyi-5-kanal-..jpg)](https://mpz.brovary.org/wp-content/uploads/2017/05/Stop-Koruptsiyi-5-kanal-..jpg)

Обранець не заперечує, що подав заявку в ДП «Укрпатент» на реєстрацію власного знаку, однак запевняє, що визначив зовсім інші сфери послуг, у яких може застосовуватись логотип. Серед них: «юридичні послуги щодо охорони майна і людей» і «персональні та соціальні послуги стосовно задоволення потреб людини, що їх надає третя сторона». Зазначені у повідомленні ГО «Стоп Корупції» послуги Олег Кищук називає «чорнухою». Водночас, вказує, що на це «_навіть не будуть ніяк реагувати_».

**Зображення - «Стоп Корупції», 5 канал, «Стоп - Корупція»**
