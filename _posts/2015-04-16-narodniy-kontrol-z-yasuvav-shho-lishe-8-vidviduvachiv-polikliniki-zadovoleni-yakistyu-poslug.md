---
title: "\"Народний контроль\" з'ясував, що лише 8% відвідувачів поліклініки задоволені якістю послуг"
date: 2015-04-16
tags: 
  - "bagnyuk"
  - "brovarskiy-narodniy-kontrol"
  - "vibir-redaktsiyi"
  - "kravtsov"
  - "novini"
  - "opituvannya"
  - "platni-poslugi"
  - "poliklinika"
  - "yakist-poslug"
---

**[![Народний контроль 3](https://mpz.brovary.org/wp-content/uploads/2015/04/Narodniy-kontrol-3.jpg)](https://mpz.brovary.org/wp-content/uploads/2015/04/Narodniy-kontrol-3.jpg)Громадська організація "Броварський народний контроль" дослідила ситуацію в медичній галузі Броварів. Активісти поспілкувалися з відвідувачами поліклініки, щоб дізнатись їх думку, а також розбирались, наскільки законними є платні послуги у поліклініці. Також "контролери" зустрілись з головним лікарем броварського ЦПМСД Ігорем Кравцовим, який, щоправда, відповідає лише за "сімейну медицину".**

[Як пише "Народний контроль" на своєму сайті](http://nk.mybrovary.com/shho-dumayut-brovarchani-pro-yakist-medichnogo-obslugovuvannya/), задоволених якістю медичного обслуговування виявилося **8%** серед опитаних у поліклініці броварчан, у той час як повністю незадоволених - **40%**.

> Більшості (**44%**) опитаних або їх знайомим відмовляли у наданні медичної допомоги безкоштовно. Заспокоює лише те, що майже стільком же опитаним (**36%**) все таки надавали безкоштовну медичну допомогу.
> 
> Більша половина мешканців Броварів (**60%**) свідомо, йдучи до лікаря, готують певну суму, яка, за їх думкою, може бути потрібна для лікування. Лише **28%** опитаних побували на прийомі у сімейного лікаря, перш ніж піти до лікаря вузької спеціалізації, усі інші або не знали, що спершу потрібно йти до сімейного лікаря, або не знали взагалі що відповісти, адже не знають, що наша медицина зараз реформується.

Щодо гарних лікарів, то люди зазначали, що такі є, але мало.

> Найбільш часто повторюваними відповідями щодо лікарів, які краще справляються зі своєю роботою були сімейні лікарі, нажаль без прізвищ, а зі спеціалізації називали урологів, гастроентерологів та лікарів швидкої медичної допомоги.

Здебільшого люди все ж таки невдоволені лікарями.

> Найчастіше люди відповідали, що майже ніхто з лікарів працювати не хоче. Люди скаржаться на неетичну поведінку у приймальних відділеннях чи реєстратурі, на непрофесіоналізм і бездушність лікарів, а також їх корумпованість, коли лікарю байдужий стан здоров’я людини, а важливі гроші, які пацієнт може запропонувати.

Питань у людей виникає багато, адже не всі досі розібралися з розділенням медицини на первинну і вторинну ланку, а також які послуги є платними, а які безкоштовними. Найбільш популярні питання:

> 1\. Чому в поліклініці майже все стало платним — аналізи, прийоми лікарів? 2. Як зменшити вартість та покращити якість обслуговування? 3. Чому я повинен чекати 2 години під кабінетами, якщо пацієнти не заходять, а лікар на прийомі? 4. Чому швидка медична допомога виїжджає через 2 години після виклику? 5. Чому лікарі не вислуховують хворого з повагою? 6. Чому терапевти приймають окремо? 7. Не завжди зрозуміло куди спочатку йти, а куди потім – сімейні чи вузькі спеціалісти. Поясніть!

Із спілкування з головним лікарем броварського ЦПМСД Ігорем Андрійовичем Кравцовим "Народний контроль" з'ясував, що:

> ...саме сімейний лікар вирішує в ході обстеження подальше лікування людини. Якщо людина звернулася зі скаргою вперше, то сімейний лікар спочатку проводить обстеження, а потім вирішує чи направляти її до потрібного спеціаліста вузького профілю чи прямісінько у стаціонар на лікування.
> 
> ...якщо людина вже стоїть на обліку в лікаря вузької спеціалізації (невролога, кардіолога, хірурга чи ін.), вона може звернутись до нього і без направлення, попередньо взявши талончик в реєстратурі.

**Розгорнуту версію бесіди з головним лікарем можна прочитати на сайті "Народного контролю" за [посиланням](http://nk.mybrovary.com/shho-dumayut-brovarchani-pro-yakist-medichnogo-obslugovuvannya/).**

І останне, чого торкнулися у своєму дослідженні "контролери" - це платні послуги у поліклініці. Ця тема останнім часом дуже збурює містян. "Народний контроль" дійшов висновку, що послуги стали платними не зовсім законно.

> Відповідно до [Постанови Кабміну](http://zakon2.rada.gov.ua/laws/show/1138-96-%D0%BF)  рішенням Броварської районної ради тарифи на платні послуги все таки були затверджені.
> 
> До цих послуг не відносяться життєво необхідні медичні послуги та ті, яких потребує пацієнт у разі загрози здоров’ю. Дане рішення повинне сприяти покращенню результатів фінансово-господарської діяльності Броварської центральної районної лікарні.
> 
> Але, лікарня перебуває у спільній сумісній власності районної і міської ради, і, відповідно фінансується за рахунок і районного і міського бюджету. Тому, поки даний перелік платних послуг не затверджений рішенням і міської ради він є не зовсім легітимним. Нажаль, пацієнти лікарні не володіють даною інформацією і вже сплачують нібито затверджені тарифи на платні послуги.
