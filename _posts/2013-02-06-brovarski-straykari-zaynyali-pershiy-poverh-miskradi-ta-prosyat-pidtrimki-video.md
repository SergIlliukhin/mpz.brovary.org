---
title: "Броварські страйкарі зайняли перший поверх міськради та просять підтримки. ВІДЕО"
date: 2013-02-06
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "brovary"
  - "vibir-redaktsiyi"
  - "strayk"
  - "tov-chisti-materiali"
coverImage: "wp-content/uploads/2013/02/DSC1771.jpg"
---

[![_DSC1656](https://mpz.brovary.org/wp-content/uploads/2013/02/DSC16561.jpg)](https://mpz.brovary.org/wp-content/uploads/2013/02/DSC16561.jpg)Працівники підприємства «Чисті матеріали», котрі ще наприкінці січня оголосили безстроковий страйк вимагаючи поліпшення умов праці, сьогодні «окупували» будівлю броварської міської ради. За словами протестувальників, влада та керівництво підприємства порушили усі, досягнуті раніше, домовленості, а тому тиск з боку страйкарів чимдалі посилюватиметься.

Зараз працівники «Чистих матеріалів» зайняли перший поверх будівлі міськвиконкому та заявили про наміри не покидати установу, доки не будуть виконані їхні законні вимоги. Найближчими днями протестувальники спробують мобілізувати громадськість міста та трудові колективи інших броварських підприємств на загальноміську акцію громадянської непокори. Крім того, страйкарі закликають усіх активних громадян та журналістів приділити особливу увагу цій ситуації, позаяк лише максимальна публічність спонукатиме владу нарешті дослухатись до позиції робітників. За словами страйкарів, не них постійно чиниться тиск, а проти окремих вже відкрито кримінальне провадження броварськими правоохоронцями.

<iframe src="http://www.youtube.com/embed/ASFegUD7OL8" height="315" width="420" allowfullscreen frameborder="0"></iframe>

Від себе додам: люди, знайдіть час та станьте на підтримку страйкарів. Це дуже важливо сьогодні, крім нас їх ніхто не захистить, владі принципово не допустити «розкачування човна», бо за «Чистими матеріалами» в наступ проти трудової несправедливості можуть піти й інші трудові колективи Броварів: така інформація з’являється мало не щодня.  Якщо ми спільними зусиллями здобудемо цю першу перемогу, далі нам буде значно легше відстоювати свої права.

> **Колеги журналісти! Від вас в цій ситуації залежить мало не найбільше! Проблему обов’язково потрібно виносити на загальнонаціональний рівень – тільки в такому випадку в простих робітників з’явиться шанс на відновлення справедливості! Тут немає політики, а лише боротьба людей проти олігархії та влади. Приїжджайте в Бровари та візьміть цю «гарячу точку» під приціли своїх об’єктивів та мікрофонів!**
