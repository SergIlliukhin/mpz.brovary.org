---
title: "ТСН: У Броварах колектори шантажують і погрожують виселити людей із квартири – ВІДЕО"
date: 2016-09-17
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "1-1"
  - "bank"
  - "borg"
  - "brovary"
  - "vymagannya"
  - "kolektory"
  - "novini"
  - "notarius"
  - "sud"
  - "syuzhet"
  - "tsn"
  - "shantazh"
coverImage: "wp-content/uploads/2016/09/kolektory.jpg"
---

**Броварська родина Оксани та Олександра Арбузових 7 років справно сплачувала за кредитними зобов’язаннями. Однак їхній банк луснув, борги нібито перепродали колекторській фірмі. Півтора року позичальники не знали, кому сплачувати кошти. Аж раптом колектори з’явилися і почали вимагати суму, що в 10 разів більша за суму боргу. Більше того, родина випадково довідалася, що їхнє помешкання вже перепродали. Про це йдеться в [сюжеті](https://tsn.ua/video/video-novini/u-brovarah-kolektori-shantazhuyut-ta-pogrozhuyut-viseliti-lyudey-iz-zhitla.html) ТСН на телеканалі 1+1.**

Як зазначає **Олександр Арбузов**, після появи колекторів він попросив їх надати докази того, що компанія справді володіє правами на борги позичальників. Родина вказує, що від своїх кредиторських зобов’язань не відмовляються. Водночас, з метою добитися справедливості, подали до суду.

_Сюжет ТСН від 15 вересня_

<iframe src="https://www.youtube.com/embed/IWHW0hbwD9g" width="560" height="315" frameborder="0" allowfullscreen="allowfullscreen"></iframe>

У результаті, випадково з’ясували, що їхню квартиру в багатоповерхівці по вулиці Аркадія Голуба, 1-в вже перепродали. Новим власником помешкання виявився один із юристів, що перепродав борг родини колекторській компанії. **Оксана Арбузова** також зазначає, що нотаріус не реагує на суд та продовжує змінювати реєстр, і далі нотаріально посвідчувати договір купівлі-продажу квартири.

Співпраця колекторів і нотаріусів може бути однією зі схем квартирного рекету, - йдеться в сюжеті. Користуються нею особливо в період фінансової кризи та банкрутства банків. А жодних державних контролерів над тими, хто вибиває борги, не існує. Юрист **Олег Кошарський** вказує, що, як правило, майно продають своїм же особам. А потім колекторські компанії починають пропонувати вже свою ціну для того, щоби позичальник міг викупити свою ж власність.

Тим часом, попри увагу журналістів, колектори лише передають чергову погрозу родині Арбузових та вказують, що ті дарма витрачають свій час. Представники компанії відмовилися показати медійникам документи, які довели би їхнє право на борг, - йдеться в сюжеті. Не захотіла спілкуватися на цю тему із журналістами і нотаріус, яка дозволила перепродати квартиру.
