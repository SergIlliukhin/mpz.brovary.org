---
title: "Відвідувачі комп’ютерного клубу «катують» мешканців будинку шумом?"
date: 2016-07-05
categories: 
  - "brovary"
  - "novyny"
tags: 
  - "93"
  - "playground"
  - "internet-klub"
  - "brovary"
  - "vibir-redaktsiyi"
  - "gralnyj-klub"
  - "novini"
  - "porushennya-tyshi"
  - "sholom-aleyhema"
---

**Три роки тривають протистояння між мешканцями будинку №93, що по вул. Шолом-Алейхема, та Світланою Давидовою - власницею комп’ютерного клубу «PlayGround», розташованого в підвалі цієї житлової споруди. Жінка-підприємець стверджує, що жильці будинку заважають їй спокійно вести бізнес і виживають із приміщення. Люди  ж переконують, що її «бізнес» не дає їм спокійно ні жити, ні дихати: відвідувачі клубу постійно «катують» мешканців перших поверхів шумом і запахами. Що ж насправді робиться на Шолом-Алейхема, 93 спробували розібратися наші журналісти.**

Це - «PlayGround», той самий комп’ютерний клуб, що не дає мешканцям перших поверхів будинку № 93 ні жити, ні дихати.

\[caption id="attachment\_58094" align="aligncenter" width="600"\][![комп'ютерний клуб](https://mpz.brovary.org/wp-content/uploads/2016/07/2-koly-poskarzhylysya.jpg)](https://mpz.brovary.org/wp-content/uploads/2016/07/2-koly-poskarzhylysya.jpg) Інтернет- клуб «PlayGround»\[/caption\]

[![комп'ютерний клуб](https://mpz.brovary.org/wp-content/uploads/2016/07/SAM_6741.jpg)](https://mpz.brovary.org/wp-content/uploads/2016/07/SAM_6741.jpg)

[![комп'ютерний клуб](https://mpz.brovary.org/wp-content/uploads/2016/07/14.jpg)](https://mpz.brovary.org/wp-content/uploads/2016/07/14.jpg)

Жити – бо майже щодня і щоночі, за словами людей, в підвалі відбуваються дебоші з криками і нецензурною лайкою. Дихати – бо прямо під  людськими вікнами  відвідувачі закладу палять, вживають спиртні напої та  справляють свої потреби. Ні тобі вікно відкрити для провітрювання, ні навіть кватирку. На зауваження мешканців багатоповерхівки молодики реагують нецензурною лайкою та погрозами фізичної розправи.

\[caption id="attachment\_58117" align="aligncenter" width="600"\][![комп'ютерний клуб](https://mpz.brovary.org/wp-content/uploads/2016/07/3-pislya-chergovoyi-burhlyvoyi-nochi1.jpg)](https://mpz.brovary.org/wp-content/uploads/2016/07/3-pislya-chergovoyi-burhlyvoyi-nochi1.jpg) Так  інтернет-клуб виглядає після чергової бурхливої ночі.\[/caption\]

[![комп'ютерний клуб](https://mpz.brovary.org/wp-content/uploads/2016/07/2-pislya-chergovoyi-burhlyvoyi-nochi1.jpg)](https://mpz.brovary.org/wp-content/uploads/2016/07/2-pislya-chergovoyi-burhlyvoyi-nochi1.jpg)

**Протистояння**

Як стверджують жильці нижніх поверхів, окрім усього, вони неодноразово ставали свідками, як невідомі  молодики обмінювалися підозрілими пакунками і прямо в машинах та біля них вживали дуже схоже на наркотичні препарати. Про це, кажуть люди, свідчать і використані шприци, залишені біля «PlayGround» після бурхливих ночей, та специфічний запах від паління марихуани у самому клубі. Та, як кажуть, «диму без вогню не буває». За інформацією заступника начальника Броварського МВ поліції, начальника Громадської безпеки **Ярослава Мазуренка**, у 2013 році відвідувачів клубу було притягнуто до адміністративної відповідальності за ст. 44 Кодексу України про адміністративні правопорушення – «незаконне зберігання наркотичних засобів».

[![комп'ютерний клуб](https://mpz.brovary.org/wp-content/uploads/2016/07/SAM_6679.jpg)](https://mpz.brovary.org/wp-content/uploads/2016/07/SAM_6679.jpg)

\[caption id="attachment\_58103" align="aligncenter" width="600"\][![комп'ютерний клуб](https://mpz.brovary.org/wp-content/uploads/2016/07/SAM_6672.jpg)](https://mpz.brovary.org/wp-content/uploads/2016/07/SAM_6672.jpg) Мешканки перших поверхів - Оксана та Марина.\[/caption\]

Не менше  турбує  мешканців  багатоповерхівки і той факт, що в період занять у інтернет-клубі «тусуються» школярі. _«Коли ми звернулися у 9 школу, яка розташована неподалік комп’ютерного клубу, учителі сказали, що діти відвідують інтерент-заклад у позаурочний час, тож за ними мають дивитися батьки»,_ \- каже **Оксана.** 

\[caption id="attachment\_58124" align="aligncenter" width="600"\][![комп'ютерний клуб](https://mpz.brovary.org/wp-content/uploads/2016/07/13.jpg)](https://mpz.brovary.org/wp-content/uploads/2016/07/13.jpg) Оксана: «Ранок. 8.30. Комп’ютерний клуб ще зачинено, а черга вже є».\[/caption\]

[![Оксана: «Ранок. 8.30. Комп’ютерний клуб ще зачинено, а черга вже є».](https://mpz.brovary.org/wp-content/uploads/2016/07/12.jpg)](https://mpz.brovary.org/wp-content/uploads/2016/07/12.jpg)

\[caption id="attachment\_58093" align="aligncenter" width="600"\][![комп'ютерний клуб](https://mpz.brovary.org/wp-content/uploads/2016/07/1.jpg)](https://mpz.brovary.org/wp-content/uploads/2016/07/1.jpg) Всередині клубу. Світлана Давидова : «Якщо батьки проти, щоб їхня дитина відвідувала інтернет-клуб, можуть залишити у закладі її фото. Адміністрація обіцяє цій дитині послуг не надавати».\[/caption\]

Власниця «PlayGround» **Світлана Давидова** запевняє: все, що кажуть люди – вигадки, просто вони намагаються в будь-який спосіб позбутися її сусідства, адже  відвідувачі  й справді бувають галасливі та безкультурні. Та за їхню культуру заклад не відповідає, а територія  біля клубу прибирається регулярно. Пані Світлана каже, що у роботі  її закладу також немає ніяких порушень: документи оформлені належним чином, клуб працює до 21 год, тож ніяких нічних гулянок там не влаштовується. Вся проблема тільки в надто тонких стінах, тому найменший шерех і здається сусідам зверху шумом.

_«Відповідно до [«Правил користування приміщеннями житлових будинків»](http://zakon5.rada.gov.ua/laws/show/45-2006-п),_ _у «захищених об’єктах», в  число яких входять житлові будинки та прибудинкові території, у будні з 22:00 до 8:00 заборонено голосно співати і кричати, користуватися звуковідтворювальною апаратурою та іншими джерелами побутового шуму, а з 21:00 до 08:00 - проводити ремонтні роботи, що супроводжуються шумом, -_ пояснює керівник юридичного бюро «Ваше право»  **Анна Малиновська**. -  _У святкові та вихідні дні такі роботи проводити взагалі не можна. Хоча, якщо сусіди з прилеглих квартир дали свою згоду, то ремонтувати житло по вихідних та у свята можна._ _Тишу людям  гарантує Закон України [«Про забезпечення санітарного та епідемічного благополуччя населення»](http://zakon5.rada.gov.ua/laws/show/4004-12) »._

Мешканка 1-го поверху Оксана, чиї вікна розташовані прямо над входом у клуб, стверджує, що крики у закладі та біля нього бувають набагато частіше, ніж профілактичні дні, та значно пізніше 21 год. Про те, що «Play Ground» приймає відвідувачів цілодобово, порушуючи ст.9 Правил**,** підтверджує й інформація на порталі [«Бровари. іnfo”](http://www.brovary.info/catalog/index.php?cat=6&subcat=85).

[![комп'ютерний клуб](https://mpz.brovary.org/wp-content/uploads/2016/07/3-Brovary-info1.jpg)](https://mpz.brovary.org/wp-content/uploads/2016/07/3-Brovary-info1.jpg)

[![комп'ютерний клуб](https://mpz.brovary.org/wp-content/uploads/2016/07/2-rezhym-roboty.jpg)](https://mpz.brovary.org/wp-content/uploads/2016/07/2-rezhym-roboty.jpg) 

> Шум - неминучий супутник сучасного життя, що може викликати роздратування, агресію, головний біль, артеріальну гіпертензію і навіть призвести до смерті. Невеликий, але безперервний шум у  40-50 децибел _(розмова середньої гучності = рівень шуму на вулиці – авт.)_ може негативно впливати на нервову систему, знижуючи увагу і погіршуючи сон. Шумом, зокрема дзвоном, вміло користувалися кати у Середньовіччі: звук дзвону повільно вбивав людину. Сьогодні музику використовують, як тортури, або як сильний психологічний вплив на полонених.

За останній рік протистояння між «PlayGround» та мешканцями  будинку сягнули свого піку. Після взаємних образ, погроз, нецензурної лайки в хід пішла «важка артилерія» - реальні дії. Відвідувачі клубу стали «мстити» набридливим сусідам: пробивати шини в автівках, заляпувати вікна фарбою, стріляти  по вікнах із пневматичної зброї.

\[caption id="attachment\_58099" align="aligncenter" width="600"\][![комп'ютерний клуб](https://mpz.brovary.org/wp-content/uploads/2016/07/5-kulya-u-vikno.jpg)](https://mpz.brovary.org/wp-content/uploads/2016/07/5-kulya-u-vikno.jpg) Марина: «Молодики сплутали моє вікно із сусідським і поцілили в нього».\[/caption\]

\[caption id="attachment\_58100" align="aligncenter" width="600"\][![комп'ютерний клуб](https://mpz.brovary.org/wp-content/uploads/2016/07/6-kulya-u-vikno.jpg)](https://mpz.brovary.org/wp-content/uploads/2016/07/6-kulya-u-vikno.jpg) Слід від кулі.\[/caption\]

\[caption id="attachment\_58122" align="aligncenter" width="600"\][![комп'ютерний клуб](https://mpz.brovary.org/wp-content/uploads/2016/07/5-zalyapane-vikno1.jpg)](https://mpz.brovary.org/wp-content/uploads/2016/07/5-zalyapane-vikno1.jpg) Заляпане фарбою вікно - помста відвідувачів клубу набридливим сусідам.\[/caption\]

Жильці ж будинку, за словами власниці клубу, спеціально забивають каналізацію, яка підтоплює підвал, вибивають двері закладу, заливають водою комп’ютери і всіляко її виживають.

**Відстояти право на тишу**

Спочатку питання спокою мешканці будинку намагалися вирішити з власницею клубу  мирним шляхом. Та отримували тільки обіцянки. Потім спробували вмовити власника підвального приміщення  розірвати із інтернет-клубом угоду на оренду. Та і це виявилося марною спробою. «_Я ніяких претензій до орендокористувачів не маю»,_ \- відповів і нам Сергій Гуцалов. А мешканці багатоповерхівки – мають.

\[caption id="attachment\_58107" align="aligncenter" width="600"\][![комп'ютерний клуб](https://mpz.brovary.org/wp-content/uploads/2016/07/SAM_6686.jpg)](https://mpz.brovary.org/wp-content/uploads/2016/07/SAM_6686.jpg) Оксана демонструє папку звернень у різноманітні інстанції, їх відповіді, фото протистоянь і порушників тиші.\[/caption\]

[![комп'ютерний клуб](https://mpz.brovary.org/wp-content/uploads/2016/07/SAM_6689.jpg)](https://mpz.brovary.org/wp-content/uploads/2016/07/SAM_6689.jpg)

Починаючи з 2013 року з проханням провести перевірку інтернет-клубу активісти будинку №93 зверталися в прокуратуру, управління містобудування та архітектури, інспекцію з питань захисту прав споживачів, службу з надзвичайних ситуацій, Державну екологічну інспекцію. Та на всі звернення отримали відповіді практично ідентичні: або «це не входить до наших повноважень», або «здійснити перевірку не можемо, бо згідно Закону [«Про внесення змін  до Податкового кодексу України та деяких законів України»](http://zakon2.rada.gov.ua/laws/show/909-19) перевіряти діяльність  підприємств, установ, організацій, підприємців  контролюючими органами можна лише з дозволу Кабміну».

[![комп'ютерний клуб](https://mpz.brovary.org/wp-content/uploads/2016/07/2.jpg)](https://mpz.brovary.org/wp-content/uploads/2016/07/2.jpg)

[![комп'ютерний клуб](https://mpz.brovary.org/wp-content/uploads/2016/07/SAM_6692.jpg)](https://mpz.brovary.org/wp-content/uploads/2016/07/SAM_6692.jpg)

У відповідь на численні  колективні звернення до міського голови, в 2015 році було створено робочу групу із вивчення проблемної ситуації, що склалася  навколо діяльності інтернет-клубу. Члени робочої групи, які вдень двічі навідалася в «PlayGround», порушень не виявили. Забезпечення порядку в нічний час було доручено поліції.

\[caption id="attachment\_58092" align="aligncenter" width="600"\][![комп'ютерний клуб](https://mpz.brovary.org/wp-content/uploads/2016/07/1-vyklyk-politsiyi-i-shvydkoyi.jpg)](https://mpz.brovary.org/wp-content/uploads/2016/07/1-vyklyk-politsiyi-i-shvydkoyi.jpg) 23 червня 2016 р. Тієї ночі мешканці викликали і поліцію, і "екстрену", адже, за словами свідків, у підвалі дуже кричала жінка.\[/caption\]

За інформацією Ярослава Мазуренка, за три останніх роки працівниками поліції на вул. Шолом-Алейхема,93 зафіксовано понад **20** фактів порушення тиші. З власницею інтернет-клуба було проведено профілактичні бесіди. Однак до адмінвідповідальності за недотримання «режиму тиші» Світлану Давидову жодного разу притягнено так і не було, адже коли поліція приїздила - крики вщухали. Зате за ст. 173 КУ про адмінправопорушення «дрібне хуліганство» було притягнено мешканку 1-го поверху Оксану: після чергових криків із підвалу, жінка зайшла в клуб і водою з відра залила комп’ютери.

\[caption id="attachment\_58105" align="aligncenter" width="600"\][![комп'ютерний клуб](https://mpz.brovary.org/wp-content/uploads/2016/07/SAM_6676.jpg)](https://mpz.brovary.org/wp-content/uploads/2016/07/SAM_6676.jpg) Мешканці буд. 93: "Нам набридло жити в постійному шумі, ми хочемо жити спокійно".\[/caption\]

[![комп'ютерний клуб](https://mpz.brovary.org/wp-content/uploads/2016/07/SAM_6653.jpg)](https://mpz.brovary.org/wp-content/uploads/2016/07/SAM_6653.jpg)

Юрист Анна Малиновська радить:  щоб вирішити проблему з надто гучними сусідами, необхідно спершу звернутися до санепідемслужби, яка виміряє шум спеціальними пристроями. Дані про недотримання «шумового режиму», який не повинен уночі перевищувати **45  дБ**, стануть підставою для задокументування правопорушення поліцією_._

Завідуючий Броварського райвідділу лабораторних досліджень ДУ «Київський обласний лабораторний центр Держсанепідемслужби України» **Віталій Прокопенко** каже, що визначити рівень шуму від розмов не можна, адже нормативів для його вимірювання у лабораторії немає. Виміряти можна лише постійний шум, що створює техніка. Проведення такого дослідження у одній кімнаті коштує **63,43 грн.** Натомість завідувач лабораторії електромагнітних полів та інших фізичних факторів ДУ «Київський обласний лабораторний центр Дерсамепідемслужби України» **Ростислав Голик** повідомив, що виміряти «людський» шум теоретично можна, хоча практично це зробити - складно, адже ніхто не захоче працювати вночі. До слова, коштує  ця «процедура» в обласній лабораторії **500 грн.** Завідувач  радить людям написати скаргу в органи місцевого самоврядування, які призначать перевірку та зобов’яжуть місцеву лабораторію виміряти шум у нічний час. До речі, безкоштовно. Власне, в 2013 р. СЕС приїздила вимірювати шум на Шолом-Алейхема, 93, однак обмежилися тільки денним візитом. До того часу, як приїхали спеціалісти, у клубі вже було тихо і мирно. Тому, щоб зафіксувати порушення тиші,  юрист радить зробити відео- чи аудіозапис факту надмірного шуму та зібрати свідчення сусідів. Згідно зі статтею 182 адмінкодексу, на порушників тиші очікує штраф  від **85 до 255 гривень.** Якщо протягом року таке повториться, то вони заплатять уже від **255 до 510 гривень.**

Як повідомив нашому виданню депутат міськради **Валерій Іваненко**, після звернення до нього мешканців будинку №93, він готує заяву на найближчу чергову сесію міськради _(8 серпня – авт.)_ з проханням створити комісію із залученням депутатів, поліції, Держсанепідемслужби та громади, яка має перевірити роботу комп’ютерного клубу та нарешті розібратися,  що ж робиться на Шолом-Алейхема, 93.

**Фото - автора та з архіву мешканців буд.№93**
