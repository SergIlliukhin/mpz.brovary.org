---
title: "Громадське інспектування триває: на що у ЗОШ №7 пішло 740 тис. грн \"ремонтних\" коштів?"
date: 2015-04-30
author: 
  username: "pravoznaty"
  display_name: "Маєш право знати"
categories: 
  - "hromada"
tags: 
  - "asotsiatsiya-batkiv"
  - "brovary"
  - "brovarskiy-narodniy-kontrol"
  - "zosh-7"
  - "novini"
  - "osvita"
coverImage: "wp-content/uploads/2015/04/831.jpg"
---

**[![школа№7_4](https://mpz.brovary.org/wp-content/uploads/2015/04/831.jpg)](https://mpz.brovary.org/wp-content/uploads/2015/04/831.jpg)Броварські громадські активісти продовжують свою перевірку витрат бюджетних коштів на ремонтні роботи у школах: наступний об'єкт для ревізії - ЗОШ №7. Звіти про результати попередніх візитів ГО "Броварський народний контроль" і "Асоціації батьків міста Бровари" можна прочитати [тут](https://mpz.brovary.org/brovarskiy-narodniy-kontrol-pereviriv-na-shho-pishli-byudzhetni-koshti-v-zosh-2/) (ЗОШ №2) і [тут](https://mpz.brovary.org/remonti-provedeni-u-zosh-6-viklikali-chimalo-zapitan-u-gromadskih-inspektoriv/) (ЗОШ №6)**.

У минулому 2014 році на ремонтні роботи в сьомій школі з міського бюджету було виділено **740 517 грн**, [повідомляє "Народний контроль"](http://nk.mybrovary.com/shkola-7-abo-yak-treba-vikoristovuvati-usi-mozhlivi-shlyahi-virishennya-problem/). З них: 190 508 грн - заміна вікон, 346 704 грн - заміна покриття на спортмайданчику, 203 305 грн - ремонт харчоблоку.

> Народний контроль вже не раз спостерігає переорієнтацію коштів на ремонт з одного виду робіт на інший, що відбулося і в цей раз — ремонт фасаду в школі не проводився, натомість, у спортзалі відбулася повна заміна вікон на суму 190 508 грн.
> 
> До 2014 року у спортзалі були звичайні склоблоки (деякі в аварійному стані), без можливості забезпечення провітрювання, про що постійно  писала приписи міська Санстанція.
> 
> Річ у тому, що спортивний зал зайнятий у холодну погоду з 8.00 до 18.30, у зимовий період у спортзалі можуть займатися одночасно по два класи, а після уроків проходять заняття гуртків з волейболу чи баскетболу. Тож, при фактичному завантаженні приміщення спортзалу до дев’яти вечора, провітрювання у приміщенні повинне бути обов’язковим.
> 
> У спортзалі школи відбулося встановлення нових вікон із фрамугами для провітрювання,  а до них було облаштовано нові відкоси. Із зовнішньої сторони будівлі все дійсно виглядає оновленим, а отже будемо вважати, що відбувся саме ремонт фасаду.

[![школа№7_3](https://mpz.brovary.org/wp-content/uploads/2015/04/2101.jpg)](https://mpz.brovary.org/wp-content/uploads/2015/04/2101.jpg)

> На вуличному спортивному майданчику було встановлено нове штучне покриття на суму 346 704 грн. Вода після дощу на майданчику не збирається, і учні старших класів дуже задоволені тим, що грають у футбол на гарному покритті.
> 
> Огорожа майданчику ремонтується за благодійні кошти, а ремонт потрібний кожного року, адже сітка огорожі в деяких місцях рветься.
> 
> «_Хотілося б_, — зауважує директор Жигулова Ольга Андріївна, — _щоб на території школи був і невеличкий майданчик окремо для уроків початкової школи, тим більше для нього у нас є місце_». І ми розуміємо директора, адже коли все більш-менш добре, то хочеться ще краще.

[![школа№7_2](https://mpz.brovary.org/wp-content/uploads/2015/04/1711.jpg)](https://mpz.brovary.org/wp-content/uploads/2015/04/1711.jpg)

> Ремонт харчоблоку повинен був проводитися влітку, але  затримався на зимовий період, тому що були проблеми із документами для перерахуванням коштів із казначейства. У харчоблоці на суму 203 305 грн. було проведено повну заміну старої електрики, комунікацій та сантехніки, було капітально відремонтовано стіни, стелю, підлогу, покладено нову плитку. Крім цього, було відремонтовано туалет та душову для працівників харчоблоку.
> 
> У план робіт підрядника не входили інші приміщення, але він провів частковий ремонт приміщення, де зберігаються овочі: зроблено стяжку по стінах і по стелі, яку потім було побілено.
> 
> Обладнання у харчоблоці встановлювалося у 2013 році, це — нова сковорода та духова піч. До того ж у харчоблоці встановлено два нових бойлери, які нагрівають воду почергово, а отже гаряча вода у харчоблоці є постійно.

[![школа№7_1](https://mpz.brovary.org/wp-content/uploads/2015/04/531.jpg)](https://mpz.brovary.org/wp-content/uploads/2015/04/531.jpg)

Продовження розповіді про громадське інспектування ЗОШ №7, в якій мова буде йти про ігровий майданчик, встановлений за кошти інвесторів, ремонти у класних кімнатах та участь школи у грантових конкурсах, читайте на [сайті "Броварського народного контролю"](http://nk.mybrovary.com/shkola-7-abo-yak-treba-vikoristovuvati-usi-mozhlivi-shlyahi-virishennya-problem/).

**Фото з сайту ГО "Броварський народний контроль"**
