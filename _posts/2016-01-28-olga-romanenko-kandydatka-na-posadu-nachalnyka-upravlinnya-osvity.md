---
title: "Ольга Романенко - кандидатка на посаду начальника управління освіти - ВІДЕО"
date: 2016-01-28
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "gromadska-rada-pri-upravlinni-osviti"
  - "novini"
---

**Броварська освіта може скоро отримати нового очільника. Хто це буде: представник "нових" чи "старих" кадрів? Наразі відомо лише про одну претендентку на цю посаду. На останньому засіданні Громадської ради при управлінні освіти та науки Броварської міської ради себе презентувала Ольга Романенко, кандидатка на посаду начальника управління освіти.**

**Володимир Онищенко**, який багато років обіймав посаду начальника броварського управління освіти, пішов "на підвищення" - до департаменту освіти Київської облдержадміністрації, там він буде працювати завідуючим відділом загальної та середньої освіти. В січні обов'язки начальника тимчасово виконує його заступниця **Тамара Стельмах**. Громадськість міста сподівається на відкритий конкурс на цю посаду, проте офіційно вакансія ще не відкрита, цього очікують в понеділок, 1 лютого. Кандидатур від управління наразі немає, повідомила пані Стельмах, сама ж т.в.о. начальника також не претендує на посаду, каже, дуже багато роботи та відповідальності.

Про інші кандидатури на даний момент нічого конкретного не відомо (хоча в кулуарах звучать імена пані Мельник, директорки ЗОШ №2 та пані Теплюк, директорки ЗОШ №6), окрім єдиної претендентки 35-річної **Ольги Романенко**, викладачки Київського національного торговельно-економічного університету. Про своє бажання обійняти посаду начальника управління пані Романенко заявила ще під час [обговорення секретаря міськради](https://mpz.brovary.org/50490-2/) 16 січня (дивіться відео [тут](https://youtu.be/ZbEZa4kEm6Y)). На посаду начальника Ольгу Анатоліївну пропонував депутат, голова броварської "Самопомочі", Андрій Василенко.

А 26 січня вона відвідала засідання Громадської ради, аби презентувати членам ГР себе та своє бачення реформування броварської освіти. Активні батьки хочуть приймати участь у відборі кандидатів та будуть визначатися, кого підтримати на посаду начальника.

_Відео виступу від проекту ВідеоПрозорість Бровари:_

<iframe src="https://www.youtube.com/embed/cShFa2hC8_Q" width="560" height="315" frameborder="0" allowfullscreen="allowfullscreen"></iframe>

**_Повний відеозапис засідання можна подивитися [тут](https://youtu.be/wEikEZU9Sq8)._**

Промова пані Романенко була здебільшого теоретичною, першим кроком на посаді вона зазначила організацію круглого столу, аби інтегрувати зусилля усіх суб'єктів освітнього процесу - громадських рад, батьків, дітей, директорів - щоби виявити проблеми і розробити спільну програму їх вирішення. Вона казала про недостатній рівень оплати вчителів, про неповагу до них, про оновлення змісту навчання, про перехід на європейські стандарти тощо.

Члени Громадської ради "спускали на землю" кандидатку, питаючи, чи готова вона вирішувати поточні щоденні питання на кшталт ремонтів у садках і школах, залагодження конфліктів між вчителями і батьками, забезпечення освітніх закладів міста вчителями, кухарями та медсестрами, проведення тендерів на закупівлю продуктів харчування тощо. Також питали про керівний та управлінський досвід, про досвід роботи не в вищій школі, а із загальноосвітніми закладами, про те, як людина на виконавчій посаді зможе реалізувати всі ті реформи, про які заявляє.

![ГР Стельмах](https://mpz.brovary.org/wp-content/uploads/2016/01/GR-Stelmah.jpg)

Прокоментувала виступ пані Романенко і представниця управління освіти. _"Я не маю ілюзій щодо обсягів робіт,_ - сказала Тамара Стельмах. - _Ольга Анататоліївна дуже гарно виступила, якби в нас була вакантна посада завідуючої науково-методичного центру, це була б ідеальна кандидатура. А, вибачте, якщо зранку прийшов: у "Малятку" вийшов з ладу насос, пограбували 10-ту школу, треба робити фасад "Барвінка", плюс робоча група по інклюзивній освіті, плюс робоча група по військово-патріотичному вихованню, плюс поточна документація, запити батьків, депутатів, громадськості - і в усьому треба розібратися, в усе включитися, все проконтролювати. Я не проти кандидатури Ольги Романенко, але хочу зазначити, що начальник управління - це дуже складна посада"._

Щодо обов'язків начальника броварського управління освіти розбиратися в господарчих питаннях, члени Громадської ради вчергове заявили, що треба їх перенести з відання управління освіти до відділу капітального будівництва або ж взяти до штату управління освіти людину, яка б займалася ремонтами і технічним наглядом, а освітяни займалися б більш притаманними їм речами - організацією навчального процесу. До речі, в деяких містах Київської області саме так і побудовано ці процеси.

> Наступне планове засідання Громадської ради при управлінні освіти відбудеться **23 лютого** о **13:00**.

**Фото - Бажен Левковець**
