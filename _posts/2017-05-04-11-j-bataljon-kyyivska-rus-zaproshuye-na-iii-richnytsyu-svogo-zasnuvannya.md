---
title: "11-й батальйон «Київська Русь» запрошує на ІІІ річницю свого заснування"
date: 2017-05-04
author: 
  username: "pravoZnaty"
  display_name: "Маєш право знати"
categories: 
  - "hromada"
  - "novyny"
tags: 
  - "11-bataljon-kyyivska-rus"
  - "ato"
  - "brovary"
  - "veterani"
  - "zbori"
  - "novini"
coverImage: "wp-content/uploads/2017/05/177751.jpg"
---

**Ветеранів, волонтерів, військовослужбовців та членів їхніх родин і родин загиблих 11-го окремого мотопіхотного батальйону [«Київська Русь»](http://uk.wikipedia.org/wiki/11-%D0%B9_%D0%BE%D0%BA%D1%80%D0%B5%D0%BC%D0%B8%D0%B9_%D0%BC%D0%BE%D1%82%D0%BE%D0%BF%D1%96%D1%85%D0%BE%D1%82%D0%BD%D0%B8%D0%B9_%D0%B1%D0%B0%D1%82%D0%B0%D0%BB%D1%8C%D0%B9%D0%BE%D0%BD_\(%D0%A3%D0%BA%D1%80%D0%B0%D1%97%D0%BD%D0%B0\))  комбат-2  [Олексій  Савич](http://uk.wikipedia.org/wiki/%D0%A1%D0%B0%D0%B2%D0%B8%D1%87_%D0%9E%D0%BB%D0%B5%D0%BA%D1%81%D1%96%D0%B9_%D0%9E%D0%BB%D0%B5%D0%BA%D1%81%D1%96%D0%B9%D0%BE%D0%B2%D0%B8%D1%87)** **запрошує на святкування 3-ї річниці з дня створення батальйону. У такий спосіб комбат пропонує започаткувати  марафон районами Київщини. Цьогорічні збори, мета яких привернути увагу влади та суспільства в цілому до проблем як ветеранів, так і діючого батальйону, заплановано проести в м. Кагарлик.**

У [своєму](http://1drv.ms/i/s!AvmWrUUCIfRMgRqMtaMHxcQ1stt5) [зверненні](http://1drv.ms/i/s!AvmWrUUCIfRMgRuvurr7wgGKgsII) до побратимів комбат зазначає, що створення 11-го батальйону «Київська Русь» на базі Київської області відбувалося на початку російської агресії в 2014 році у вкрай складних умовах. Сьогодні і ветерани, і діючий батальйон потребують уваги зі сторони влади і суспільства в цілому, тому саме такі зустрічі, вважає комбат, покликані зібрати максимальну кількість причетних до батальйону. На заході відбуватиметься загальний обмін думками, озвучуватимуться проблеми та спільно шукатимуться шляхи їх вирішення. АТО триває, тож допомоги продовжує потребувати і діючий 11-й батальйон, підкреслено у зверненні.

Зважаючи на складнощі, у першу чергу, організаційні, адже наразі відсутній єдиний оргкомітет, комбат пропонує започаткувати марафон районами Київської області, де кожного року зустріч буде організовано на базі одного з районів, а місцева влада, активісти, волонтери будуть організаторами. Цього року, а саме **6 травня** о **13:00,** причетних до 11-го батальйону запрошують зібратися у **м. Кагарлик,** де зустріч вже підготовлено ветераном батальйону – головою Кагарлицької РДА **Віктором Колядою.**

За інформацією радника мера Броварів із питань АТО **Станіслава Мальця**, **6 травня** на броварських ветеранів, волонтерів, членів родин загиблих бійців 11-го батальйону біля Броварської  райдержадміністрації очікуватимуть автобуси для поїздки у Кагарлик. Виїзд - **о 10:00.**

> Читайте також: [Шах: "Навіть Путін знає, що таке 11-й батальйон!"](https://mpz.brovary.org/shah-navit-putin-znaye-shho-take-11-j-bataljon-foto/)
