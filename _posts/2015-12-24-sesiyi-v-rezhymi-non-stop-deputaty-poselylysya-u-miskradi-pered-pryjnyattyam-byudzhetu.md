---
title: "Сесії в режимі non-stop: депутати «поселилися» у міськраді перед прийняттям бюджету"
date: 2015-12-24
author: 
  username: "kachor"
  display_name: "Андрій Качор"
categories: 
  - "vlada"
  - "aktsiyi-zahodi"
tags: 
  - "3-sesiya"
  - "brovary"
  - "vibir-redaktsiyi"
  - "novini"
  - "sesiya"
coverImage: "wp-content/uploads/2015/12/DSC_1886.jpg"
---

**Третя чергова сесія Броварської міської ради сьомого скликання відбулася вже наступного дня після продовження другої позачергової сесії і за день – до четвертої чергової.**

В останні два тижні броварські депутати, здається, взагалі не виходять із стін міської ради, адже у короткі проміжки між сесіями засідають у профільних комісіях. Сьогодні змучені вирази обличчя із самого ранку були майже у всіх: депутатів, міського голови, працівників апарату ради, журналістів і громадськості, котрі до того ж змушені були під час сесії стояти під стінкою понад п’ять годин. Бо ні для преси, ні для громадян сидячих місць у сесійній залі не можуть організувати вже років з десять.

Можливо і ця хронічна втома посприяла більш одностайному голосуванню депутатів, адже у порівнянні з минулими сесіями нового скликання, де суперечки точилися майже по кожному пункту, цього разу переважна більшість питань була проголосована з першої спроби. Звісно, на подібну продуктивність вплинула і попередня робота депутатів у своїх комісях, на яких вони змогли узгодити усі суперечливі нюанси.

\[caption id="attachment\_49949" align="aligncenter" width="600"\][![](https://mpz.brovary.org/wp-content/uploads/2015/12/DSC_1897.jpg)](https://mpz.brovary.org/wp-content/uploads/2015/12/DSC_1897.jpg) Клавдії Сдобняковій сьогодні було не складно рахувати голоси\[/caption\]

Тож на сьогоднішньому засіданні головні претензії у депутатів були не один до одного, а переважно – до начальників відділів та управлінь міської ради, котрі виступали з доповідями. Депутати наголошували, що працівники виконкому не здатні підготувати якісні проекти рішень з відповідними довідками і додатками, аби депутати могли детально ознайомитись із тим, за що їм пропонується проголосувати. Через це роботи депутатських комісій розтягуються на години, адже депутати мусять самі вишуковувати необхідну інформацію, хоч це й робота чиновників виконкому і ради.

\[caption id="attachment\_49951" align="aligncenter" width="600"\][![????????????????????????????????????](https://mpz.brovary.org/wp-content/uploads/2015/12/DSC_1894.jpg)](https://mpz.brovary.org/wp-content/uploads/2015/12/DSC_1894.jpg) Депутат від БПП Леонід Черепейник просить чиновників нормально виконувати свою роботу\[/caption\]

\[caption id="attachment\_49952" align="aligncenter" width="600"\][![????????????????????????????????????](https://mpz.brovary.org/wp-content/uploads/2015/12/DSC_1951.jpg)](https://mpz.brovary.org/wp-content/uploads/2015/12/DSC_1951.jpg) Аліна Дяченко теж казала, що працівники відділів та управлінь працюють абияк\[/caption\]

«На горіхи» з цього приводу від представників «ДемАльянсу» і «Солідарності» дісталося передусім начальниці управління ЖКГ **Галині Плотніковій**, начальнику відділу економіки **Миколі Загуменному**, головному архітектору **Лілії Рибаковій** та начальниці юридичного відділу **Альбіні Баба-Мірзоєвій.**

\[caption id="attachment\_49950" align="aligncenter" width="600"\][![????????????????????????????????????](https://mpz.brovary.org/wp-content/uploads/2015/12/DSC_1852.jpg)](https://mpz.brovary.org/wp-content/uploads/2015/12/DSC_1852.jpg) Майже кожен доповідач чув докори від депутатів\[/caption\]

Остання, до прикладу, не могла пояснити, на які витрати мають піти 140 тис грн бюджетних коштів, які юрвідділ назвав «іншими видатками». Прикметно, що коли депутати попросили у Баби-Мірзоєвої деталізувати інформацію, куди вона планує витратити кошти платників податків, чиновниця майже обурилася, інформацію надати не змогла і з незадоволеним виглядом сіла на своє місце.

\[caption id="attachment\_49953" align="aligncenter" width="600"\][![????????????????????????????????????](https://mpz.brovary.org/wp-content/uploads/2015/12/DSC_1878.jpg)](https://mpz.brovary.org/wp-content/uploads/2015/12/DSC_1878.jpg) Одну з пропозицій юридичного відділу відкинули через неякісну підготовку проекту\[/caption\]

Найбільш кумедною ситуація стала під час доповіді начальниці фінуправління **Наталії Постернак:** у звичному дусі чиновниця почала швидко зачитувати зміни та доповнення до тих чи інших рішень, які на слух сприйняти було абсолютно неможливо. Депутати вже набрали в груди повітря, аби зупинити і цього «доповідача», однак в цей момент у ситуацію втрутився мер Сапожко і «по-батьківськи» попросив підлеглу наступного разу підготуватися краще.

[![????????????????????????????????????](https://mpz.brovary.org/wp-content/uploads/2015/12/DSC_1921.jpg)](https://mpz.brovary.org/wp-content/uploads/2015/12/DSC_1921.jpg)

Важливо, що переважна більшість депутатів таки підтримали рішення з недопрацьованими супровідними документами.

Проте найбільше запитань у депутатського корпусу було до начальника управління освіти **Володимира Онищенка**, зокрема що стосується видатків КП «Оздоровчо-реабілітаційний центр», на балансі якого знаходиться басейн ЗОШ №9. Ще напередодні, під час засідання профільної комісії, Онищенко надав такі розрахунки, згідно з яких виходило, що на одне відвідування однієї дитини, басейн лише за енергоносії мусить сплатити… понад 200 гривень. Зрозуміло, що подібні цифри – неадекватно завищені, тож Володимира Івановича попросили перерахувати показники. Однак вже сьогодні на сесії питань виникло не менше: після «перерахунку» вартість одного «дітодня» склала близько 75 гривень. До прикладу, у тому ж басейні «Купава» одне дитяче відвідування батькам обходиться у 25 гривень, тобто різниця в тарифах – понад 300%, при тому, що у випадку КП «ОРЦ» ідеться лише про компенсацію витрат на енергоносії.

\[caption id="attachment\_49955" align="aligncenter" width="600"\][![????????????????????????????????????](https://mpz.brovary.org/wp-content/uploads/2015/12/DSC_1939.jpg)](https://mpz.brovary.org/wp-content/uploads/2015/12/DSC_1939.jpg) Володимир Онищенко сьогодні "віддувався" за КП "ОРЦ"\[/caption\]

Онищенко парирував: усі питання – до директора комунального підприємства. І в цей момент з'ясувалась цікава деталь: виявилося, що два місяці тому міський голова Сапожко звільнив з посади директора КП «ОРЦ» пловця **Олега Лісогора** і призначив на цю посаду… **Олену Семенюк.**

> _Довідка: Олена Семенюк – діючий директор КП «Оздоровчо-реабілітаційний центр», призначена на цю посаду розпорядженням міського голови Ігоря Сапожка від 18 листопада. До цього працювала на посаді секретаря міської ради, обрана депутатом ради попереднього скликання за списками Партії регіонів. На минулих виборах балотувалася у міську раду за списками партії «Наш край», котрий не подолав прохідний барєр. Була одним з лідерів ГО «Молоді Регіони» та міського осередку Партії регіонів. До моменту обрання на посаду секретаря міськради працювала адміністратором в ПП «Феско» під керівництвом головного броварського «регіонала» Сергія Федоренка, особистого масажиста екс-прем'єра Миколи Азарова. Саме ПП «Феско» свого часу «узурпував» басейн ЗОШ №9._

У зв'язку з цим у депутатів виникли запитання: коли було звільнено попереднього директора, з яких причин і чому на цю посаду було призначено, прямо кажучи, суперечливу фігуру – Олену Семенюк? Замість Ігоря Сапожка відповів його заступник **Василь Андрєєв** та депутат від Радикальної партії **Вадим Андрієвський**, котрі повідомили про значні зловживання попереднього директора, передусім у фінансових питаннях.

\[caption id="attachment\_49956" align="aligncenter" width="600"\][![????????????????????????????????????](https://mpz.brovary.org/wp-content/uploads/2015/12/DSC_1959.jpg)](https://mpz.brovary.org/wp-content/uploads/2015/12/DSC_1959.jpg) Василь Андрєєв "з гальорки" емоційно розповідав, як запустив справи в КП "ОРЦ" попередній директор\[/caption\]

Зокрема йшлося про т.зв. «чорну касу» та про неефективне керівництво підприємством загалом. Інформацію частково підтвердив і лідер фракції «Самопоміч» **Андрій Василенко:** за його словами, КП «ОРЦ» має великі борги перед місцевими бізнесменами, а відтак існує ризик, що басейн невдовзі закриють згідно рішення суду по борговим зобов’язанням, а все майно – арештують.

\[caption id="attachment\_49957" align="aligncenter" width="600"\][![????????????????????????????????????](https://mpz.brovary.org/wp-content/uploads/2015/12/DSC_1913.jpg)](https://mpz.brovary.org/wp-content/uploads/2015/12/DSC_1913.jpg) Андрій Василенко із "Самопомочі" підтвердив: "Оздоровчо-реабілітаційний центр" заборгував і його "Зееландії"\[/caption\]

Зрештою, депутати зійшлися на думці, що проти звільненого директора, відомого чемпіона Олега Лісогора можуть бути відкриті кримінальні провадження в т.ч. і за «грішки» його попередників, з діяннями яких Лісогор свого часу вирішив «не розбиратися».

Знову ж таки, не зважаючи на очевидно неадекватні розрахунки, шо прозвучали в доповіді Онищенка, депутати все одно ухвалили запропонований проект рішення.

**Бути чи не бути в місті новим МАФам?**

Наступною і останньою конфліктною ситуацією під час сьогоднішньої сесії стало питання «Що робити з МАФами у Броварах?». При цьому важливо зазначити, що з 2013 року у нашому місті діє мораторій на встановлення нових кіосків та торгівельних павільйонів, однак протягом дії мораторію нові МАФи у Броварах почали встановлюватися ще швидшими темпами. Сутичка виникла передусім між депутатами **Юрієм Скотніковим** від «Самопомочі» та **Олегом Берестовим** з «Демократичного Альянсу».

\[caption id="attachment\_49958" align="aligncenter" width="600"\][![????????????????????????????????????](https://mpz.brovary.org/wp-content/uploads/2015/12/DSC_1850.jpg)](https://mpz.brovary.org/wp-content/uploads/2015/12/DSC_1850.jpg) Олега Берестового сьогодні "звинуватили" в тому, що він "надто молодий"\[/caption\]

Представники «ДА» пропонували дотримуватися мораторію і заборонити хаотичне встановлення нових МАФів, а натомість – розробити єдину концепцію впорядкування вуличної торгівлі у Броварах. «Самопоміч» натомість звертала увагу на економічну кризу, ризик зменшення робочих місць і зниженя надходжень до бюджету у випадку, якщо МАФи почнуть ліквідовувати. У запалі суперечки Скотніков дозволив собі некоректні висловлювання на адресу Берестового і з'ясування стосунків між депутатами ще під час сесії перейшло у Фейсбук.

Зрештою, у питанні МАФів депутати підвели риску? вирішивши, що власникам торговельних павільйонів поки дозволять працювати, однак усіх попередять, що з 1 січня 2017 року договори оренди з ними можуть не бути продовжені, а до цього часу міська влада таки має комплексно вирішити питання вуличної торгівлі. Оптимістичною крапкою обговорення стало рішення заборонити встановлення будь-яких МАФів на вул. Грушевського поблизу будинків 7 та 9, чого так довго добивалися місцеві мешканці.

За тим депутати перейшли до земельних питань, багато з яких відклали «до вивчення» на завтрашню сесію, позаяк учорашнє засідання земельної комісії раптово перервалося через відсутність кворуму. Депутат від «Свободи» **Василь Кочубей** ще на початку сесії звинуватив у зриві комісії колег із «Солідарності», водночас представники Блоку Порошенка контратакували Кочубея, заявивши, що «Свобода» намагається всю тінь кинути лише на «Солідарність», в той час як комісію проігнорували депутати й інших фракцій.

\[caption id="attachment\_49961" align="aligncenter" width="600"\][![????????????????????????????????????](https://mpz.brovary.org/wp-content/uploads/2015/12/DSC_1863.jpg)](https://mpz.brovary.org/wp-content/uploads/2015/12/DSC_1863.jpg) Володимир Опалько із "Солідарності" тоді покинув засідання останнім\[/caption\]

Подальшому обговоренню завадив представник організації АТО-М **Валерій Білик**, який закликав депутатів уважніше ставитися до відбору учасників АТО, котрим планують надати земельну ділянку. На його думку, багато учасників АТО, котрі по факту не брали участь у бойових діях, часто зловживають своїм статусом заради отримання матеріальних благ за рахунок міста і держави. У своїй промові п. Білик також дозволяв некоректні двозначні натяки, чим викликав обурення окремих депутатів. Градус напруги потроху почав зростати – добігала кінця п'ята година засідання.

\[caption id="attachment\_49960" align="aligncenter" width="600"\][![????????????????????????????????????](https://mpz.brovary.org/wp-content/uploads/2015/12/DSC_1981.jpg)](https://mpz.brovary.org/wp-content/uploads/2015/12/DSC_1981.jpg) Наприкінці п'ятигодинного засідання один громадянин вирішив розповісти історію власної молодості про тракторну бригаду\[/caption\]

На диво, дещо заспокоїв учасників сесії новий т.в.о. начальника поліції, який нарешті «презентувався» депутатам. **Олег Ячинський** розповів про те, як проходить переатестація броварських правоохоронців в нову поліцію, яка сьогодні ситуація з патрулюванням міста, реакцією міліцонерів на виклики, які злочини скоюються найчастіше і що з цим усім новий головний міліціонер Броварів планує робити. Про це детальніше читайте в наших наступних публікаціях.

Завершували сесію традиційно технічними питаннями: мер Ігор Сапожко оголосив про створення фракції «Солідарності» у складі восьми депутатів. Головою фракції став **Євген Гредунов**, заступником **Леонід Черепейник**, секретарем – **Галина Негода.** По тому сесія нарешті завершилася, аби депутати вже за півгодини почали працювати у своїх комісіях. Тривав другий тиждень передноворічних депутатських «антикризових» засідань, завтра – чергова сесія і чергове важливе питання: прийняття бюджету на наступний рік.

**Фото - Микола Кожем'яко**
