---
title: "Міська рада планує витратити 14 мільйонів на капремонт 46-ти броварських будинків"
date: 2016-03-25
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "brovary"
  - "budinki"
  - "vibir-redaktsiyi"
  - "groshi"
  - "kapitalnyj-remont"
  - "koshty"
  - "novini"
  - "remont"
coverImage: "wp-content/uploads/2011/12/IMG_0011.jpg"
---

**Броварські чиновники у 2016 році мають намір витратити трохи більше 14 млн. грн. на капітальний ремонт житлових будинків. Усього запланували відремонтувати 46 будівель. Серед робіт – ремонти конструктивних елементів, заміна та модернізація ліфтів, а також – утеплення та облицювання фасадів. Гроші передбачили в рамках Міської програми утримання та розвитку об’єктів житлово-комунального господарства на 2011–2016 роки. Про це йдеться у відповіді на запит наших журналістів і в офіційних рішеннях Броварської міської ради.**

Як зазначають чиновники, усього на капітальні ремонти цього року піде **14,****061 млн****.** **грн**. Із них **1,5 млн. грн.** [передбачили](https://www.brovary.kiev.ua/r%D1%96shennya-m%D1%96sko%D1%97-radi-v%D1%96d-2801-2016-%E2%84%96-99-05-07-pro-vnesennya-zm%D1%96n-do-m%D1%96sko%D1%97-programi-utrimannya-ta-r) на ремонт під’їздів, **1,2 млн. грн.** – на капремонт шатрових дахів. Іще **1,66 млн. грн.** – на ремонт м’яких покрівель.

Окрім того, заплановані ремонти, заміни та модернізація ліфтів. Зокрема, модернізують три пасажирських ліфти у житловому будинку по бульв. Незалежності, 19-А. На це передбачили **1,56 млн. грн**. Ще 9 ліфтів очікує капітальний ремонт на загальну суму в **0,5 млн. грн**.

Два тижні тому депутати також додали грошей на статтю витрат «Капітальний ремонт, утеплення, облицювання фасадів, герметизація швів ж/б». Цього року на такі заходи [передбачили](https://www.brovary.kiev.ua/r%D1%96shennya-brovarsko%D1%97-m%D1%96sko%D1%97-radi-v%D1%96d-10032016-%E2%84%96147-10-07-pro-vnesennya-zm%D1%96n-do-m%D1%96sko%D1%97-programi-utrim) **5,3 млн. грн.**

Окрім того, як зазначають чиновники, у 6-9 під’їздах житлового будинку по вул. Михайла Грушевського, 17 проведуть реконструкцію внутрішньобудинкових мереж системи опалення. Обсяг запланованих на це коштів не уточнюють.
