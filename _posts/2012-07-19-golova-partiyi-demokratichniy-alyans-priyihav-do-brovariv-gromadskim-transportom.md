---
title: "Голова партії «Демократичний Альянс» приїхав до Броварів громадським транспортом"
date: 2012-07-19
tags: 
  - "brovary"
  - "brovaryi"
  - "vibir-redaktsiyi"
  - "gatsko"
  - "demokratichniy-alyans"
  - "novini"
---

[![](https://mpz.brovary.org/wp-content/uploads/2012/07/Demalyans-u-Brovarah1.jpg "Демальянс у Броварах1")](https://mpz.brovary.org/wp-content/uploads/2012/07/Demalyans-u-Brovarah1.jpg) Вчора, 18 липня, для [зустрічі з місцевими громадськими активістами та журналістами](https://mpz.brovary.org/18-lipnya-u-brovarah-vidbudetsya-zustrich-z-komandoyu-demokratichnogo-alyansu/) до Броварів приїжджав голова молодої політичної сили «Демократичний Альянс» **Василь Гацько**. Спілкування проходило за круглим столом в офісі однієї з місцевих громадських організацій. Як зізнався журналістам «Маєш право знати» молодий політик, до нашого міста він дістався громадським транспортом. «_Авта не маю, але друзі добре пояснили, як їхати, то ж добрався швидко і без пригод_», - запевнив Василь.

Голова «ДемАльянсу» розпочав із розповіді про те, чому всеукраїнська громадська організація, яку він очолює, два роки тому вирішила трансформуватись у політичну партію: «_Це було непросте рішення для нашої команди. Ми звикли займатись громадським контролем за владою, боротись з корупцією серед чиновників, привертати суспільну увагу до існуючих проблем шляхом проведення акцій протесту тощо. Але у 2010 році у цій країні стались суттєві зміни, і ми відчули їх майже одразу. Після інавгурації Президента України на нашу організацію почався сильний тиск, стали розганяти наші мирні акції, допитувати активістів, нами почало активно «цікавитись» СБУ.  І ми зрозуміли, що такий стан речей у державі потрібно змінювати, а тому треба опановувати такий інструмент впливу як політика. Вступати до уже  існуючих партій, які неодноразово себе дискредитували, ми не хотіли, не хотіли розчинятись та йти на компроміси із совістю. Хоча пропозицій від партій було чимало, адже ми на той момент були уже досить відомою та впливовою всеукраїнською громадською організацією. І ми обрали, як вже зараз зрозуміли, найважчий шлях – створення своєї партії. Цей процес розтягнувся майже на 2 роки. Однак лише так можна залишатись собою та не зраджувати своїм ідеалам»._

 _[![](https://mpz.brovary.org/wp-content/uploads/2012/07/Demalyans-u-Brovarah2.jpg "Демальянс у Броварах2")](https://mpz.brovary.org/wp-content/uploads/2012/07/Demalyans-u-Brovarah2.jpg)_

Зараз партія налічує 16 обласних осередків. «_Загалом же у нашій команді близько 450 активістів, це і партійці, і члени молодіжної громадської організації_», - уточнив Василь, і додав: «_Нині ми продовжуємо формувати нашу команду і шукаємо людей з активною громадською позицією, які готові долучитись до нашої політичної сили. Для прийому у члени партії у нас три критерії: не був раніше у владі, не порушував прав та свобод громадян, не був задіяний у корупційних схемах. Але маю зізнатись, українці зараз дуже розчаровані у політиці та вважають її настільки брудною справою, що не хочуть мати з нею нічого спільного. Багато людей готові нам допомагати, але брати активну участь у політичному житті країни не хочуть. Але ж якщо всі порядні люди будуть обходити політику стороною, то у ній будуть лише непорядні люди! Тому одне з наших завдань - привести в українську політику саме порядних людей_».

[![](https://mpz.brovary.org/wp-content/uploads/2012/07/Demalyans-u-Brovarah4.jpg "Демальянс у Броварах4")](https://mpz.brovary.org/wp-content/uploads/2012/07/Demalyans-u-Brovarah4.jpg)

[![](https://mpz.brovary.org/wp-content/uploads/2012/07/Demalyans-u-Brovarah5.jpg "Демальянс у Броварах5")](https://mpz.brovary.org/wp-content/uploads/2012/07/Demalyans-u-Brovarah5.jpg)

[![](https://mpz.brovary.org/wp-content/uploads/2012/07/Demalyans-u-Brovarah3.jpg "Демальянс у Броварах3")](https://mpz.brovary.org/wp-content/uploads/2012/07/Demalyans-u-Brovarah3.jpg)

Серед пріоритетних напрямків діяльності нової політичної сили, Василь Гацько назвав наступні: боротьба з корупцією, забезпечення прозорості використання бюджетних коштів, розвиток електронного урядування, чесність проведення державних закупівель, максимальна відкритість і гласність роботи органів влади. «_Перші справи, за які ми взялись вирішити, ми віднайшли у резонансних журналістських розслідуваннях. Ми звернулись до їх авторів і запитали, чи була якась реакція правоохоронних органів чи інших інстанцій на ті факти, які журналістам вдалось розкопати та опублікувати. І коли почули негативну відповідь, зрозуміли, що це не можна так залишати. І почали писати заяви про злочини, докладаючи до них статті журналістів, а коли це не допомагало, для посилення ефекту ми влаштовували акції прямої дії, привертаючи ще більше уваги громадськості до фактів корупції та розкрадання державного майна. Так, широкого розголосу набула наша «війна» з «Нафтогазом», у якому проводяться дуже непрозорі державні закупівлі. Ми вимагали опублікувати річний план закупівель, щоб мати змогу попереджувати порушення. За нашу наполегливість та рішучість у нас ледь не скасували реєстрацію політичної партії_. _Однак і ця історія нещодавно успішно закінчилась – ми влаштували «сидячий протест» прямо у приміщенні голови «Укрдержреєстру», після чого всі претензії до процесу нашої реєстрації було знято», -_ поділився історіями успіху молодий політик.

 [![](https://mpz.brovary.org/wp-content/uploads/2012/07/Demalyans-u-Brovarah1.jpg "Демальянс у Броварах1")](https://mpz.brovary.org/wp-content/uploads/2012/07/Demalyans-u-Brovarah1.jpg)

Стосовно джерел фінансування партії голова «Демократичного Альянсу» розповів про цілу кампанію по збору коштів для внесення застави у розмірі 2 мільйони гривень для участі у виборах, яка проводиться їхніми активістами та прихильниками: «_Ми хочемо мати зобов’язання перед тисячами людей, які зроблять пожертви на діяльність нашої політичної сили, а не перед одним-двома олігархами, які профінансують нашу виборчу кампанію. Тому ми й проводимо цю кампанію. Звісно, це дуже не просто – звертатись до українця, якій звик перед виборами лише отримувати від політиків, і просити його дати грошей на політику. У нашій країні відсутня подібна культура, яка у США, наприклад, є дуже поширеною. Адже будь-яка пожертва – це певний кредит довіри. Та навіть за цих умов нам вдалось лише у вуличних точках збору коштів та серед своїх знайомих зібрати вже близько 112 тисяч гривень і маємо «обіцянок» від представників малого та середнього бізнесу десь на 600 тисяч гривень. А нещодавно запустили свого роду «соціальний аукціон» і пропонуємо людям в обмін на пожертву якісь корисні послуги від наших активістів»._

_[![](https://mpz.brovary.org/wp-content/uploads/2012/07/Demalyans-u-Brovarah7.jpg "Демальянс у Броварах7")](https://mpz.brovary.org/wp-content/uploads/2012/07/Demalyans-u-Brovarah7.jpg)_

_[![](https://mpz.brovary.org/wp-content/uploads/2012/07/Demalyans-u-Brovarah6.jpg "Демальянс у Броварах6")](https://mpz.brovary.org/wp-content/uploads/2012/07/Demalyans-u-Brovarah6.jpg)_

На запитання, як будете формувати виборчий список та чи є вже написана передвиборча програма, Василь Гацько відповів, що нині якраз розробляється прозора та зрозуміла схема, за які громадські досягнення та здобутки партійці будуть потрапляти до списку. «_А програму партії ми ще продовжуємо писати, адже зараз до нас долучається багато нових людей з різних середовищ, і ми намагаємось врахувати і їхні інтереси у нашій програмі, зокрема зараз ми багато спілкуємось з представниками малого та середнього бізнесу_ _і плануємо деталізувати відстоювання їхніх прав у програмному документі партії»._
