---
title: "Громадська рада при управлінні освіти планує взятись за шкільні буфети та доріжки у садочках"
date: 2015-07-03
author: 
  username: "komarovskyj"
  display_name: "Комаровський Олексій"
categories: 
  - "hromada"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "gromadska-rada"
  - "gromadska-rada-pri-upravlinni-osviti"
  - "leshhyk"
  - "novini"
  - "onyshhenko"
  - "romanenko"
  - "upravlinnya-osvity-i-nauky"
---

**Відсутність кворуму не стала на заваді членам Громадської ради при броварському управлінні світи у науки. Їхнє друге засідання  23 червня хоч і не було правомочним, бо не прийшло більше половини учасників, все ж пройшло вельми результативно. За майже дві з половиною години проговорили чимало проблемних питань у сфері освіти Броварів і навіть намітили шляхи їх вирішення. А ось формальне голосування активісти планують провести наступного разу - на засіданні 14 липня, зокрема хочуть нарешті затвердити Положення про Громадську раду, щоб визначити алгоритм своєї роботи.**

Так склалося, що на засідання Громадської ради при управлінні освіти і науки Броварської міськради, до складу якої входять представники батьківських комітетів шкіл, громадських організацій міста та працівники управління, зібралися не всі. Хтось не зміг, хтось проігнорував, а хтось, можливо, просто втратив інтерес. Проте присутні не втратили через це ентузіазму й бажання навести лад у броварських школах і садочках, адже створили цю громадську раду, щоб взяти сферу освіти під громадський контроль.

\[caption id="attachment\_37776" align="aligncenter" width="600"\][![громадська рада управління освіти (16)](https://mpz.brovary.org/wp-content/uploads/2015/05/gromadska-rada-upravlinnya-osviti-16.jpg)](https://mpz.brovary.org/wp-content/uploads/2015/05/gromadska-rada-upravlinnya-osviti-16.jpg) Фото з установчих зборів по формуванню Громадської ради при управлінні освіти 12 травня\[/caption\]

Перше питання, яке обговорили присутні — продукція, яку реалізують буфети у шкільних їдальнях. Буфети мали б бути допоміжними об’єктами до шкільних їдалень, у яких мали б продаватися "легкі" харчові продукти, наприклад, чай, соки, бутерброди. На практиці ж, як зауважив голова Громадської ради **Ігор Романенко**, у буфетах продають усе підряд.

Учасники засідання одразу ж визначилися, що потрібно обов’язково звернути увагу на перелік продукції, яку реалізують буфети (об’єкти, які розташовані у навчальних закладах на орендних засадах), на її якість, дотримання санітарних норм. Окремо учасники форуму висловили обурення, чому директори шкіл не звертають на цю проблему уваги.

Наступною темою стала якість покриття доріжок у дитячих садках. Вони у багатьох дошкільних виховних закладах неякісні, що особливо небезпечно для діток маленького віку (три-чотири роки), які ще самі не координують рухи і падають та можуть зазнавати травми.

[![Дитячий садок](https://mpz.brovary.org/wp-content/uploads/2015/07/Dytyachyj-sadok-.jpg)](https://mpz.brovary.org/wp-content/uploads/2015/07/Dytyachyj-sadok-.jpg)

Левову частину засідання зайняло обговорення теми забезпечення умов для навчання діток-інвалідів, зокрема про те, як створити дітям можливість зручно сидіти, навчатися, про те, що в класах, де навчаються такі учні, обов’язково повинен бути асистент вчителя (чи вихователя, якщо це дитсадок). Йшлось і про те, що, можливо, у навчальних закладах потрібно, щоб був хоча б один клас для дітей-інвалідів, адже у Броварах жодного такого класу немає.

В контексті цього питання обговорювалася можливість створення соціально-реабілітаційних центрів для дітей-інвалідів. Згадали про те, що у Львові, наприклад, є навчально-реабілітаційний центр. Прозвучала ідея звернутися до депутата Броварської міської ради **Олега Іваненка** (у нього самого хвороба опорно-рухового апарату), щоб той на рівні депутатського корпусу підняв питання про створення такого закладу.

\[caption id="attachment\_41844" align="aligncenter" width="600"\][![Центр дітей інвалідів](https://mpz.brovary.org/wp-content/uploads/2015/07/TSentr-ditej-invalidiv.jpg)](https://mpz.brovary.org/wp-content/uploads/2015/07/TSentr-ditej-invalidiv.jpg) Фото з сайту http://reabilit-center.ucoz.ua\[/caption\]

Важливим моментом стало обговорення комунікації Громадської ради з очільниками броварської освіти та загалом висвітлення роботи колегіального органу. Після того, як буде затверджено положення, Громадська рада планує звернутись до управління освіти та науки, щоб на його інтернет-ресурсі була відведена сторінка про діяльність Громадської ради. Водночас, учасники засідання відзначили, що на захід не прийшов ані голова управління освіти міської ради **Володимир Онищенко**, ані взагалі хтось із цієї установи. Немає контакту між управлінням освіти та батьками дітей — таку проблему відзначили учасники засідання.

> Наступне засідання Громадської ради при управлінні освіти та науки Броварської міської ради відбудеться **14 липня** о **13.00**.
