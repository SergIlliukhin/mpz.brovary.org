---
title: "6 грудня в Броварах прощатимуться із загиблими бійцями поліції охорони"
date: 2016-12-05
author: 
  username: "pravoZnaty"
  display_name: "Маєш право знати"
categories: 
  - "announce"
  - "novyny"
tags: 
  - "brovary"
  - "zagibli"
  - "knyazhychi"
  - "morg"
  - "novini"
  - "perestrilka"
  - "politsiya"
  - "pohovannya"
  - "proshhannya"
  - "smert"
  - "tilo"
---

**Завтра віддадуть останню шану двом бійцям поліції охорони, які загинули під час недільної [перестрілки](https://mpz.brovary.org/v-perestriltsi-pid-brovaramy-zagynulo-5-politsejskyh-dvoye-z-nyh-brovarchany/) в Княжичах. Про це розповів близький до родини одного із убитих правоохоронців, броварський депутат Сергій Батюк.**

Церемонія прощання за **Євгеном Куртєвим** та **Сергієм Орловим** має початися об **11:30** біля Броварського відділу поліції, що по вул. Ярослава Мудрого, 24. Згодом, о **12:00**, бійців мають відспівати в храмі Покрови Пресвятої Богородиці по вул. Гагаріна, 22-А.

[![kurt_v](https://mpz.brovary.org/wp-content/uploads/2016/12/kurt_v.jpg)](https://mpz.brovary.org/wp-content/uploads/2016/12/kurt_v.jpg) [![orlov](https://mpz.brovary.org/wp-content/uploads/2016/12/orlov.jpg)](https://mpz.brovary.org/wp-content/uploads/2016/12/orlov.jpg)

Водночас, як зазначив **Сергій Батюк**, наразі невідомо, чи віддадуть рідним до завтра тіла загиблих для прощання і поховання. Мовляв, про таке сьогодні стало відомо у зв’язку з передачею розслідування справи до Генеральної прокуратури України.

Сергій Батюк розповів, що скасовувати прощальний захід не планують. Тим паче, що родичі загиблих уже їдуть до Броварів. Ба більше, у випадку, якщо тіла не віддаватимуть, готові влаштувати акцію протесту.

Нагадаємо, вчора в Княжичах під час спецоперації [загинули 5 поліцейських](https://mpz.brovary.org/v-perestriltsi-pid-brovaramy-zagynulo-5-politsejskyh-dvoye-z-nyh-brovarchany/). За офіційною версією, представники різних підрозділів – поліції охорони із Броварів, розвідників і спецпризначенців КОРД із Києва – відкрили один проти одного вогонь. Сталося це нібито через плутанину: правоохоронці прийняли своїх колег за зловмисників.

Водночас, за однією із неофіційних версій, спецпризначенці КОРД розстріляли автівку поліції охорони навмисне. На користь таких припущень – фотографії пронизаного кулями транспортного засобу.

[![politsiya-rozstril-knyazhychi-smert-vbyvstvo](https://mpz.brovary.org/wp-content/uploads/2016/12/politsiya-rozstril-Knyazhychi-smert-vbyvstvo.jpg)](https://mpz.brovary.org/wp-content/uploads/2016/12/politsiya-rozstril-Knyazhychi-smert-vbyvstvo.jpg)

Як зазначали журналісти, факт розстрілу маркованого автомобіля раніше підтвердив **Микола Жукович**, прес-секретар Національної поліції Київської області.
