---
title: "Броварчани залишились без гарячої води через \"технічні особливості\" відключення опалення"
date: 2013-04-16
author: 
  username: "serzhov"
  display_name: "Сергій Севрук"
tags: 
  - "brovary"
  - "vidklyuchennya"
  - "vibir-redaktsiyi"
  - "garyacha-vodi"
  - "garyache-vodopostachannya"
  - "kp-brovariteplovodoenergiya"
  - "novini"
---

**[![вода](https://mpz.brovary.org/wp-content/uploads/2013/04/voda.jpg)](https://mpz.brovary.org/wp-content/uploads/2013/04/voda.jpg)Сьогодні вранці мешканці броварських багатоповерхівок залишились без гарячої води. Збираючись на роботу чи навчання, прийняти теплий душ не вдалося навіть власникам бойлерів, які вимикають їх на зимовий період, адже вчора комунальні служби навіть не попередили, що із закінченням опалювального сезону гаряча вода зникне не лише з батарей, а й з "гарячих" кранів.**

Як вдалось з'ясувати журналістам "Маєш право знати", відключення гарячого водопостачання  у Броварах виникло у зв'язку з переходом водонагріваючого обладнання КП "Броваритепловодоенергія" на збірку схеми по гарячому водопостачанні без опалення приміщень.

За словами працівників вищезгаданого КП, станом _на 12:00 годину 16 квітня 2013 року_ гаряче водопостачання відновлено. Щоправда, для проходу гарячої води від водонагріваючого обладнання до квартир броварчан знадобиться кілька годин, то ж гарячу ванну чи душ мешканці нашого міста зможуть прийняти ближче до вечора.

> І хоч керівництво КП "Броваритепловодоенергія" запевнило наших журналістів у найскорішому відновленні гарячого водопостчання, хотілося б, щоб наступного разу мешканців все ж таки завчасно попереджали про тимчасове відключення гарячого водопостачання, принаймні щоб ті, хто має бойлери, могли нагріти воду звечора, а ті, хто не має, не спускали марно воду з гарячих кранів в очікуванні, що вона "стіче" і потеплішає.

Нагадаємо, минулого року завершення опалювального сезону у Броварах також [не обійшлось без ексцесів](https://mpz.brovary.org/brovarchani-zalishilis-bez-garyachoyi-vodi-cherez-borgi-teplovodoenergiyi/). Спершу, 15 квітня, гаряча вода пропала порівняно ненадовго, та згодом вона знову зникла і вже на кілька днів, при чому у розпал пасхальних свят. Як тоді нам вдалось з'ясувати, припинення гарячого водопостачання було пов'язано з наявністю боргів "Броваритепловодоенергії" перед "Київоблгазом", який у такий спосіб намагався змусити комунальну установу розрахуватись за спожитий газ.
