---
title: "Суперечка з кавовим присмаком: мешканці не хочуть кав’ярні-драйв біля 1 школи, бо бояться за дітей"
date: 2014-06-16
categories: 
  - "video"
tags: 
  - "1-shkola"
  - "vibir-redaktsiyi"
  - "kavyarnya-dva-zerna"
  - "novini"
  - "sapozhko"
  - "solomskiy"
  - "stariy-tsentr"
---

[![2 зерна35](https://mpz.brovary.org/wp-content/uploads/2014/06/2-zerna35.jpg)](https://mpz.brovary.org/wp-content/uploads/2014/06/2-zerna35.jpg)**Вранці 3 червня кількадесят мешканців Старого центру намагались вирішити проблему з підприємцями, які планують неподалік від 1 школи на місці зупинки "Старий центр" відкрити кав’ярню-драйв "Два зерна". Броварчани категорично проти нового об’єкта: кажуть, що автомобілі, які заїжджатимуть із Київської на тротуар, загрожуватимуть життю і здоров’ю дітей, адже учні 1 школи ходять на заняття саме по цій пішохідній зоні. Натомість власники закладу обіцяють зробити все, щою прохід до школи був максимально безпечний.**

Під час ранкової зустрічі біля майбутнього закладу конструктивної розмови не вийшло. Обурені мешканці не хотіли чути підприємців, які запевняли, що мають всі необхідні дозволи та погодження, й наполягали на своєму - прибрати кав'ярню та зробити на її місці повноцінну зупинку, яка раніше тут і була. Не зарадив ситуації й міський голова, який прибув на місце. Він лише пообіцяв розібратись з усім "через два дні".

[![2 зерна36](https://mpz.brovary.org/wp-content/uploads/2014/06/2-zerna36.jpg)](https://mpz.brovary.org/wp-content/uploads/2014/06/2-zerna36.jpg)

[![2 зерна37](https://mpz.brovary.org/wp-content/uploads/2014/06/2-zerna37.jpg)](https://mpz.brovary.org/wp-content/uploads/2014/06/2-zerna37.jpg)

[![2 зерна33](https://mpz.brovary.org/wp-content/uploads/2014/06/2-zerna33.jpg)](https://mpz.brovary.org/wp-content/uploads/2014/06/2-zerna33.jpg)

Через кілька днів підприємці, мешканці та влада знову намагались досягти компромісу - тепер уже у малій залі виконкому, куди всіх запросив до обговорення міський голова. Сапожко із своїм заступником Голубовським теж були на ранковій зустрічі.

Підприємець Сергій Соломський пообіцяв мешканцям зробити алею для пішоходів та обнести її огорожею, щоб убезпечити дітей.

[![ACCamera_5](https://mpz.brovary.org/wp-content/uploads/2014/06/ACCamera_5.jpg)](https://mpz.brovary.org/wp-content/uploads/2014/06/ACCamera_5.jpg)

Також поруч із оновленою зупинкою буде працювати безкоштовний туалет, а в нічний час територія навколо кав'ярні буде освітлюватись, - переконували підприємці. В закладі не будуть реалізовуватись алкогольні та тютюнові вироби, а довколишня територія буде належним чином облагороджена - намагався заспокоїти стурбованих мешканців Соломський.

<iframe src="//www.youtube.com/embed/BVDdwlN74zU" width="600" height="315" frameborder="0" allowfullscreen="allowfullscreen"></iframe>

Проте, вочевидь, жоден з агрументів не переконав людей. Поруч із закладом розташований автомагазин, де паркуються машини, з іншого боку до вікна з кавою буде тягнутись автомобільна черга, переконані обурені місцеві жителі. Відтак місця на тротуарі для пішоходів залишається зовсім мало, та й для водіїв, що рухатимуться по вул. Київській, черга створюватиме незручності. Мешканці впевнені, що автокав’ярню потрібно перенести подалі від школи, аби дітям нічого не загрожувало.

<iframe src="//www.youtube.com/embed/qkkc5B_a4wU" width="600" height="315" frameborder="0" allowfullscreen="allowfullscreen"></iframe>

Слід сказати, що на зустрічі у Сапожка були присутні й громадяни, які не заперечували проти розміщення закладу. Зокрема мешканка приватного будинку, у безпосередній близькості біля якого збираються відкрити кав'ярню-драйв, висловилась "за" і закликала сусідів зрозуміти та підтримати молодих підприємців.

Також варто зазначити, що у цій проблемній ситуації між підприємцями та мешканцями є ще третя сторона. Це шоколадна фабрика «Компаунд», потужності виробництва продукції якого розташовані на Тупому перевулку. Можливі черги з автівок до вікна з кавою та новий формат заїзду до перевулку створить логістичні незручності підприємству, відтак вони теж проти кав’ярні. Однак власники "Двох зерен" запевнили виробників шоколаду, що старий заїзд в провулок Тупий залишиться, відтак вантажівки "Компаунду", як і раніше, зможуть безпроблемно заїжджати до підприємства.

[![ACCamera_2](https://mpz.brovary.org/wp-content/uploads/2014/06/ACCamera_2.jpg)](https://mpz.brovary.org/wp-content/uploads/2014/06/ACCamera_2.jpg)

[![ACCamera_4](https://mpz.brovary.org/wp-content/uploads/2014/06/ACCamera_4.jpg)](https://mpz.brovary.org/wp-content/uploads/2014/06/ACCamera_4.jpg)

Поки питання зі стурбованими місцевими мешканцями зависло в повітрі, роботи довкола кав’ярні продовжуються, і, схоже, вже найближчим часом відбудеться відкриття закладу.

Проте мешканці не планують здаватись. Днями броварчани зібрали підписи та направили до прокуратури звернення з проханням вжити заходів з прокурорського реагування на ситуацію та у випадку виявлення винних притягнути їх до відповідальності. На думку мешканців, дії органів державної влади та місцевого самоврядування _"при видачі необхідних дозволів, документів та погодження проектної документації щодо будівництва закладу містять ознаки службової недбалості"._

[![[Scanned]001 (2)](https://mpz.brovary.org/wp-content/uploads/2014/06/Scanned001-2.jpg)](https://mpz.brovary.org/wp-content/uploads/2014/06/Scanned001-2.jpg)

[![[Scanned]001 (3)](https://mpz.brovary.org/wp-content/uploads/2014/06/Scanned001-31.jpg)](https://mpz.brovary.org/wp-content/uploads/2014/06/Scanned001-31.jpg)

[![[Scanned]001 (4)](https://mpz.brovary.org/wp-content/uploads/2014/06/Scanned001-4.jpg)](https://mpz.brovary.org/wp-content/uploads/2014/06/Scanned001-4.jpg)

Під час зустрічі у виконкомі підприємці попросили дати їм шанс - своєрідний випробувальний термін на рік. Справа в тому, що кав’ярня-драйв стоїть на зупинці вже майже рік на підставі договору строкового сервітуту, який закінчується у 2015 році. Лише тоді міська рада переглядатиме договір, і депутати вирішуватимуть: продовжувати сервітут з підприємцями, чи ні.

Відтак, якщо прокуратура не знайде ознак порушення закону, кав’ярня «Два зерна» як мінімум рік працюватиме на зупинці Старий центр, попри те що мешканці незадоволені значним змешенням пішохідної зони та стурбовані потенційною небезпекою для дітей.
