---
title: "Поліція затримала двох броварських автомобільних крадіїв – МВС"
date: 2016-05-12
categories: 
  - "novyny"
tags: 
  - "avto"
  - "avtomobil"
  - "akumulyator"
  - "brovary"
  - "kradizhka"
  - "mvs"
  - "novini"
  - "politsiya"
  - "pravoohorontsi"
---

**Співробітники Броварського відділу поліції затримали двох молодиків, які «чистили» автомобілі місцевих жителів. Підозрювані зізналися у ще 5-ти крадіжках. Хлопці «спеціалізувалися» на акумуляторах, переважно з автомобілів «Daewoo Lanos». Про це [повідомляє](http://www.kv.npu.gov.ua/uk/publish/article/203730) Головне управління національної поліції в Київській області.**

Як зазначають правоохоронці, упродовж кількох місяців до броварської поліції надійшла низка заяв від жителів міста про крадіжки акумуляторних батарей з їхніх автомобілів. Випадки зареєстровані у різних районах міста. Зловмисники знімали акумулятори переважно з автомобілів «Daewoo Lanos», на яких не була встановлена охоронна сигналізація.

За інформацією поліції, певний час крадіям вдавалось уникати покарання, але врешті-решт їх затримали оперативники. Обоє – мешканці Броварів, мають 18 та 23 років. Вони зізналися у 5-х крадіжках, але скільки здійснили насправді, правоохоронці з’ясовують.

У поліції вказують, що за всіма фактами відкриті кримінальні провадження за ст. 185 Кримінального кодексу України – крадіжка. Тим часом, усіх постраждалих громадян просять звертатися до броварської поліції.

Варто зазначити, що останні місяці місцеві мешканці в соцмережах часто [повідомляли](https://www.facebook.com/groups/brovary/permalink/1248910498472247/) про крадіжки особистих речей з автомобілів. В поліції [визнали](http://www.kv.npu.gov.ua/uk/publish/article/200325) факт зростання кількості таких злочинів. Окрім того, правоохоронці та чиновники повідомляють про зростання злочинності в Україні в цілому, і ця [тенденція не оминула Бровари](https://mpz.brovary.org/u-brovarah-kradut-vse-bilshe-chomu-rozgulyavsya-kryminal-i-shho-robyt-politsiya/).
