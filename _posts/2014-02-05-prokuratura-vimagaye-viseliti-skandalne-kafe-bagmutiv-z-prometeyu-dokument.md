---
title: "Прокуратура вимагає звільнити частину \"Прометею\", де розмістилось скандальне кафе Багмутів"
date: 2014-02-05
author: 
  username: "kachor"
  display_name: "Андрій Качор"
categories: 
  - "rozsliduvannya"
tags: 
  - "music-hall"
  - "andryeyev"
  - "bagmut"
  - "vibir-redaktsiyi"
  - "garnyk"
  - "zayets"
  - "koruptsiya"
  - "kreynin"
  - "myuzik-holl"
  - "prokuratura"
  - "simutin"
  - "sapozhko"
coverImage: "wp-content/uploads/2014/01/bgmt5.jpg"
---

**[![IMG_1304](https://mpz.brovary.org/wp-content/uploads/2014/01/IMG_1304.jpg)](https://mpz.brovary.org/wp-content/uploads/2014/01/IMG_1304.jpg)Рішення Броварської міжрайонної прокуратури запустило процес виселення «регіоналівського» кафе «Мюзік Хол», яке орендує приміщення в МКЦ «Прометей».  Після кількарічної боротьби журналістів, громадських активістів та депутатів різних рівнів, правоохоронці нарешті визнали незаконність оренди частини "Прометею", в якому розмістилось кафе сина начальниці відділу культури Наталії Багмут – Романа. Наразі згідно з рішенням прокуратури сімейство Багмутів зобов'язали звільнити лише частину орендованого ними приміщення. Але процес, як то кажуть, пішов.**

Для того, щоб це стало можливим, знадобилося кілька [нападів на журналістів](https://blogs.pravda.com.ua/authors/yusov/4de4e8470a322/) з боку власника закладу, резонансне [побиття молодої жінки](https://mpz.brovary.org/vosmogo-bereznya-ohorontsi-myuzik-holu-privitali-kliyentku-podviynim-perelomom-video/) охоронцями «Мюзік Холу» восьмого березня, сотні [підписів мешканців](https://mpz.brovary.org/krik-dushi-meshkantsiv-budinkiv-kotri-poterpayut-vid-susidstva-z-myuzik-holom/) з вимогою закриття «регіоналівського притону», [акції протесту](https://mpz.brovary.org/blokuvannya-tribuni-miskradi-vibivannya-dverey-zolotiy-unitaz-ta-sotni-lyudey-hronologiya-protestiv-18-kvitnya-foto-video/) та [втручання в ситуацію](https://mpz.brovary.org/bandoyu-bagmutiv-zaymatimetsya-oblasna-deputatska-komisiya/) депутатів Київської обласної ради. Лише сьогодні цілком очевидні факти незаконності діяльності кафе отримали відповідну правову оцінку.

Ще до появи видання «Маєш право знати» броварські та не тільки журналісти [розслідували та оприлюднювали](https://mpz.brovary.org/brovarska-sim-ya-istoriya-odniyeyi-kulturnoyi-shemi-chastina-2/) купу беззаперечних фактів порушення закону та умов договору оренди з боку кафе «Мюзік Хол». «Буфет з продажу безалкогольних напоїв», яким мав бути «Мюзік Хол» згідно з рішенням міськвиконкому, насправді безперешкодно торгував алкоголем навіть для неповнолітніх. Заклад, який [мав зачинятися вже о 22:00](https://mpz.brovary.org/u-brovarah-obmezheno-rezhim-roboti-nichnih-zakladiv/), по факту мав цілодобовий режим роботи, чим неабияк дратував мешканців навколишніх багатоповерхівок: в «Мюзік Холі» регулярно влаштовувались гучні гулянки до ранку, часто з жорстокими бійками, а інколи навіть зі стріляниною. Ну, а про неадекватність та агресивність власника закладу – **Романа Багмута** – по місту ходили легенди:  син начальниці відділу культури міг запросто серед ночі вломитись в квартиру мешканця, який скаржився на «Мюзік Хол» та почати погрожувати скаржнику фізичною розправою. Від рук власника кафе та його охоронців страждали жінки і діти, «нормальною практикою» для Багмута було і напасти на журналістів, які прийшли робити репортаж про діяльність його кафе. «Мажорський притон» -  одне з найбільш лояльних визначень, яким броварчани «нагородили» заклад в міському культурному центрі.

<iframe src="//www.youtube.com/embed/5Mr4c8fwLnw" height="360" width="640" allowfullscreen frameborder="0"></iframe>

У свою чергу місцеві правоохоронці роками [закривали очі на безчинства в «Мюзік Холі»](https://mpz.brovary.org/18-kvitnya-deputati-vimagatimut-zakrittya-myuzik-holu-video/): будь-то дільничний чи навіть старший слідчий – міліція не соромилась прямо в очі постраждалим казати, що жодної відповідальності ні заклад, ні його власник не понесе. «Бо Багмут» - такою була найбільш вичерпна аргументація влади у відповідь на заяви та скарги мешканців.

Однак 15 жовтня 2013 року міжрайонна прокуратура несподівано направила подання до броварського міськвиконкому, в якому встановлено, що частину малого фойє приміщення МКЦ «Прометей» передано в оренду ТОВ «Дека-інвест» всупереч закону («Дека-інвест» є юридичною особою кафе «Мюзік Хол» і належить безпосередньо Романові Багмуту). До такого висновку прокурор Гарник прийшов лише після втручання депутата Київської обласної ради, «ударівця» **Дмитра Крейніна** та лідера броварського УДАРу **Романа Сімутіна**. Ще під час [акції протесту 18 квітня 2013 року](https://mpz.brovary.org/blokuvannya-tribuni-miskradi-vibivannya-dverey-zolotiy-unitaz-ta-sotni-lyudey-hronologiya-protestiv-18-kvitnya-foto-video/) Крейнін пообіцяв, що візьме ситуацію з «Мюзік Холом» під персональний контроль і пізніше таки виніс питання скандального броварського ганделика на засідання обласної депутатської комісії з питань законності, правопорядку та боротьби з корупцією.

Так, у поданні прокуратури за підписом **Миколи Гарника** зазначається про те, що «Дека-інвест» орендувала частину комунального приміщення «Прометею» поза конкурсом, і міськвиконком не мав права віддавати шматок приміщення в центрі міста синові начальниці відділу культури «в порядку виключення» та ще й за ціною, втричі нижчою за ринкову. Прокуратура зобов’язала броварський міськвиконком у 20-денний термін усунути допущення порушення.

[![pr1](https://mpz.brovary.org/wp-content/uploads/2014/01/pr1.jpg)](https://mpz.brovary.org/wp-content/uploads/2014/01/pr1.jpg)

[![pr2](https://mpz.brovary.org/wp-content/uploads/2014/01/pr2.jpg)](https://mpz.brovary.org/wp-content/uploads/2014/01/pr2.jpg)

У свою чергу 5 листопада 2013 року **Ігор Сапожко** скликав засідання виконавчого комітету, на якому прокурорське подання розглянули та... задовольнили. Зокрема, виконком свої рішенням зобов’язав управління комунальної власності «вжити заходів щодо звільнення приміщення, зазначеного в поданні Броварської міжрайонної прокуратури» - йдеться саме про частину малого фойє МКЦ «Прометей», де розташований «Мюзік Хол». Контроль за виконанням даного рішення було покладено на заступника міського голови **Василя Андрєєва.**

[![vk1](https://mpz.brovary.org/wp-content/uploads/2014/01/vk1.jpg)](https://mpz.brovary.org/wp-content/uploads/2014/01/vk1.jpg)

Проте «Мюзік Хол» продовжує функціонувати там, де й раніше – в комунальному приміщенні, з якого його вирішили виселити ще понад 2 місяці тому. Автор цих рядків звернувся з офіційним запитом до міської ради з вимогою надати пояснення, яких самих заходів було вжито для звільнення приміщення МКЦ «Прометей» від "регіоналівського притону", і чому «Мюзік Хол» досі функціонує попри вимогу прокуратури та рішення виконавчого комітету.

[![[Scanned]001 (1)](https://mpz.brovary.org/wp-content/uploads/2014/01/Scanned001-1.jpg)](https://mpz.brovary.org/wp-content/uploads/2014/01/Scanned001-1.jpg)

[![[Scanned]001](https://mpz.brovary.org/wp-content/uploads/2014/01/Scanned001.jpg)](https://mpz.brovary.org/wp-content/uploads/2014/01/Scanned001.jpg)

Міськвиконком відповів на запит та повіомив, яких саме "дієвих заходів" було вжито владою, аби змусити скандальне підприємство звільнити частину незаконно орендованого комунального приміщення. Відповідь, написана на двох аркушах, закінчувалась "грізною" резолютивною частиною: управлінням комунальної власності на адресу "Дека Інвест" "було направлено лист з вимогами терміново звільнити частину орендованого приміщення площею 34,6 кв. м. по бульвару Незалежності, буд. 4, передавши його орендодавцю по акту приймання-передачі".

[![[Scanned]001](https://mpz.brovary.org/wp-content/uploads/2014/01/Scanned0011.jpg)](https://mpz.brovary.org/wp-content/uploads/2014/01/Scanned0011.jpg)

[![[Scanned]001 (1)](https://mpz.brovary.org/wp-content/uploads/2014/01/Scanned001-11.jpg)](https://mpz.brovary.org/wp-content/uploads/2014/01/Scanned001-11.jpg)

Однак, як йдеться в документі, цей лист на адресу ТОВ "Дека Інвест" було направлено ще 20 листопада 2013 року, у той час як відповідь на запит датується 20січня 2014 року. Вочевидь, жодної реакції від "Дека Інвест" на той лист досі немає, а відтак міською владою досі не вжито жодних реальних заходів щодо звільнення комунального приміщення. Аби з'ясувати це питання, автором було подано повторний запит, в якому від влади вимагається проінформувати, чи призвів до якихось конкретних наслідків надісланий чиновниками лист на адресу власників "Мюзік Холу".

> Про те, яка наразі ситуація зі звільненням незаконно орендованої частини приміщення МКЦ "Прометей" та про дії влади в цьому питанні - читайте в наших наступних публікаціях.
