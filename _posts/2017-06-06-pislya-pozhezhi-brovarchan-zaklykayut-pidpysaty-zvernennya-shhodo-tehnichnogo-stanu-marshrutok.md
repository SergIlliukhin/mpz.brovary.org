---
title: "Після пожежі: броварчан закликають підписати звернення щодо технічного стану маршруток"
date: 2017-06-06
author: 
  username: "pravoznaty"
  display_name: "Маєш право знати"
categories: 
  - "hromada"
  - "novyny"
tags: 
  - "avtoperevizniki"
  - "brovary"
  - "vibir-redaktsiyi"
  - "zbir-pidpisiv"
  - "novini"
coverImage: "wp-content/uploads/2017/06/Pozhezha-Rozvylka-marshrutka-411_00130.jpg"
---

**Після [вчорашньої пожежі](https://mpz.brovary.org/na-rozvyltsi-spalahnula-zgorila-vshhent-411-marshrutka-obijshlosya-bez-zhertv-foto/) міжміського автобуса, активісти [оголосили](https://www.facebook.com/groups/moibrovary/permalink/1368064709939967/) збір підписів та запрошують мешканців міста сьогодні, 6 червня, о 19:00 прийти на зустріч щодо ситуації технічного стану пасажирських автобусів та розглянути питання про створення громадської ради за контролем якості пасажирських перевезень в Броварах. Зустріч відбудеться в центрі міста, біля супермаркету "Варус".**

Вчора Бровари відмітились трьома пожежами за добу: [на складах](https://www.facebook.com/groups/moibrovary/permalink/1368064709939967/), в районі Торгмашу, [міжміського автобусу](https://mpz.brovary.org/na-rozvyltsi-spalahnula-zgorila-vshhent-411-marshrutka-obijshlosya-bez-zhertv-foto/) №411, який згорів вщент та вночі горіла [господарська будівля](https://www.facebook.com/groups/brovary/permalink/1670124636350829/) в районі Радіопередавального центру (по вул. Київській). Сьогодні в броварській групі у соціальній мережі FB броварчан більш за все занепокоїла ситуація з пожежею автобуса. Мешканці скаржаться на те, що ціни за проїзд підвищили, а стан автобусів залишився в жахливому стані.

 ![](https://mpz.brovary.org/wp-content/uploads/2017/06/avtobus2.png)

Так, один з активістів та мешканець міста **Валентин Гаврищук** сьогодні написав звернення до міського голови Ігоря Сапожко з проханням звернутись до перевізників, що здійснюють перевезення на маршруті Бровари - Київ, з вимогою провести технічну перевірку міських та міжміських автобусів.

![](https://mpz.brovary.org/wp-content/uploads/2017/06/18951171_1713349485625131_3812351134732631204_n.jpg)

Це дало поштовх для організації людей в ініціативну групу, яка влаштовує зустріч та збір підписів під цим зверненням. Також під час зустрічі підніматимуть питання про доцільність створення громадської ради за контролем якості пасажирських перевезень в Броварах.

Зустріч та збір підписів відбудеться сьогодні, **6 червня, о 19:00 біля супермаркету «Варус» (вул.Гагаріна).**

_«На цій зустрічі будемо вирішувати, яким чином діяти далі, щоб це не зійшло з рук відповідальним особам. Конкретні вимоги будуть сформовані, сподіваюся, сьогодні»,_ - зазначає **Ірина Федорова**, одна з організаторів зустрічі.

Нагадаємо, що у лютому цього року мешканці Броварів [перекривали дорогу, вимагаючи](https://mpz.brovary.org/brovarchany-perekryly-vulytsyu-gagarina-vymagayuchy-znyzyty-tsinu-na-proyizd-foto/) зниження ціни перевезника та забезпечення належних умов перевезень – безпеки, комфорту, оновлення застарілого автотранспорту.
