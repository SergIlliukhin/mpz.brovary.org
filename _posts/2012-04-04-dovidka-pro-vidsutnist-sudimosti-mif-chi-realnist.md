---
title: "Обов’язкова необов’язковість: за що не потрібно платити при оформленні закордонного паспорта"
date: 2012-04-04
categories: 
  - "rozsliduvannya"
  - "video"
tags: 
  - "brovary"
  - "brovaryi"
  - "vibir-redaktsiyi"
  - "zakordonniy-pasport"
  - "pasportniy-stil"
---

[![](https://mpz.brovary.org/wp-content/uploads/2012/04/Vikno-nomer-5.jpg "Vikno nomer 5")](https://mpz.brovary.org/wp-content/uploads/2012/04/Vikno-nomer-5.jpg)У нашій [інструкції з досвіду на тему, як зробити закордонний паспорт у Броварах](https://mpz.brovary.org/zakordonny-pasport-brovary-instrukciya/), ми свідомо не вказували у переліку обов’язкових документів довідки про відсутність судимості. Бо такий документ законодавством від громадянина не вимагається. Обов’язок перевірки відсутності підстав, що тимчасово обмежують право громадянина на виїзд за кордон, згідно зі ст.12 наказу МВС від 21.12.2004 №1603, покладено на підрозділи МВС. Обов’язок громадянина – повідомити про відсутність судимості, обов’язок МВС – це перевірити. Відтак вимога до громадянина надати довідку про відсутність судимості є незаконною. Однак це не заважає окремим паспортним столам зазначати цю довідку у переліку обов’язкових документів для оформлення закордонних паспортів.

Не став винятком і броварський паспортний стіл. В оголошеннях на інформаційних стендах він зазначений у переліку документів, які потрібні для оформлення паспорта громадянина України для виїзду закордон. І для заохочення сплати за цю довідку додаткових **46,90 грн** (у разі оформлення за 20 днів) чи **93,80 грн** (за 10 днів) можливість отримання цієї довідки створено прямо у паспортному столі – у вікні №5. Сплачувати потрібно на рахунки ДП "Документ", призначення платежу - "представницькі послуги". При цьому окремо сказано, що довідку можна отримати і безкоштовно, однак для цього доведеться їхати до Києва, на вул. Воздвиженську, 4а, і чекати місяць на її виготовлення.

[![](https://mpz.brovary.org/wp-content/uploads/2012/04/dovidka-pro-nesudimist.jpg "dovidka pro nesudimist")](https://mpz.brovary.org/wp-content/uploads/2012/04/dovidka-pro-nesudimist.jpg)

Звісно, мало хто захоче спочатку місяць робити довідку, при цьому двічі їздити до столиці, а потім ще місяць чекати на виготовлення закордонного паспорта. Відтак більшість просто заплатить за довідку у 5-му вікні і подасть її разом з копією паспорту, ідентифікаційного коду та квитанціями.

Відтак, щоб на власному досвіді розвінчати міф про необов’язковість цієї довідки, ми вирішили зробити журналістсько-громадське розслідування і оформити закордонний пасорт без цієї довідки. Озброєні [знанням законодавства](https://mpz.brovary.org/skilki-maye-koshtuvati-zakordonniy-pasport-v-brovarah/), досвідом активістів „Демократичного альянсу”, які [проводять рейди](https://www.facebook.com/STOPsvavilly) по різних паспортних столах України з метою виявлення незаконних вимог документів під час оформлення закордонних паспортів, та відеокамерою ми разом з активістом „Демальянсу” рушили на прийом до Белькової О. В., яка веде прийом у каб. №2 броварського паспортного столу. Побачивши камеру, працівниця заявила, що подання довідки про відсутність судимості є справою добровільною і ніхто її не вимагає. Потім до нас прийшла начальник паспортного столу Петрик Л. В. і розповіла досить суперечливу історію про цю довідку.

[![](https://mpz.brovary.org/wp-content/uploads/2012/04/Kabinet-nomer-2.jpg "Kabinet nomer 2")](https://mpz.brovary.org/wp-content/uploads/2012/04/Kabinet-nomer-2.jpg)

Спочатку вона стверджувала, що ця довідка вимагається законодавством, але після нашого прохання показати конкретну норму, з’ясувалось, що таки законодавством не вимагається, просто у них є усна (!) вказівка обласного «ОВІРу». Мовляв, Управління оперативної інформації, яке по закону зобов’язане перевіряти наявність чи відсутність непогашеної судимості у людини, відмовляється робити це для паспортних столів і вимагає, щоб громадяни особисто звертались за такою довідкою. При цьому вона визнала, що у місцевому паспортному столі таку довідку дійсно не можуть вимагати як обов'язкову, але «без неї у вас не приймуть документи на Петропавлівській, 11» і паспорт не видадуть. Однак після того, як ми сказали, що нам відомі випадки, коли у людей без цієї довідки і документи приймали, і паспорт виготовляли, пані Петрик висловила припущення, що у такому разі інспектори обласного «ОВІРу», напевно, за ці довідки були змушені платити з власних кишень.

Словом, версії постійно змінювались залежно від нашої поінформованості та аргументів. Єдиний доконаний факт у цій історії – це те, що нам «прошили» пакет обов’язкових документів та видали направлення на фотографування – без довідки про відсутність судимості!

Щоб перевірити, чи дійсно у нас не приймуть документи без цього «обов’язково необов’язкового» документа, ми вирушили до ВГІРФО ГУ МВС України в Київській області на Петропавлівську, 11.

У обох наших активістів, які подавали документи, їх прийняли. Однак у першої особи – взагалі без жодних зауважень і без довідки про несудимість, у другої також прийняли, але після запитання про довідку про несудимість, ми почули ще одну цікаву версію стосовно цієї загадкової довідки та наших подальших дій. Виявилось, що якщо особа не хоче сама виготовляти таку довідку, їй потрібно написати на ім’я начальника заяву про згоду на те, щоб обласна установа сама все перевірила.

За зразком такої заяви ми вирушили до начальника, однак той якраз був у відпустці, то ж ми зайшли до особи, яка його заміщувала, і вона пояснила, що таки дійсно ми можемо просто написати заяву про згоду на обробку наших персональних даних, і тоді вони перевірять все самі й абсолютно безкоштовно! Однак зразка заяви не існує, і з розмови стало зрозуміло, що практика подання таких заяв не є поширеною у цій обласній установі.

Всі наші розмови та візити ми фіксували на камеру та диктофон. На основі відзнятих матеріалів ми зробили 12-хвилинний сюжет:

<iframe src="http://www.youtube.com/embed/Un1s0cLQp7A" height="315" width="420" frameborder="0"></iframe>

Зважаючи на те, що у одного з наших активістів та ще кількох людей з черги, які подавали документи без довідки про несудимість, все прийняли без жодних згод та заяв на ім’я начальника, а також зважаючи на те, що немає жодного зразка такої заяви, ми вирішили також не брати участі у цій «бюрократичній грі» та рушили у рідне місто чекати на свій «квиток у світ».

Ця історія вкотре засвідчує, що знання законів та своїх прав, а також готовність їх відстоювати, здатна зекономити не лише час, а й гроші. І хоч у даному випадку йдеться про не таку вже й велику суму, головне тут відстояти принцип – ніхто не може бути змушений сплачувати необов’язкові платежі та робити те, що не вимагається законодавством.

_**Аліна Дяченко та Сергій Іллюхін**_

Про стан справ у 2013 році читайте тут: **"[Чи можливо оформити закордонний паспорт у Броварах?](https://mpz.brovary.org/chi-mozhlivo-oformiti-zakordonniy-pasport-u-brovarah/)"**
