---
title: "Насування кору та автомобільний наліт релігійної общини на парк \"Приозерний\", - оперативні новини"
date: 2017-06-19
author: 
  username: "yschenko"
  display_name: "Ірина Ющенко"
categories: 
  - "brovary"
  - "novyny"
tags: 
  - "brovary"
  - "vitalij-prokopenko"
  - "vibir-redaktsiyi"
  - "zahvoryuvanist"
  - "kir"
  - "novini"
  - "operatyvna-narada"
  - "religijna-obshhyna"
  - "remont-parku"
coverImage: "wp-content/uploads/2017/06/3-3.jpg"
---

**Сьогодні на щотижневій оперативній нараді за участі керівництва Броварів та представників міських служб, відділів та управлінь було підведено підсумки попереднього тижня. Він у броварських медиків виявився біль-менш спокійним, якщо не рахувати, що в Бровари суне кір, людей продовжують кусати кліщі та бездомні собаки. А ще на оперативній нараді намагалися з’ясувати: коли ж закінчиться капремонт у парку «Перемога», чи відключатимуть воду під час підготовки КП «Броваритепловодоенергія» до осінньо-зимового періоду та чому релігійна громада  «налетіла» на парк «Приозерний».**

Оперативна нарада відбулася під головуванням заступника міського голови Григорія Голубовського. Вже традиційно першим заслухали звіт за тиждень керівника районного відділу лабораторних досліджень ДУ Київського ОЛЦЛ МОЗ України  **Віталія Прокопенка.** Як повідомив фахівець, на минулому тижні не було зафіксовано масових спалахів інфекційних захворювань та харчових отруєнь.  Якщо говорити  мовою цифр, серед **43** випадків інфекційних захворювань - **17** \- це гострі кишкові інфекції. Госпіталізовано **11** хворих. Зафіксовано і один випадок сальмонельозу в дитини до 3-х років. Серед ймовірних причин хвороби - перепелині та курячі яйця, які і взято на лабораторні дослідження. **12** дітей та **2** дорослих захворіли на інфекції верхніх дихальних шляхів -  кашлюк, скарлатина, повітряна віспа, інфекційний мононуклеоз.

**Обережно – суне кір!**

Уперше за останні кілька років у Броварському районі зафіксовано випадок захворювання на кір у дорослого. Останній випадок масової захворюваності на цю заразну вірусну хворобу зареєстровано у 2006 році. Тоді в місті та районі захворіло **366** осіб. У 2013- 2014 роках на кір перехворіло **37** та **20** людей. За словами Віталія Прокопенка, викликає хвилювання те, що в Броварах та районі значна кількість нещеплених дітей та підлітків, а тільки за останній тиждень в Одеській та Івано-Франківських областях зафіксовано захворюваності на кір понад тисячу випадків. Віталій Прокопенко прогнозує її зростання і в Броварах та районі, тож закликав батьків прищепити своїх дітей. У свою чергу головний лікар Броварського міського центру первинної медико-санітарної допомоги **Ігор Кравцов** повідомив, що у броварських медиків наявна вакцина виробництва  Індії.

\[caption id="attachment\_71606" align="aligncenter" width="600"\][![](https://mpz.brovary.org/wp-content/uploads/2017/06/1-4.jpg)](https://mpz.brovary.org/wp-content/uploads/2017/06/1-4.jpg) Віталій Прокопенко\[/caption\]

Також протягом тижня в ДНЗ «Сонечко» та «Ромашка» виявлено  грибкові  інфекції. У останньому ДНЗ у дитини - грибкове захворювання волосяної частини голови, що є результатом контакту з домашніми та безпритульними тваринами. Щоб обмежити доступ бродячих тварин на дитячі пісочниці, Віктор Прокопенко закликав  керівництво усіх  дитсадків  закривати  пісочниці на ніч спеціальними кришками.

**Кусають кліщі і собаки**

За повідомленням  Віталія Прокопенка, минулого тижня зафіксовано і **3** випадки хвороби Лайма. Загалом з початку року зареєстровано **10** випадків покусаних кліщами людей: **3** випадки сталися в броварському лісі, **5** \- за межами міста,  **2** – у парку, навіть є кілька випадків нападу кліщів на людей на центральних вулицях міста.

Продовжують кусати людей не тільки кліщі, а і бездомні собаки. І нападають на броварчан у **60%** - домашні тварини, повідомила начальниця відділу державного нагляду за дотриманням санітарного законодавства управління Держпродспоживслужби в Броварському районі **Олександра Вакарчук**. Тому щеплення домашніх тварин продовжують, а також серед населення поширюють пам’ятки, де інформують про відповідальність за жорстоке поводження з тваринами та відповідальність за порушення правил утримання тварин. А це не лише адміністративна, а і кримінальна відповідальність.

\[caption id="attachment\_71607" align="aligncenter" width="600"\][![](https://mpz.brovary.org/wp-content/uploads/2017/06/2-3.jpg)](https://mpz.brovary.org/wp-content/uploads/2017/06/2-3.jpg) Олександра Вакарчук\[/caption\]

**Гемодіалізу – бути!**

Про те, що нарешті відбулися перші зрушення у вирішенні проблеми запуску в Броварах гемодіалізу, повідомив заступник головного лікаря Броварської БЦЛ **Григорій Павлін**: нарешті знайшли фахівця, який і виконуватиме цю процедуру. Заступник пообіцяв, що ця життєво необхідна процедура, при якій відбувається очищення крові, коли не працюють нирки, запрацює в Броварах орієнтовно **з 10 липня**.

Головна лікарка екстреної медичної допомоги **Леся Олексяк** проінформувала присутніх про те, що нині виникають деякі затримки з виїздами для обслуговування населення: _«Це у зв’язку із зростанням кількості міжлікарняних перевезень – дітей у дитячу лікарню, психічнохворих  - у м. Глеваха чи лікарню ім. Павлова»._

**Про відключення води та недоремонтований парк «Перемога»**

У КП «Броваритепловодоенергія» продовжуються роботи із підготовки підприємства до осінньо-зимового періоду. Директор КП **Василь Андрєєв** пообіцяв: попри проведення робіт, відключення води в місті не буде.

\[caption id="attachment\_71611" align="aligncenter" width="600"\][![](https://mpz.brovary.org/wp-content/uploads/2017/06/6-2.jpg)](https://mpz.brovary.org/wp-content/uploads/2017/06/6-2.jpg) Василь Андрєєв\[/caption\]

Стосовно того, коли ж завершиться капітальний ремонт у парку «Перемога», очільниця УЖКГ **Галина Плотнікова** повідомила, що Київська ОДА, яка є замовником робіт у парку, причиною затримки робіт  називає «браковану партію плитки», що нібито і не дозволяє докласти кілька доріжок. Григорій Голубовський нагадав Галині Плотніковій про дотримання підрядниками правил охорони праці – огородження місць робіт. Саме відсутність останнього і стало причиною звернень і нарікань зі сторони містян.

**В очікуванні найкращого проекту та підвищення пенсій**

На що очікувати броварчанам у результаті пенсійної реформи – начальниця  Броварського пенсійного фонду **Лідія Сенько** обіцяла проінформувати на наступній оперативній нараді. Лише повідомила, що пенсії зростуть, особливо в пенсіонерів, які пішли на пенсію давно.

Керівник управління економіки **Микола Загуменний** повідомив, що завтра, **20 червня**, пройде чергове засідання Координаційної ради з питань Громадського бюджету, на який подано **26** проектів. Невдовзі броварчани мають обрати найкращий, на їхню думку, проект.

**Автомобільний наліт релігійної  общини на парк «Приозерний»**  

_«18 червня було здійснено автомобільний наліт на парк «Приозерний» однією із релігійних організацій»,_ - повідомив на оперативній нараді головний спеціаліст із питань екології **Юрій Жимайлов.** Як з’ясувалося, для проведення свого заходу – посвяту в члени общини, яку проводили у воді, на територію парку заїхало понад 20 автівок. Для цього члени громади засипали викопаний рів. Погодження на проведення заходу, участь у якому взяли понад 300 осіб, міськрада надала, а от заїжджати на територію парку автівками ніхто не дозволяв. На наступних вихідних контроль за порядком у парку здійснюватимуть члени громадських організацій.

[![](https://mpz.brovary.org/wp-content/uploads/2017/06/4-2.jpg)](https://mpz.brovary.org/wp-content/uploads/2017/06/4-2.jpg)

**Гра «Джура», велотріал  і випускний**

Начальниця відділу освіти  **Оксана Мельник** розповіла, що керівники навчальних закладів завершують своє [звітування](https://mpz.brovary.org/anons-grafik-zvituvan-dyrektoriv-shkil-ta-sadochkiv-u-brovarah/) перед батьківськими колективами. Цього тижня звітуватиме керівник ДНЗ «Сонечко». Також цього тижня команда учнів **СШ №7**  візьме участь в обласному етапі гри «Джура», яка пройде в с. Копачів (Обухівський район Київська обл.). Свою діяльність закінчили пришкільні табори, які працювали 3 тижні, а випускники готуються до випускного вечора, який відбудеться **27 червня** о **17:00** на Майдані Свободи.

**25 червня** – День молоді, який в Броварах обіцяє бути багатим на різноманітні заходи. Напередодні святковостей, у суботу, **24 червня,** в Броварах відбудуться фінальні змагання всеукраїнського рівня з  велотріалу - подолання перешкод на велосипеді, повідомив начальник відділу молоді і спорту  **Дмитро Рожков.**

**Новий начальник Держземагенства**

Насамкінець головуючий представив нового керівника відділу Держземагенства у м. Бровари **Бориса  Вікторовича Лоїка -** екс-заступника начальника  управління - начальника  відділу державного земельного кадастру Управління Держгеокадастру в Києво-Святошинському районі Київської області.

\[caption id="attachment\_71612" align="aligncenter" width="600"\][![](https://mpz.brovary.org/wp-content/uploads/2017/06/7-2.jpg)](https://mpz.brovary.org/wp-content/uploads/2017/06/7-2.jpg) Борис Лоїк\[/caption\]

**Фото - авторки**
