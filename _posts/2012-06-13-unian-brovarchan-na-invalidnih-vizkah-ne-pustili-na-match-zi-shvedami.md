---
title: "УНІАН: Броварчан на інвалідних візках не пустили на матч зі шведами"
date: 2012-06-13
author: 
  username: "pravoZnaty"
  display_name: "Маєш право знати"
tags: 
  - "yevro-2012"
  - "ivanenko"
  - "brovary"
  - "brovaryi"
  - "vibir-redaktsiyi"
  - "novini"
  - "futbol"
  - "tsentr-pragnennya"
coverImage: "wp-content/uploads/2012/06/tsentr-pragnennya2.jpg"
---

[![](https://mpz.brovary.org/wp-content/uploads/2012/06/tsentr-pragnennya2.jpg "центр прагнення2")](https://mpz.brovary.org/wp-content/uploads/2012/06/tsentr-pragnennya2.jpg)Дев'яти громадянам Україні на інвалідних візках, у яких були посвідчення інвалідів I групи, було відмовлено в доступі на стадіон на матч Євро-2012 між Україною та Швецією 11 червня. Про це йдеться у листі-зверненні громадської організації Броварське міське товариство інвалідів з ураженнями опорно-рухового апарату "Прагнення", повідомляє [УНІАН](http://unian.net).

11 червня громадська організація на спеціально обладнаному автобусі у супроводі автомобілів ДАІ привезла на НСК Олімпійський дев'ять інвалідів I групи і дев'ять супроводжуючих осіб. Люди на візках прибули до входу в секцію № 1 стадіону за 2 години до матчу.

Проте всім дев'ятьом інвалідам стюардами було відмовлено в доступі на стадіон через відсутність у них квитків.

У проханні викликати охорону стадіону та представників УЄФА представникам громадської організації було відмовлено. Згодом їм повідомили, що в телефонному режимі стюардам надійшла команда не пускати людей в інвалідних візках на стадіон.

"Через 40 хвилин після початку матчу до нас,нарешті, вийшов представник УЄФА і, спілкуючись англійською мовою, у грубій формі, сказав, що ми можемо йти геть", - повідомили в організації і додали, що далі представник УЄФА наказав представникам Прагнення очікувати і запевнив, що їхнє питання буде розглядатися.

Однак до кінця матчу до інвалідів ніхто так і не вийшов, наголошується в повідомленні.

"На наші звернення хоча б відвідати туалет, адже туалетів, спеціально пристосованих для користування інвалідами, навколо стадіону немає, нам також було відмовлено", - розповіли в організації.

За 20 хвилин до завершення матчу прибула міліція і було складено заяву про порушення прав (заява № ЖОІ6544, Печерське РУ ГУ МВС України в м. Києві).

У повідомленні наголошується, що, відповідно до законодавства, громадяни України - інваліди мають право безперешкодного доступу до будь-яких спортивних споруд на підставі посвідчення інваліда. Ніяких вимог щодо платності доступу інвалідів на спортивні змагання жоден нормативно-правовий акт законодавства України не містить.
