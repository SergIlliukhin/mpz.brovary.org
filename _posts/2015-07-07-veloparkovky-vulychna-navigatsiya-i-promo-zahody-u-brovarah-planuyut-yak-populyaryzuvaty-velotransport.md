---
title: "Велопарковки, навігація і промо-акції: у Броварах планують, як популяризувати велотранспорт"
date: 2015-07-07
author: 
  username: "aleechka"
  display_name: "Аліна Дяченко"
categories: 
  - "hromada"
  - "novyny"
tags: 
  - "avk"
  - "asotsiatsiya-velosypedystiv-kyyeva"
  - "brovary"
  - "veloinfrastruktura"
  - "velobrovary"
  - "velomisto"
  - "velosiped"
  - "vibir-redaktsiyi"
  - "konsultatsiyi"
  - "novini"
coverImage: "wp-content/uploads/2015/07/Veloinfrastruktura.jpg"
---

**У Броварах триває процес розробки Концепції розвитку велоінфраструктури міста. Наприкінці червня місцеві активісти зібрались на другий "воркшоп", щоб продовжити свою роботу над документом разом з експертами з "Асоціації велосипедистів Києва". На робочу зустріч також прийшла начальниця броварського управління житлово-комунального господарства, яке відповідає в тому числі за транспортну інфраструктуру у нашому місті. Спільними зусиллями активісти, експерт та чиновниця визначили, що до кінця літа проект документу по велорозвитку має бути завершений - щоб восени він пройшов громадське обговорення та був затверджений до ухвалення бюджету міста на 2016 рік.**

> [Наступну робочу зустріч](https://www.facebook.com/events/465619723613332/) запланували на цю п'ятницю, **10 липня**: учасники планують проїхатись пріоритетними веломаршрутами, щоб визначити - де потрібні велодоріжки, де достатньо буде  велосмуг, а де й так пересуватись велосипедом досить безпечно.

Робочий воркшоп 27 червня став другим у серії консультацій, які здійснює на безкоштовних засадах ГО "Асоціація велосипедистів Києва" для велоактивістів Броварів - за ініціативи броварської команди "ДемАльянсу". Наше місто консультує координаторка АВК **Ірина Бондаренко**.

[![ворк-шоп-вело (40)](https://mpz.brovary.org/wp-content/uploads/2015/07/vork-shop-velo-40.jpg)](https://mpz.brovary.org/wp-content/uploads/2015/07/vork-shop-velo-40.jpg)

[![ворк-шоп-вело (6)](https://mpz.brovary.org/wp-content/uploads/2015/07/vork-shop-velo-6.jpg)](https://mpz.brovary.org/wp-content/uploads/2015/07/vork-shop-velo-6.jpg)

Якщо попереднього разу - [7 травня](https://mpz.brovary.org/veloinfrastrukturi-brovariv-buti-mistsevi-aktivisti-vzyalis-za-rozrobku-shemi-velomarshrutiv/) - учасники під час воршопу малювали "повітряні лінії" майбутніх маршрутів та розробляли схему велоруху у Броварах, то цього разу перед ними стояло дещо інше завдання. Активісти мали визначити, де та які саме велопарковки (короткотермінові, довготермінові, перехоплюючі) потрібно встановити у нашому місті, де брати на це ресурси, як облаштувати велонавігацію, як позначити рекреаційні маршрути і найголовніше - які заходи провести, щоб популяризувати велосипедний транспорт. І все це потрібно закласти у Програму на 5 років.

[![ворк-шоп-вело (8)](https://mpz.brovary.org/wp-content/uploads/2015/07/vork-shop-velo-8.jpg)](https://mpz.brovary.org/wp-content/uploads/2015/07/vork-shop-velo-8.jpg)

[![ворк-шоп-вело (38)](https://mpz.brovary.org/wp-content/uploads/2015/07/vork-shop-velo-38.jpg)](https://mpz.brovary.org/wp-content/uploads/2015/07/vork-shop-velo-38.jpg)

Начальниця управління ЖКГ Броварів **Галина Плотнікова** повідомила, що буде клопотати, щоб парковки для велосипедів були встановлені біля основних офіційних будівель та установ міста. Щодо прокладання нових велодоріжок вона нагадала, у парку "Перемога" у рамках реконструкції у цьому році планують зробити кругову велодоріжку - разом з біговою (по периметру парку). Також вона наголосила, що потрібно прискорити темпи роботи, щоб встигнути до кінця року ухвалити Програму велорозвитку Броварів і отримати фінансування з міського бюджету.

[![ворк-шоп-вело (42)](https://mpz.brovary.org/wp-content/uploads/2015/07/vork-shop-velo-42.jpg)](https://mpz.brovary.org/wp-content/uploads/2015/07/vork-shop-velo-42.jpg)

А ще чиновниця наполягала на спільній роботі влади та активістів, щоб це було більш ефективно і результативно. Активісти вельми зраділи такій позиції, адже цей захід в тому числі був покликаний налагодженню взаємодії і виробленню спільного бачення влади і громадськості.

[![ворк-шоп-вело (21)](https://mpz.brovary.org/wp-content/uploads/2015/07/vork-shop-velo-21.jpg)](https://mpz.brovary.org/wp-content/uploads/2015/07/vork-shop-velo-21.jpg)

[![ворк-шоп-вело (28)](https://mpz.brovary.org/wp-content/uploads/2015/07/vork-shop-velo-28.jpg)](https://mpz.brovary.org/wp-content/uploads/2015/07/vork-shop-velo-28.jpg)

Не все із запланованого вдалось зробити під час воркшопу, оскільки на ньому не змогли бути присутніми низка активістів, що брали участь у попередній роботі. То ж Ірина Бондаренко запропонувала перенести визначення пріоритетності веломаршрутів та необхідної для них інфраструктури на [наступну зустріч - 10 липня](https://www.facebook.com/events/465619723613332/). Також експерт дала присутнім чимало "домашніх завдань", які планує ретельно перевірити цієї п'ятниці. Крім того, Ірина планує проїхатись разом з місцевими велоактивістами центральними вулицями Броварів та дати поради - де краще робити велодоріжки, де велосмуги, а до просто залишити все як є.

> Координатором проекту "ВелоБровари" є активіст "ДемАльянсу" **[Олег Берестовий](https://www.facebook.com/berestovy)**. Щодо участі у найближчих та майбутніх заходах по велорозвитку нашого міста потрібно контактувати з ним та долучатись до одноменної [фейсбук-спільноти](https://www.facebook.com/groups/435367053304258/?fref=ts).
