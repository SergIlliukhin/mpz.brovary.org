---
title: "Як повернути гарячу воду в Бровари - ІНСТРУКЦІЯ"
date: 2014-06-12
categories: 
  - "kolonka-avtora"
---

[![scr_sap](https://mpz.brovary.org/wp-content/uploads/2014/06/scr_sap.jpg)](https://mpz.brovary.org/wp-content/uploads/2014/06/scr_sap.jpg)**Навряд чи хтось всерйоз сприймає чергову «локшину» від Сапожка і Ко щодо [«профілактики»](https://mpz.brovary.org/u-chervni-ta-lipni-brovarchanam-dovedetsya-nagrivati-vodu-samotuzhki/), через яку в Броварах відключили воду на два місяці. Будь-який експерт в цій сфері пояснить: жодна профілактика, випробування абощо не тривають так довго.**

Зрозуміло, що зникнення гарячої води в нашому місті – це зловживання чиновників, свідома неправомірна дія влади по відношенню до мешканців, яка вочевидь має корупційну складову. Влада казнокрадів, яка досі керує Броварами,  впевненим кроком повертає місто в часи відер і каструль з водою на газовій плиті. Виглядає так, що жити по-новому для «господарника» Сапожка – це коли в місті є розкішшю навіть помитися.

Ситуацію з водою можна змінити не лише новим мером або новим бойлером. Слід усвідомити, що такі дії чиновників – це порушення наших прав і чергова спроба набити собі кишені за рахунок броварчан. І за кожні неправомірні дії кожен має нести відповідальність перед судом. Цілком може бути, що зі зміною влади центральної, зміниться і позиція багатьох суддів при розгляді наших позовів.

Телеканал ТСН [підготував чудовий сюжет](http://tsn.ua/kyiv/yuristi-rozpovili-kiyanam-yak-suditisya-za-vidklyuchennya-garyachoyi-vodi-354003.html) про те, як боротися з чиновниками, котрі відключають нам воду. Як виявилось, з подібною проблемою люди стикаються не лише в Броварах, але й у Києві, щоправда, на такий дикий термін як два місяці, гарячі крани там, звісно, не висихають. В сюжеті є чітка інструкція про те, як діяти громадянам при відключеннях гарячого водопостачання: до кого звертатись, які зібрати довідки, документи,  як скласти позов. Експерти наголошують, що результат може дати не один, а десятки, а краще - сотні й тисячі подібних позовів, звернення та скарги в усі інстанції аж до Кабміну та АП. Тоді можемо надіятись, що не загартовуватимемось крижаною водою аж до серпня.

Журналісти дали громадянам чітку інструкцію, як відстоювати свої права на елементарну гігієну. Тепер все залежить від броварчан – чи будуть вони й далі носити окріп відрами з кухні до ванни, а чи витратять трохи часу і завалять [«господарника»](https://mpz.brovary.org/kudi-vtik-supermer-sapozhko/) позовами та скаргами аби той задумається: чи не легше все ж пустити воду в крани?

P.S.

Звісно, Ігор Васильович і його команда можуть кивати на складну економічну ситуацію, на пусту казну, розікрадену Януковичем. Але ми в свою чергу маємо завжди йому нагадувати, що саме Сапожко  балотувався на посаду мера від Партії регіонів, до останнього дня лишався вірним поплічником Сім’ї і всі ці роки допомагав Януковичу грабувати та знищувати нашу країну.
