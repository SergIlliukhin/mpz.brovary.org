---
title: "На реконструкцію басейну \"Хвиля\" виділять 80 мільйонів гривень"
date: 2016-02-17
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "baseyn-hvilya"
  - "brovary"
  - "novini"
  - "rekonstruktsiya"
---

**Рішенням сесії Броварської міської ради від 28 січня на реконструкцію басейну "Хвиля" на Торгмаші знову виділили кошти. Плани реконструювати басейн існують вже не перший рік, і вже не перший рік на це виділяються гроші з міського бюджету. На якій стадії реконструкція зараз і скільки планують витрати ще - читайте далі.**

Розповідає начальник відділу капітального будівництва Броварської міської ради **Людмила Павлик**: _"Депутати міськради минулого скликання за зверненням громадян, зокрема батьків 2-ї школи, в минулому році виділили на проектування басейну **465 тис грн**. Замовником виступив відділ капбудівництва. Наразі проект готовий і проходить експертизу, на це [рішенням](http://brovary.kiev.ua/r%D1%96shennya-m%D1%96sko%D1%97-radi-v%D1%96d-28012016-%E2%84%9695-06-07-pro-zatverdzhennya-%C2%ABm%D1%96sko%D1%97-programi-po-bud%D1%96vnitstvu-ta) сесії від 28 січня цього року виділено **50 тис грн**. Прогнозується, що в березні вже буде готовий висновок експертизи і депутати на сесії будуть приймати рішення щодо продовження фінансування. Орієнтовно реконструкція басейну обійдеться у **80 млн грн**. Стару будівлю демонтують, практично це буде новий басейн - розрахований на дві ванни (мала і велика). Басейн не належатиме якійсь структурі чи школі, він буде відкритий для усіх броварчан та гостей міста"._

![хвиля](https://mpz.brovary.org/wp-content/uploads/2016/02/hvylya.jpg)

**Сергій Бреус**, відомий плавець, олімпійський чемпіон та рекордсмен світу, з початку 2014 року керує басейном "Купава": _"В минулому році Федерація плавання України подавала міській владі на розгляд свій проект реконструкції басейну. Він був спланований відповідно до міжнародних сучасних стандартів - бо треба ж йти в ногу з часом. Проте після цього від влади - мовчок. Чи прийняли вони нашу концепцію - я не знаю, мабуть, ні, бо до мене більше ніхто не звертався"._

![бреус купава 03](https://mpz.brovary.org/wp-content/uploads/2015/04/breus-kupava-03.jpg)

Свого часу [повідомлялося](https://mpz.brovary.org/direktsiya-kupavi-zbiraye-vidguki-ta-propozitsiyi-brovarchan-pro-robotu-onovlenogo-baseynu/), що Федерація може виділити кошти на реконструкцію броварського басейну "Хвиля". Згідно з проектом, майбутня плавальна споруда повинна була бути сучасною та мати багато переваг, зокрема дно ванни басейну регулювалося б по глибині.
