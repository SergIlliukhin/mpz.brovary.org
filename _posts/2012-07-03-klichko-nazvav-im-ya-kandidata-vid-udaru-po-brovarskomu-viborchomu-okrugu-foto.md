---
title: "Кличко назвав ім’я майбутнього кандидата від УДАРу по броварському виборчому округу"
date: 2012-07-03
tags: 
  - "vibir-redaktsiyi"
  - "gromadskiy-zahist-kiyivshhini"
  - "klichko"
  - "miting"
  - "mirne-zibrannya"
  - "novini"
  - "rizanenko"
  - "semenyuk-kiyashko"
  - "udar"
---

[![](https://mpz.brovary.org/wp-content/uploads/2012/07/IMG_4872.jpg "Кличко Різаненко")](https://mpz.brovary.org/wp-content/uploads/2012/07/IMG_4872.jpg)Партія УДАР та особисто [Віталій Кличко](http://www.facebook.com/Vitaliy.Klychko) підтримуватимуть кандидатуру броварського депутата [Павла Різаненка](http://rizanenko.org/) на виборах до парламенту по виборчому округу з центром у Броварах. Про це всесвітньовідомий спортсмен та лідер партії УДАР заявив під час прес-конференції, що відбулась 30 червня в рамках візиту Кличка до Броварів і на якій були присутні журналісти «Маєш право знати».

На прес-конференції Кличко розповів про те, чим зараз займається і що планує робити в подальшому партія УДАР. «_Ми хочемо змінити українську політику зсередини, змінити правила гри в управлінні нашою країною. Допоки не виконуються закони, не буде ніяких іноземних інвестицій в Україну, і відповідно не буде розвитку. І ми не хочемо чекати, а тому вже розпочали «Бій за Україну». Нами не можливо маніпулювати, ми заважаємо нинішній владі і вона бореться проти нас. Адже для нинішніх чиновників політика - це бізнес, і вони роблять все можливе, щоб залишитись в політиці. Але для нас влада - це не мета, це інструмент для розбудови правової європейської держави. Мені прикро бачити, як до України у світі ставляться як до країни "третього світу", і я переконаний, що ми європейці, і не лише географічно, а й ментально, на культурному рівні. І ми хочемо довести це, ми готові боротись за це. І зараз ми шукаємо однодумців по всій країни_», - заявив лідер УДАРу.

За словами Віталія Кличка, діяльність Павла Різаненка як депутата міськради та громадського діяча повністю відповідає принципам партії УДАР, зокрема щодо протидії корупції у владі, встановленню європейських правил в стосунках влади та громади, а також підтримки незалежних громадських ініціатив. _«Як молода, енергійна людина з гарними моральними якостями, яка має гарну освіту та величезний досвід успішної роботи на світовому рівні, Павло Різаненко може гідно представляти громаду у Верховній Раді України. Я впевнений, що Павло Олександрович має величезний потенціал, який досі в повній мірі не розкрився»,_ - заявив Кличко.

[![](https://mpz.brovary.org/wp-content/uploads/2012/07/IMG_5044.jpg "Кличко Різаненко")](https://mpz.brovary.org/wp-content/uploads/2012/07/IMG_5044.jpg)

Відповідаючи на запитання журналістів «Маєш право знати» щодо кроків, які готовий робити УДАР по відношенню до тих місцевих депутатів, які пройшли в органи влади по квоті УДАРу, а тепер співпрацюють з владою, Кличко запевнив, що в партії постійно відбувається процес очищення, а тому поступово з партії виключатимуться люди, що якимось чином себе скомпрометували. Павло Різаненко додав, що на Броварщині вже були випадки, коли очільників районних організацій УДАРу виключали з партії за співпрацю з владою.

[![](https://mpz.brovary.org/wp-content/uploads/2012/07/IMG_5023.jpg "Кличко Різаненко")](https://mpz.brovary.org/wp-content/uploads/2012/07/IMG_5023.jpg)

По закінченню прес-конференції на центральній площі Броварів – Майдані свободи – відбувся виступ Кличка та Різаненка перед броварчанами, під час якого відомий спортсмен та місцевий депутат також відповіли на запитання тих, хто прийшли на зустріч.

[![](https://mpz.brovary.org/wp-content/uploads/2012/07/IMG_5125.jpg "Мітинг у Броварах Кличко Різаненко")](https://mpz.brovary.org/wp-content/uploads/2012/07/IMG_5125.jpg)

[![](https://mpz.brovary.org/wp-content/uploads/2012/07/IMG_5126.jpg "Мітинг у Броварах Кличко Різаненко")](https://mpz.brovary.org/wp-content/uploads/2012/07/IMG_5126.jpg)

Ще за день до приїзду чемпіона в Бровари місцева влада заблокувала більшу частину центральної площі, де мала бути встановлена сцена для виступу Різаненка та Кличка. Перед входом до міськвиконкому встановили непрацюючий автокран, а саму площі обгородили загороджувальними стрічками. Міськвиконком своїм рішенням не дозволив Кличку зустрітись з броварчанами в центрі міста «з технічних причин», натомість сцену пропонувалось встановити в парку «Перемога». Не зважаючи на вже повторну спробу броварської влади перешкодити зустрічі Кличка з броварчанами, сцену таки почали встановлювати на центральній площі вже зранку. Проте за кілька хвилин до початку виступу Кличка на центральну площу приїхала комунальна техніка КП «Броваритепловодоенергія», яка намагалась завадити проведенню заходу, шляхом встановлення гучної повітрянагнітаючої апаратури безпосередньо біля сцени. В свою чергу активістам ГО «Гроза» та співробітникам служби безпеки заходу вдалось відмовити комунальників від провокації.

<iframe src="http://www.youtube.com/embed/WNkM_H7R06Y" frameborder="0" width="480" height="360"></iframe>

Загалом на зустріч з Кличком зібралось близько шести сотень броварчан. Організатори зізнались, що розраховували на більшу кількість охочих зустрітись з відомим земляком, проте спекотна погода та чотири поспіль вихідні певним чином завадили. Зі сцени Кличко та Різаненко ще раз виголосили про свою готовність йти у «бій за Україну» та звернули увагу присутніх на ті перешкоди, які чинити влада мирним зібранням громадян. «_Цей кран, ці загороджувальні стрічки, цей бруд, який ллється на молодих політиків з боку старої влади свідчить тільки про одне: вони бояться молодих та енергійних, здатних зруйнувати систему корупцію та вигнати хабарників із влади_!» - прозвучало зі сцени.

[![](https://mpz.brovary.org/wp-content/uploads/2012/07/IMG_5130.jpg "Кран блокує Майдан Свободи Бровари")](https://mpz.brovary.org/wp-content/uploads/2012/07/IMG_5130.jpg)

Про це сказав і [Олександр Бригинець](http://www.facebook.com/bryhynets) – депутат Київради та відомий захисник столиці від незаконної забудови, що самотньо сидів на паркані біля сцени. Помітивши Олександра, журналісти «Маєш право знати» поцікавились, яким чином київський депутат опинився в Броварах.

[![](https://mpz.brovary.org/wp-content/uploads/2012/07/IMG_5137.jpg "Бригинець у Броварах")](https://mpz.brovary.org/wp-content/uploads/2012/07/IMG_5137.jpg)

«Мені останнім часом цікаво поспостерігати за турами опозиційних політиків, як у них все це відбувається. Про побачене можу сказати, що мені подобається цей ваш кран, який влада поставила на площі: якщо вони вам протидіють, значить вони вас бояться. А якщо влада проти вас – значить ми за вас!» - наголосив київський депутат.

На мітингу також вдалось помітити секретаря міськради [Олену Семенюк](http://vk.com/id35800365) в компанії з головою броварської молодіжки «Партії регіонів» [Ганною Яхно.](http://vk.com/id12902907) Дівчата стояли в сторонці та мружили очі, дивлячись на чемпіона знизу вгору.

[![](https://mpz.brovary.org/wp-content/uploads/2012/07/IMG_5145.jpg "Семенюк та Яхно")](https://mpz.brovary.org/wp-content/uploads/2012/07/IMG_5145.jpg)[![](https://mpz.brovary.org/wp-content/uploads/2012/07/IMG_5151.jpg "Семенюк та Яхно")](https://mpz.brovary.org/wp-content/uploads/2012/07/IMG_5151.jpg)

Невдовзі після появи Семенюк, на площу вибігло троє молодиків, котрі витягли з-за спин плакати з провокаційними написами. Проте вже за кілька секунд після того, як хлопців оточили фото та відеокамери, молодики повикидали плакати та втікли. Кореспонденти «МПЗ» намагались наздогнати хлопців, аби розпитати, який саме меседж вони хотіли донести такою акцією, проте ті побігли дуже далеко й швидко, а тому від спілкування відмовились.

[![](https://mpz.brovary.org/wp-content/uploads/2012/07/IMG_5225.jpg "Мемен?")](https://mpz.brovary.org/wp-content/uploads/2012/07/IMG_5225.jpg)

В цей час Кличко розповідав зі сцени про буклети, які невідомі розповсюдили містом за день до його візиту в Бровари. В буклетах, котрі не мали жодних вихідних даних, Віталія Кличка зображено бандитом, алкоголіком та зрадником Батьківщини.  Кличко зазначив, що броварська влада однією з перших почала таку «чорну» кампанію проти всесвітньовідомого спортсмена, проте в кількох містах броварське «ноу-хау» вже переймають.  Після спілкування з броварчанами Кличко влаштував коротку фото та автограф сесію для броварчан, а потім разом з Павлом Різаненком поїхали в Березань, де вже готувалась сцена для їхнього виступу перед березанчанами.

**P.S.**

Вже коли публікація готувалась до друку, журналістам «Маєш право знати» стало відомо про «килимову» заклейку Броварів підробними плакатами начебто від імені газети «Громадський захист Київщини». Невстановлені особи клеїли плакати вночі з першого на друге липня прямо на вітрини магазинів та кафе центральними вулицями міста, а подекуди – на лобове скло припаркованих автомобілів, аби максимально спровокувати мешканців. Плакати були стилізовані під справжню рекламу газети «Громадський захист Київщини», проте на підробках зображувалось спотворене обличчя Різаненка.
