---
title: "Героїв Небесної Сотні вшануймо Вільно та Гідно - у суботу 20 лютого о 18:00"
date: 2016-02-18
categories: 
  - "kolonka-avtora"
---

**ЗАЯВА "ДЕМАЛЬЯНСУ" ЩОДО ВШАНУВАННЯ ГЕРОЇВ НЕБЕСНОЇ СОТНІ У БРОВАРАХ**

Ми вважаємо неприпустимим, щоб заходи по вшануванню пам'яті Героїв Небесної Сотні, організовували та проводили "регіонали". Також абсолютно неприйнятним є застосування "адмінресурсу" - на Тиху ходу у Броварах школярів та вчителів зганяють за письмовою "рознарядкою".

Учасники Майдану боролись за Свободу та Гідність, а не за примус та "накази згори", за ці цінності сотні людей віддали своє життя, за це воюють патріоти на Сході, за це ми всі продовжуємо боротись щодня.

Тому ми закликаємо всіх броварчан, школярів та їх батьків, вчителів та всіх, хто має повагу до пам'яті про Героїв Небесної Сотні, не брати участь у завтрашній "примусовій" ході.

Гідність - це коли люди йдуть на Майдан за покликом серця, добровільно і для відстоювання власних цінностей та ідеалів.

Тому ми запрошуємо всіх, хто пам'ятає, всіх, кому є що сказати, всім, хто готовий продовжувати боротьбу, у День Героїв Небесної Сотні, який вся країна відзначатиме ввечері 20 лютого до **Меморіалу Небесної Сотні** на Майдані Свободи у Броварах. Перед тим о 18:00 розпочнеться жалобна хода **по вулиці Небесної Сотні** (колишня Возз'єднання) - від бювету на вул. Грушевського. Детальний анонс події - [за посиланням](https://mpz.brovary.org/zavtra-molod-vshanuye-pamyat-geroyiv-nebesnoyi-sotni-na-majdani-svobody/).

Цю подію організовує не політична партія чи організація, а Броварська Молодь. І їй не потрібні для цього жодні "рознарядки" чи вказівки.
