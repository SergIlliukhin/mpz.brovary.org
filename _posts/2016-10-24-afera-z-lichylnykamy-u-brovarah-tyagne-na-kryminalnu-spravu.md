---
title: "Афера з лічильниками у Броварах тягне на кримінальну справу"
date: 2016-10-24
author: 
  username: "tatuuum"
  display_name: "Тетяна Панкратьєва"
categories: 
  - "rozsliduvannya"
  - "vlada"
tags: 
  - "afera"
  - "brovary"
  - "brovariteplovodoenergiya"
  - "vibir-redaktsiyi"
  - "golubovskyj"
  - "zdorovets"
  - "lichilniki"
  - "nemchina"
  - "novini"
  - "peters-konstrakshn"
  - "safronov"
---

**Цього року у Броварах планували обладнати більше півсотні будинків загальнобудинковими лічильниками тепла за бюджетний кошт. Проте виникли проблеми: підрядник, який виконує роботи, надав для монтажу "сірі" лічильники. На цьому наполягає КП "Броваритепловодоенергія" і відмовляється приймати на баланс такі прилади обліку. Що ж відбувається останні місяці навколо цих приладів і при чому тут міський депутат Здоровець та Тетяна Немчина, розбиралися наші журналісти.**

У квітні 2016 року у Броварах реєструється фірма **ТОВ "Петерс Констракшн"**, директором якої, згідно [даних ЄДР](https://usr.minjust.gov.ua/ua/freesearch), є броварчанин **Артем Кореняк**. У видах діяльності фірми - аж 25 КВЕДів, основним вказано КВЕД 43.22 "Монтаж водопровідних мереж, систем опалення та кондиціювання". Тільки-но зареєструвавшись, фірма отримує від **КП "Броваритепловоденергія"** замовлення на встановлення вузлів обліку тепла (тобто загальнобудинкових лічильників). 14 квітня броварська податкова бере на облік фірму, а вже 28 квітня "Броваритепловодоенергія" підписує з нею договори підряду.

Усього було заключено 51 договір на монтаж **51 вузла обліку тепла** (в конструкцію входить лічильник) на суму **2 млн 900 тис грн**, розповідають директор КП "Броваритепловодоенергія" **Сергій Сафронов**, в.о.головного інженера **Олександр Дремлюга** та начальник юрвідділу  **Наталія Пушкіна**. Ці гроші КП отримало з міського бюджету в січні цього року. Фірмі було видано аванс - **2 млн 066 тис грн**. Всі угоди укладалися на електронному торговому майданчику: один з таких тендерів та підписаний договір [можна побачити](https://smarttender.biz/reporting/153366) на SmartTender (на кожен лічильник укладався окремий договір в районі 50 тис грн). Термін виконання робіт - 1 серпня 2016 року.

Загалом монтується 72 вузли на 72 будинки: 51 - комунальне підприємство та 21 - інші (ОСББ, відомчі будинки), з них 2 вузли встановлені організацією "Т-Облік", до них претензій немає, вони введені в експлуатацію, коментує Олександр Дремлюга.

А от з "Петерс Констракшн" проблеми виникли. Змонтувати вузли обліку та ввести їх в експлуатацію планували до початку опалювального сезону, але при першому ж прийомі робіт метролог комунального підприємства **Світлана Листопад** небезпідставно засумнівалася у приладах обліку, і КП затребувало документи у "Петерс Констракшн", проте і надані паспорти викликали недовіру.

Згодом з'ясується, що лічильники **Multical** фірма закупила не в "офіціалів" в Україні, а за кордоном, в Німеччині, у фірмі **Celsius**. Під час завезення в Україну прилади обліку були не розмитнені, не були належним чином сертифіковані, не пройшли первинної повірки та згодом були "перепрошиті". Встановлення таких приладів на баланс комунального підприємства - незаконно, вони не призначені для українського ринку та не адаптовані під українські реалії. Це загрожує відповідальністю посадовій особі, яка це здійснить, - по-перше. По-друге, такий лічильник звичайно буде працювати та рахувати гігакалорії, але фактично не буде комерційним приладом обліку, за показниками якого повинні розраховуватися споживачі.

Світ бізнесу та політики у Броварах дуже вузький. Фірму "Петерс Констракшн", котра закупила "ліві" лічильники, пов'язують з броварським депутатом **Олексієм Здоровцем**, який саме на початку року обіймав посаду секретаря міської ради та міг бути залучений до владних корупційних схем. Дійсно, засновник "Петерс Констракшн" Артем Кореняк та Олексій Здоровець знайомі, що не заперечує сам депутат у коментарі журналістам "Маєш право знати". Але категорично відмітає свою причетність до цієї компанії і до ситуації з лічильниками. Олексій Здоровець впевнений, що влада міста, зокрема заступник міського голови з питань ЖКГ **Григорій Голубовський**, таким чином намагається дискредитувати його особисто та відвести увагу від реальних проблем міста, таких як, наприклад, проблеми з комунікаціями. (Нагадаємо, останній тиждень в місті сталася низка [аварій](https://mpz.brovary.org/meshkantsi-brovariv-ne-dobyrayut-sliv-misto-tone-u-g-ni/) з каналізаційними колекторами, по місту [відмикали](https://mpz.brovary.org/voda-v-oselyah-brovarchan-zyavylasya-prote-avariyi-tryvayut-foto/) воду та опалення, в декількох місцях [провалюється](https://mpz.brovary.org/po-vul-geroyiv-nebesnoyi-sotni-utvoryvsya-glybokyj-proval-pidmylo-grunt-foto/) асфальт). Після того, як на депутатській комісії 21 жовтня нарешті ця історія "випливла" на загал, депутат Здоровець [подав](https://www.facebook.com/aleksey.zdorovec/posts/328067564224251?pnref=story) депутататське звернення щодо включення його та низки інших осіб у [створену комісію](http://brovary-rada.gov.ua/documents/24644.html) по розслідуванню цього питання.

[![14641968_328066217557719_8079126831549311022_n](https://mpz.brovary.org/wp-content/uploads/2016/10/14641968_328066217557719_8079126831549311022_n.jpg)](https://mpz.brovary.org/wp-content/uploads/2016/10/14641968_328066217557719_8079126831549311022_n.jpg)

А яким же чином дотична до ситуації **Тетяна Немчина**? Саме вона є офіційною довіреною особою "Петерс Констракшн" і саме вона надавала КП "Броваритепловодоенергії" та компанії "Техномер" сумнівні докази офіційності лічильників, стверджують у комунальному підприємстві. Компанія "**Техномер"** є офіційним представником датської компанії **Kamstrup** в Україні і саме в них мали би закуплятися лічильники Multical. Техномер спрямував її дані до Kamstrup, виробника лічильників Multical. У листі-відповіді компанія повідомляє, що лічильники, які вона продала в Німеччину фірмі Celsius, були нелегально передані в Україну, а **скоєне має всі ознаки кримінального акту** ("we consider this a criminal act").

[![img](https://mpz.brovary.org/wp-content/uploads/2016/10/IMG.jpg)](https://mpz.brovary.org/wp-content/uploads/2016/10/IMG.jpg)

В курсі скандалу вже давно і Kamstrup, і "[Техномер](http://www.kamstrup.com.ua/)", і [держпідприємство **"Укрметртестстандарт"**](http://www.ukrcsm.kiev.ua/), всі вони заявляють, що лічильники - нелегальні. Протягом місяця після ввезення в Україну лічильники повинні бути сертифіковані в "Укрметртестстандарті", інакше вважатимуться контрабандою. Але на цих лічильниках було знято заводські пломби, наклеєно роздруківки як у "офіціала" Техномера - і таким чином лічильники пройшли перевірку в "Укрметртестстандарті". Лише згодом, коли афера розкрилася, "Укрметртестстандарт" спрямував КП "Броваритепловодоенергії" листа, де зазначав, що ці прилади обліку не можна брати на баланс.

За словами представників КП "Броваритепловодоенергія", вони опинилися в складній ситуації, бо отримали два взаємозаперечуючі документи: один від "Укрметртестстандарт", що лічильники використовувати не можна, у той же час фірма "Петерс Констракшн" надала сертифікат відповідності. Аби поставити крапку, "Броваритепловодоенергія" звернулася до "Укрметртестстандарт" і для вирішення питання була проведена експертна оцінка приладу. Нещодавно КП отримало відповідь, в якому державне підприємство зазначало, що:

> "Оскільки теплолічильник, наданий на експертну повірку, був підданий доопрацюванню в частині зміни програмного забезпечення і це доопрацювання було виконане не фірмою Kamstrup, цей теплолічильник **не може бути ідентифікований як теплолічильник Multical виробництва Kamstrup, Данія**".

<iframe style="border: 1px solid #CCC; border-width: 1px; margin-bottom: 5px; max-width: 100%;" src="//www.slideshare.net/slideshow/embed_code/key/4Yt5xikwCZiSim" width="668" height="714" frameborder="0" marginwidth="0" marginheight="0" scrolling="no" allowfullscreen="allowfullscreen"></iframe>

Питань в цій ситуації більш, ніж достатньо. Чому тендер виграла компанія, яка утворилася "вчора" і як влада міста довірила гроші містян фірмі без досвіду виконаних робіт та без належних документів? Який стосунок насправді мають до історії Олексій Здоровець і Тетяна Немчина? Чи дійсно це спроба постфактум "повісити собак" на депутата? Та чим зрештою закінчиться ця історія і чи будуть знайдені винні та чи понесуть відповідальність?
