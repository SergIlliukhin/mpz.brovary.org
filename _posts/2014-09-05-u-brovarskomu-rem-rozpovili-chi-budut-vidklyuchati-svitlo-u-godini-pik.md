---
title: "У Броварському РЕМ розповіли, чи будуть відключати світло у години пік"
date: 2014-09-05
author: 
  username: "yschenko"
  display_name: "Ірина Ющенко"
tags: 
  - "vibir-redaktsiyi"
  - "ekonomiya"
  - "elektropostachannya"
  - "elektrostantsiya"
  - "karpenko"
  - "novini"
  - "rem"
coverImage: "wp-content/uploads/2014/09/Elektrostovpi.jpg"
---

**_[![Електростовпи](https://mpz.brovary.org/wp-content/uploads/2014/09/Elektrostovpi.jpg)](https://mpz.brovary.org/wp-content/uploads/2014/09/Elektrostovpi.jpg)«У зв'язку з економією споживання електроенергії, українцям варто готуватися до відключення світла», - таку інформацію оприлюднило Міністерство енергетики та вугільної промисловості в Інтернет та телевізійних ЗМІ. Згідно з повідомленням, у часи пік - з 9:00 до 11:00 та з 20:00 до 22:00 населення, як і в 90-х роках, змушене буде користуватися свічками та ліхтариками. Припинення енергопостачання відбуватиметься за графіками аварійних відключень, які в міністерстві вже узгодили. А от промислових підприємств це не стосуватиметься. Щоб з'ясувати, чи готове місто до аварійного відключення світла, ми звернулися до начальника Броварського_** **_РЕМ ЗАТ «А.Е.С. Київобленерго»_** **_Ігоря Карпенка_****_._**

\- Офіційного повідомлення стосовно відключення світла в населення Броварський РЕМ не отримував. Під обмеження споживання електроенергії підпадають лише 28 підприємств міста та району. Графіки відключень, які ми щорічно погоджуємо з райдержадміністрацією та містом, існують щонайменше 20 років, тож керівники підприємств про це знають. Якщо ж отримаємо повідомлення про відключення електрики в населення, розробимо графік і сповістимо про нього абонентам.

[![S](https://mpz.brovary.org/wp-content/uploads/2014/09/Nachalnik-REM.jpg)](https://mpz.brovary.org/wp-content/uploads/2014/09/Nachalnik-REM.jpg)

**_\- А наскільки готове місто до аварійного відключення світла?_**

\- Усі мережі готові й працюють у звичному режимі. Є деякі пошкодження, та до початку опалювального сезону (15 жовтня) їх усунемо. Однак існує проблема з мережами, що перебувають на балансі ЖЕКів та ОСББ. Їх понад 10. За ці мережі відповідальності ми не несемо, однак згідно договору, за їхнє обслуговування гроші повертаємо. За півроку п'ять ЖЕКів отримали від РЕМу близько 350 тис. грн компенсації.

**_\- Коли світло відключиться, а потім з'явиться, може статися перевантаження ліній і електрика зникне взагалі…_**

\- Щороку споживання електроенергії в Броварах зростає на 5%. Особливо такий скачок відбувається після відключень. Унаслідок конфлікту з Росією, наша країна перебуває в режимі економії блакитного палива. В місті (і не лише нашому) гаряче водопостачання припинено, тож люди масово встановлюють електроводонагрівачі. На жаль, внутрішні будинкові мережі (особливо в старих будинках) не готові до такого перевантаження. Та перестроїти ці мережі ми не можемо – вони у власності ЖЕКів. Єдине, що можу порадити броварчанам, – встановлювати бойлери більшої ємності (щоб був запас води), а в піки їх не вмикати. Якщо ж проблема з газом не вирішиться до початку опалювального сезону, мережі будуть значно перевантажені, і це може стати причиною аварії.

[![Відключення світла Свічка](https://mpz.brovary.org/wp-content/uploads/2014/09/Vidklyuchennya-svitla-Svichka.jpg)](https://mpz.brovary.org/wp-content/uploads/2014/09/Vidklyuchennya-svitla-Svichka.jpg)

**_\- Як готуєтеся до можливого сценарію з не вчасним початком опалювального сезону чи взагалі його відсутністю?_**

\- Наразі проводимо реконструкцію електромереж, змінюємо устаткування. У свою чергу місто намагається подбати про індивідуальні котельні для обігріву шкіл та дитсадків. Проектом та монтажем 6 котелень займається ТОВ «Фелікс Енерджи Груп».

> _Наразі відомо: до 1 жовтня ТОВ «Фелікс Енерджи Груп» зобов'язалося змонтувати індивідуальні котельні на 4 броварських об'єктах, що розташовані за адресами: вул. Гагаріна, 23-А (СШ №5), вул. Київська, 306-А (СШ №7), вул. Возз'єднання, 13 (ЗОШ №9) та вул. Кірова, 47 (дитяча лікарня)._

**_\- Де саме на сьогодні проходить реконструкція електромереж?_**

\- З 8 вересня по частині вул. Леніна планується заміна опор та проводів. У зв'язку з ремонтними роботами, що триватимуть близько місяця, жителям цієї вулиці відключатимуть світло з 9 до 16 год. Про це ми повідомимо людей шляхом побудинкового обходу.

[![Електростовпи](https://mpz.brovary.org/wp-content/uploads/2014/09/Elektrostovpi.jpg)](https://mpz.brovary.org/wp-content/uploads/2014/09/Elektrostovpi.jpg)

**_\- Не секрет: завжди були і є люди, котрі електрику крадуть. Скільки крадіїв виявлено з початку року і як ви боретеся з такими споживачами?_**

\- З початку року по актах крадіжок відшкодовано збитки на 581 млн кіловат-годин. Відшкодування відбуваються в залежності від способу здійсненої крадіжки. Із зрозумілих причин розповідати про хитрощі покражі електрики не буду. Останнім часом став популярним інтелектуальний спосіб. Це вперше, коли вдається обдурити лічильник швейцарського виробника. Та рейдові бригади за спеціальними методиками виявляють і таких хитрунів.

**_\- Чи можна електроенергію зекономити, щоб потім її використати в необхідний критичний момент?_**

\- Можна, але лише тоді, коли графік постачання електрики плановий. Та сьогодні він стрибкоподібний. У зв'язку з відсутністю гарячого водопостачання, пік навантаження на мережі припадає на 8-10 та 20-22 години. Однак життя не стоїть на місці. Тепер навіть сміття виробляє енергію. Нова електростанція потужністю 830 кВТ (що біля села Рожівка Броварського району), яка працює паралельно з енергосистемою України, виробляє енергію із відходів на звалищі. Вона в змозі забезпечити електрикою середньостатистичне село. Подібних електростанцій на Київщині ще 5. Тож сподіваємося, що при плановому використанні світла на опалювальний сезон броварчанам його вистачить.

> _P__.__S:_ _За інформацією Міністерства енергетики та вугільної промисловості відключення світла в часи пік застосовуватимуться не у всіх областях, лише там, де споживання електроенергії перевищуватиме встановлену норму. Враховуючи вже зараз стрибкоподібний графік постачання електрики, броварчанам варто максимально дотримуватися рекомендацій стосовно використання бойлерів та іншої побутової техніки, і не хитрити з покражами електрики, адже від цього страждатимуть усі. І не забудьте запастися свічками. Про всяк випадок._
