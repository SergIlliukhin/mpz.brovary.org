---
title: "Як нам врятувати басейн? Перші кроки"
date: 2013-02-19
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "baseyn"
  - "brovary"
  - "vibir-redaktsiyi"
  - "deputati"
  - "zherebtsova"
  - "kp-orts"
  - "fedorenko"
---

[![untitled123](https://mpz.brovary.org/wp-content/uploads/2013/02/untitled123.png)](https://mpz.brovary.org/wp-content/uploads/2013/02/untitled123.png)Кілька простих кроків, котрі допоможуть броварчанам не втратити останній громадський басейн та завадять місцевим «регіоналам» привласнити один з найкращих міських об’єктів.

В останні дні місцеві громадські активісти вже [зробили дещо](https://mpz.brovary.org/brovarchanam-poyasnili-yak-zupiniti-hitru-lisichku-zherebtsovu/) для того, аби не дозволити броварським депутатам одним махом передати комунальний басейн в одноосібне керування своїй колезі **Людмилі Жеребцової**. Однак попереду ще багато роботи.

У понеділок ми разом з **Аліною Дяченко** та **Сергієм Іллюхіним** завітали на депутатську комісію, де серед інших, розглядалось також злощасне питання про зміну статуту КП «Оздоровчо-реабілітаційний центр». Саме ці зміни дозволять Жеребцовій фактично привласнити комунальний басейн – з правом самій встановлювати тарифи на послуги, звільняти та призначати персонал і вирішувати, кого туди пускати, а кому – зась. На цій комісії (яка ледве розпочала свою роботу, позаяк 20 хвилин банально не могла зібрати кворум), крім її членів, також був присутній депутат **Роман Сімутін**, який і протистояв ухваленню рішенню по басейну. Крім нього, проти цього рішення також виступив міський депутат від "УДАРу" **Олексій Кириченко** ну і, власне, ми. Інші два присутніх члена комісії - «регіонал» **Бобко** та «зелений» **Андрієвський** - усіляким чином намагались «протягнути» вигідне для Жеребцової рішення, яка під час засідання нерідко зривалась на істерику.

<iframe src="https://www.youtube.com/embed/iOt0Niz8iGQ?list=UUc9EZBO13wTS_Thn4wW0dtA" height="315" width="560" allowfullscreen frameborder="0"></iframe>

Зрештою, через слабо адекватну поведінку директора КП «ОРЦ», тиск Сімутіна, позицію Кириченка та наші відеокамери ирозгляд саме цього питання перенесли на завтра, 20 лютого. Комісія має розпочату свою роботу о 14:00 орієнтовно в кабінеті №221 на другому поверсі будівлі міськради (Гагаріна, 15).

Прийти на засідання цієї комісії – **перший крок**, який обов’язково треба зробити тим, хто не хоче віддати басейн 9-ої школи на поталу підлеглим масажиста Азарова. Сама присутність людей на засіданні тиснутиме на депутатів, вони розумітимуть, що за ними спостерігають, а вони дуже цього не люблять. Якщо ще кожен з нас так чи інакше демонструватиме власну позицію з цього питання – буде взагалі добре. Запам’ятайте: засідання депутатських комісії є відкритим заходом і ніхто не може обмежити допуск туди громадян. Тому якщо ніхто з нас не порушуватиме громадський порядок – наші дії будуть законними.

Раптом комісія вирішить рекомендувати міській раді підтримати зміни до статуту КП «ОРЦ» - зафіксувати депутатів, котрі проголосували за це рішення і ще до сесії 21 лютого максимальним чином поширити про них цю інформацію в місті. Ось повний склад цієї депутатської комісії:

> Голова комісії: Бобко Анатолій Миколайович («Партія регіонів»)
> 
> 1\. Резнік Віктор Володимирович («Фронт Змін») 2. Андрієвський Вадим Анатолійович («Зелені») 3. Кириченко Олексій Валерійович («УДАР») 4. Берізко Микола Михайлович («Сильна Україна») 5. Базишин Петро Євгенович («Свобода»)

З них на попередньому засіданні були присутні лише Андрієвський, Бобко та Кириченко. Сподіваємось, що цього разу принаймні представники демократичного табору - Базишин зі «Свободи», Кириченко від «УДАРу» та Рєзнік від «Фронту змін» зможуть бути присутніми на комісії та проголосують в інтересах народу, а не на користь бізнес-інтересів Партії регіонів.

Комісія може і не рекомендувати міськраді підтримати це рішення 21 лютого, проте в порядок денний воно таки може бути включено. В такому випадку уся увага – на чергову сесію міської ради.

Ми розуміємо, що зібрати в будній день велику кількість людей для пікетування міської ради – досить проблематично. Проте не лише масові акції можуть бути єдиним варіантом для ефективного тиску на владу.  Вже завтра ми оприлюднимо окремі інструменти, як можна вплинути на депутатів «точеним» способом, а більшість з них буде застосовано безпосередньо на сесії. Тому допомога кожного, хто зможе приєднатись до нас під час сесії 21 лютого буде дуже цінною. Демонстрація позиції громадськості безпосередньо перед голосуванням за скандальний варіант статуту – **другий крок** в процесі недопущення «прихватизації» комунального басейну.

**Третій крок** доведеться робити, якщо міські депутати таки приймуть рішення віддати майно громади в руки «регіоналки» Жеребцової – формально колишньої (а по факту – і теперішньої) підлеглої сумновідомого Сергія Федоренка. Наразі ми не оприлюднюватимемо, в чому полягатиме цей «третій крок», проте сподіваємось, що до нього справа не дійде.

Відтак закликаємо усіх «тримати руку на пульсі» та стежити за новими діями громадської ініціативи «[Басейн – дітям](https://vk.com/sprava13a)!». Все тільки починається!

**P.S:** Цікаво, що Федоренко та Жеребцова вже пішли в інформаційну контратаку. В "джинсовому" [матеріалі ICTV](https://fakty.ictv.ua/ua/index/read-news/id/1469980) зазначено, що до басейну КП "ОРЦ" можуть безкоштовно ходити діти-інваліди. Проте в матеріалі "чомусь забули" сказати, що таку ж саму можливість повинні б мати й учні місцевих шкіл - згідно зі статутом самого підприємства, який місцеві "регіонали" сьогодні намагаються змінити. Цікаво, що реального інформаційного приводу, з якого зявився даний матеріал на сайті ICTV в самій статті не вказується. Проте ми з вами знаємо, який справжній привід: Федоренко та Жеребцова злякались пильної уваги громадськості до їхньої спроби "віджати" останній броварський басейн і тепер контратакують за допомогою всеукраїнських ЗМІ, котрі почасти дозволяють собі відверто замовні матеріали.
