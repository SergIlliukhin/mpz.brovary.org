---
title: "У Броварському РЕМ готуються до відключення електроенергії в місті та районі"
date: 2014-09-26
tags: 
  - "vibir-redaktsiyi"
  - "novini"
---

**_[![Світло відключення](https://mpz.brovary.org/wp-content/uploads/2014/09/Svitlo-vidklyuchennya.jpg)](https://mpz.brovary.org/wp-content/uploads/2014/09/Svitlo-vidklyuchennya.jpg)_Не по-осінньому холодні вересневі дні підтвердили прогнози експертів із енергетичних питань: цьогорічна зима обіцяє людям не лише прохолоду в оселях, а й, можливо, змусить звикати жити без світла. Принаймні, по кілька годин на день, адже ми входимо в холодну пору року при екстремальних умовах постачання енергоносіїв, тобто газу і вугілля. Росія всіма силами намагається обвалити економіку України: перекривши газ, хоче позбавити теплові електростанції і вугілля, тому-то 80 % шахт на Донбасі, які й постачали вугілля для роботи ТЕС, зараз захоплені терористами. Нехватка енергоносіїв змушує в пікові години навантаження в багатьох містах і селах України відключати світло. Бровари не виняток.**

Температура, що 22-24 вересня опустилася майже до відмітки «нуль», змусила людей вмикати в помешканнях обігрівачі та частіше підключати бойлери. Від цього навантаження на мережі значно зросло. Внутрішньобудинкові мережі в старих будинках відреагували найпершими – світло вимкнулося автоматично.

«_Щоб уникнути аварійної ситуації та утримати систему 24 вересня під час пікового перевантаження було аварійне відключення світла підприємств та населення на Торгмаші_, **-** повідомив "Маєш право знати" начальник Броварського РЕМ ПАТ «А.Е.С. Київобленерго» **Ігор Карпенко.** _**–**_ _Відключення було згідно графіка на одну годину. Також на годину залишилося без світла понад 10 сіл району. У зв'язку з сильним вітром, що спричинив аварії на електромережах, паралельно зникло світло ще в кількох оселях броварчан_. _При дефіциті потужності ми відразу доводимо до споживачів графіки відключень. На жаль, це ми можемо зробити лише через ЖЕКи та аварійну службу 050. Взагалі, намагаємося (і плануємо) місто відключати якнайменше. Однак відключення все ж будуть. Коли, в який час - передбачити складно, все залежить від погоди та кількості спожитої електроенергії, адже зекономити, щоб відкласти її на «потім» не можна, а в Броварах її не виробляють. Щоб максимально бути готовими до несподіванок, нам пішли назустріч потужні споживачі електроенергії. Наприклад, в «Асканія-флора» в цілях економії працюють не на повну потужність. Це поки що дозволяє проходити пікові навантаження без масових відключень населення. Але попереду зима. Якщо споживачі поставляться до обмежень із розумінням і самі заощаджуватимуть електрику, в їхній оселі лампочка горітиме завжди_».

> **P.S.: У профільному міністерстві припускають, що режим економії триватиме ще щонайменше місяць. Стабілізувати роботу енергосистеми країни планують до листопада.**
