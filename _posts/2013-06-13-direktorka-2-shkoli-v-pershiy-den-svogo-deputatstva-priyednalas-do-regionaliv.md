---
title: "Директорка 2 школи в перший день свого депутатства приєдналась до «регіоналів»"
date: 2013-06-13
author: 
  username: "kachor"
  display_name: "Андрій Качор"
tags: 
  - "vibir-redaktsiyi"
  - "dovibori"
  - "melnik"
  - "novini"
  - "partiya-regioniv"
  - "sapozhko"
  - "torgmash"
  - "tushka"
---

**[![tushka_melnik](https://mpz.brovary.org/wp-content/uploads/2013/06/tushka_melnik.jpg)](https://mpz.brovary.org/wp-content/uploads/2013/06/tushka_melnik.jpg)Сьогодні, 13 червня, під час 34-ої позачергової сесії Броварської міської ради новоприбула депутатка Оксана Мельник, котра [виграла](https://mpz.brovary.org/vibori-na-torgmashi-vigrala-direktorka-shkoli-2-oksana-melnik/) довибори по 20-му виборчому округу на Торгмаші, вступила до фракції Партії регіонів. Відповідну інформацію оголосив на сесії міський голова Ігор Сапожко.**

Ця позачергова сесія була скликана для того, щоб переможниця виборів на Торгмаші склала присягу та набула повноважень депутата міської ради. То ж, певно, заяву про входження до складу фракції Партії регіонів пані Мельник написала ще не будучи депутатом. Прикметно також, що "робоче місце" представниці Торгмашу у сесійній залі одразу ж було визначене у "секції" "регіоналів", а не там, де раніше сидів Павло Різаненко, замість якого її й було обрано.

<iframe src="http://www.youtube.com/embed/TV4iWzKMAu8" height="315" width="560" allowfullscreen frameborder="0"></iframe>

Нагадаємо, що Оксана Мельник, яка балотувалась на виборах 2 червня від партії «Єдність», в процесі ведення власної виборчої кампанії активно підтримувала дії міської влади. На зустрічах з виборцями в якості членів агітбригад Мельник [неодноразово брали участь держслужбовці](https://mpz.brovary.org/butaforiya-ta-shizofreniya-peredviborchoyi-kampaniyi-na-torgmashi/), працівники комунальних підприємств, управління освіти, члени виконавчого комітету Броварської міської ради. Під час таких зустрічей кілька разів відбувались [спроби перешкодити роботі журналістів](https://mpz.brovary.org/butaforiya-ta-shizofreniya-peredviborchoyi-kampaniyi-na-torgmashi/) «Маєш право знати».

> Таким чином, не зважаючи на те, що висуванець від Партії регіонів на «торгмашівських» виборах Володимир Коляда отримав мізерну підтримку мешканців (27 голосів з 3828 виборців), фракція «регіоналів» у міськраді поповнилась новим членом.
