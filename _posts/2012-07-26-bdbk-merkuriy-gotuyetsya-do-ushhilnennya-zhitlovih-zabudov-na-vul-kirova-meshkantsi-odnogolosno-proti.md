---
title: "БДБК «Меркурій» готується до «ущільнення» житлових забудов на вул.Кірова, мешканці одноголосно проти"
date: 2012-07-26
tags: 
  - "byelik"
  - "vibir-redaktsiyi"
  - "zabudova"
  - "zbori-gromadyan"
  - "merkuriy"
  - "novini"
  - "ovsiyenko"
  - "cherednik"
---

[![](https://mpz.brovary.org/wp-content/uploads/2012/07/DSC00080.jpg "Кірова 90, Кірова 90-А")](https://mpz.brovary.org/wp-content/uploads/2012/07/DSC00080.jpg)Мешканці будинків за адресами Кірова, 90 та Кірова, 90-А не на жарт [стурбовані](https://mpz.brovary.org/mozhlivo-pan-byelik-strazhdaye-marazmom/ "Можливо пан Бєлік страждає маразмом?.."): БДБК «Меркурій» - забудовник, на балансі якого знаходиться територія, планує «ущільнити» мікрорайон: збудувати додатковий 5-поверховий під'їзд та гаражі навколо. Газета «Громадський захист Київщини» у №11 розмістила статю про зустріч мешканців з представниками забудовника, яка відбулась 16 липня 2012 року. Написаний для рубрики «Фельєтон» матеріал в іронічній формі описує, як проходило це спілкування та цим завершилось. Пропонуємо увазі наших читачів даний матеріал.

**"Покращення архітектурного інтер'єру"**

У дворі броварських будинків 90 та 90-А на вулиці Кірова очікується битва. Учасники вишикувалися у хвилинній готовності. З одного боку – прості бійці комунального фронту, мешканці згаданих будинків у кількості 30 осіб. З іншого їм протистоять два справжні гладіатори – представники домобудівного комбінату «Меркурій». Люди обурюються часом початку зустрічі – о 18:00 не всі мешканці будинків встигли повернутися з роботи, тож сили нерівні. Меркурійці посміхаючись погоджуються – ай-яй-яй, дійсно не підгадали.

[![](https://mpz.brovary.org/wp-content/uploads/2012/07/Ogoloshennya_2.jpg "Оголошення")](https://mpz.brovary.org/wp-content/uploads/2012/07/Ogoloshennya_2.jpg)

Вирішують починати. Слово бере немолодий, лисуватий, втомлений життям начальник відділу капітального будівництва ДБК «Меркурій» **Олексій Овсієнко**. Одяг відповідає іміджу. Суржикова мова – теж: «Планується мєжду оцим будинком і тим (показує на будинки 90 і 90-А. – **Ред.**) поставити на уровні 5 поверхів вставку, на якій планується перший поверх офісні приміщення, а дальше – двокімнатні квартири. Будівництво планується по максимуму не ущемляти комфорт мешканців. Я 25-го числа маю забрати в проектній організації спільний проект, напевно, доведеться нам ще раз зустрітися. Це згідно всіх норм і вимог».

[![](https://mpz.brovary.org/wp-content/uploads/2012/07/DSC00078.jpg "Олексій Овсієнко")](https://mpz.brovary.org/wp-content/uploads/2012/07/DSC00078.jpg)

Його одразу перебивають: «Ми одноголосно проти! У вас вже ескіз, а ви досі не спитали, хочуть люди цього чи ні».

Овсієнко знов атакує: «Для того, щоб збудувати, це не так просто. В тому числі і мешканців будинків спитати. Це тільки перша пропозиція. Дальше: рядом до цих гаражів прибудувати ще гаражі. Земля, на котрій знаходяться будинки, находиться в користуванні ДБК «Меркурій».

Мешканців це виводить з себе: «…Але ж належить нам, це ж прибудинкова територія!»

Проте дебелий меркуріївський гладіатор збирається максимально виснажити супротивника. Він доволі флегматичної натури – повільно, з насолодою садиста встромлює пальця до щойно нанесеної рани і крутить його в різні сторони: «Це вона, може, буде колись вам прінадлєжать, но покамісь договор аренди в нас і ми плотим за аренду землі».

Все. Противник деморалізований і дезорієнтований. Усі тактичні напрацювання забуті, бойовий порядок порушений, діють хаотично, удари завдають навмання, на кшталт: «Ви нам краще в другому під’ їзді ліфт поставте».

[![](https://mpz.brovary.org/wp-content/uploads/2012/07/DSC00081.jpg "Мешканці будинку")](https://mpz.brovary.org/wp-content/uploads/2012/07/DSC00081.jpg)

Ініціативою заволодіває депутат міської ради, мешканець одного з будинків **Юрій Чередник**: «Спочатку мають проводитися громадські слухання, і на їх підставі прийматися рішення. Давайте писати протокол, щоб усе було зафіксовано. Я, як представник цього будинку, хочу потім отримати у вас копію цього протоколу наших зборів, де ми проголосуємо і чітко все зафіксуємо».

Протоколу ніхто не веде. Це бій без правил. Випад депутата досяг мети – розгубленість вже на обличчях меркуріївців.

Літня жіночка знову пробиває оборону гладіаторів: «У мене запитання до вас. Яка користь буде для наших мешканців від цієї стройки?» Удар нижче пояса.

Овсієнко: «Користь буде для людей, построєно буде соціальне житло».

Всі місцеві «30 спартанців», атакують хором: «Кому? Ви ж чудово розумієте, що в нас піде сирість. А будівельний гуркіт? А пилюка та багно?»

Гладіатори розгублені, але флегматична натура Овсієнка не дає йому ані на секунду відступити від обраного курсу та змінити тактику. Здається, він вріс у землю – немов Геракл: «Користь для міста, а для мешканців – покращення архітектурного інтер’єру».

[![](https://mpz.brovary.org/wp-content/uploads/2012/07/ovsiyenko2.jpg "Олексій Овсієнко")](https://mpz.brovary.org/wp-content/uploads/2012/07/ovsiyenko2.jpg)

Юрій Чередник опановує ситуацію остаточно. Скориставшись миттєвою розгубленістю гладіаторів, він завдає удару правою, від якого щелепа Овсієнка трохи здригається: «Територія, де ви плануєте збудувати житло й гаражі, – це прибудинкова територія, а не ваша. Це територія мешканців цього будинку. Ви розумієте? Це не ваша власність. Якщо хоча б одна людина не дасть згоди на будівництво, – ви не можете будувати. Ставте на голосування перше питання порядку денного – будівництво гаражів, і друге – добудову цих приміщень».

**Вирішують голосувати. Результат: нуль – за, нуль утрималось, усі – проти.**

Користуючись затишшям, я підхожу до іншого гладіатора – начальника відділу маркетингу ДБК «Меркурій» **Олександри Шкляренко**. Саме вона мала б бути літописцем цієї битви.

Я: «Ви чому не ведете протокол?»

Вона, здивовано підводить на мене очі: «Ви ж ведете фіксацію аудіо».

Бій закінчується. Але гладіатори не почуваються переможеними. Напевно, щось знають. «30 спартанців» з Кірова начебто позиції утримали, але теж нутром відчувають, що їм «спокій лише сниться».

_«Юридичних наслідків цього зібрання немає, адже не було дотримано процедури проведення громадських зборів. Не було протоколу, не було чітко зафіксовано присутніх, хоча прийшло багато мешканців і всі проголосували проти цієї ініціативи з будівництва гаражів і добудови цих двокімнатних офісних приміщень. Я, як мешканець цього будинку і депутат, робитиму офіційний запит у ДБК «Меркурій», щоб вони все ж таки надали копію протоколу. Буде дуже цікаво дивитися за розвитком подій. Представник «Меркурія» каже, що проект на ці добудови є і на наступній зустрічі він нам його покаже, але ми прекрасно розуміємо, що має бути певна послідовність і її початок – дізнатись думки мешканців. Ще раз хочу наголосити – усі одноголосно були проти»_, – коментує Юрій Чередник.

Головні перемоги попереду.

**Ярослав Остафійчук**
