---
title: "У Броварах відбудеться балет-феєрія \"Лускунчик\". Вхід за запрошеннями, але їх вже не видають"
date: 2016-12-14
categories: 
  - "announce"
  - "novyny"
tags: 
  - "irina-kulish"
  - "anons"
  - "bagmut"
  - "balet"
  - "brovary"
  - "brovarska-mystetska-agentsiya"
  - "mkts-prometej"
  - "novini"
---

**25 грудня, о 14:00 в МКЦ «Прометей» вперше в Броварах відбудеться показ класичного балету «Лускунчик». Про це [зазначила](https://www.facebook.com/permalink.php?story_fbid=1754909774773093&id=100007622626137&__mref=message_bubble) Наталія Багмут, колишня очільниця відділу культури, на своїй сторінці у FB. Проте потрапити на унікальну для Броварів культурну подію зможуть не всі.**

Як повідомили нашим журналістам працівники в МКЦ "Прометей", вхід на спектакль буде безкоштовний, але за запрошеннями. В першу чергу їх надали хореографічним колективам міста. На даний момент запрошення вже не видають - скінчилися. Бажаючих виявилось втричі більше, ніж місць в залі. Тож глядачі, які прийдуть того дня до МКЦ, зможуть подивитися балет, але при умові, якщо будуть вільні місця в залі.

Організатором заходу в Броварах є ГО "Броварська мистецька агенція", очільницею якої є Наталія Багмут. За [даними](http://rgo.informjust.ua/) реєстру громадських організацій, ГО створена 14 листопада 2016 року, засновниками є **Наталія Багмут** (екс-керівниця відділу культури Броварської міської ради) та **Ірина Куліш** (завідуюча творчим відділом редакції Броварського міськрайонного радіомовлення).

Балет-феєрію у Броварах будуть представлять артисти та солісти театру «Молодий балет Києва». Як зазначено в [прес-релізі](http://balletkiev.com/theatre/) на сайті театру, головний балетмейстер-постановник вистави – заслужений артист України Євген Кайгородов. Художні керівники – Галина та Дмитро Кайгородови, заслужені працівники культури України. Головні партії виконують: заслужена артистка України, солістка Національної опери України Христина Шишпор та артист НОУ Олександр Скулкін.
