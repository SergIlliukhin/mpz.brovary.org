---
title: "Голову ОСББ \"Лагунової 18б\" можуть звинуватити у нецільовому використанні бюджетних коштів"
date: 2012-11-20
author: 
  username: "pravoZnaty"
  display_name: "Маєш право знати"
tags: 
  - "brovary"
  - "vibir-redaktsiyi"
  - "voznyuk"
  - "lifty"
  - "lagunovoyi-18b"
  - "novini"
  - "ozymaj"
  - "osbb"
  - "prokuratura"
coverImage: "wp-content/uploads/2012/11/IMG_0011.jpg"
---

[![](https://mpz.brovary.org/wp-content/uploads/2012/11/IMG_0011.jpg "ОСББ М.Лагунової 18б")](https://mpz.brovary.org/wp-content/uploads/2012/11/IMG_0011.jpg)**Через 7 місяців після отримання повідомлення про злочин Броварська прокуратура ухвалила рішення по справі щодо можливого [нецільового використання](https://mpz.brovary.org/yakogo-remontu-potrebuyut-lifty-osbb-lagunovoi-18b/ "Якого ремонту потребують ліфти ОСББ “Лагунової 18б”?") Управлінням житлово-комунального господарства Броварської міської ради 117 тис грн з міського бюджету на капітальний ремонт нових ліфтів ОСББ "М.Лагунової 18б".**

Як повідомляє у своєму листі заступник прокурора Київської області **Вадим Лушер**, 30 жовтня 2012 року Броварською міжрайонною прокуратурою було ухвалено рішення про відмову у порушенні кримінальної справи стосовно голови правління ОСББ "М.Лагунової 18б" Мартишко К. М.

При цьому Броварська прокуратура, вочевидь, взагалі не перевіряла ступінь можливої вини посадових осіб Управління житлово-комунального господарства (начальника управління Вознюка К.О. та спеціаліста управління Озимай Т.П.), які, на думку заявника, ввели в оману виконавчий комітет та Броварську міську раду: жодних рішень щодо цих дій осіб прокуратурою ухвалено не було.

Законність винесеної постанови про відмову у порушенні кримінальної справи стосовно голови ОСББ наразі перевіряється Прокуратурою Київської області.

[![](https://mpz.brovary.org/wp-content/uploads/2012/11/prok1.jpg)](https://mpz.brovary.org/wp-content/uploads/2012/11/prok1.jpg)

Нагадаємо, кошти у розмірі 117 тис грн були виділені Броварською міською радою у 2011 році в рамках [міської програми](http://rada.pravo-znaty.org.ua/index.php%5Eoption=com_content&view=article&id=4600&catid=4&Itemid=33.htm) фінансової підтримки житлово-будівельних кооперативів та об'єднань співвласників багатоквартирних будинків. ОСББ "М.Лагунової 18б" отримало ці кошти з чітко вказаним цільовим використанням: "на обстеження та капітальний ремонт ліфтів".

В ході проведеного активістами "Маєш право знати" громадського розслідування [з'ясувалося](https://mpz.brovary.org/u-brovarah-na-kapitalnij-remont-novih-liftiv-vidilili-120000-grn/ "У Броварах на капітальний ремонт нових ліфтів виділили 120000 грн"), що у будинку встановлено нові ліфти OTIS, які експлуатуються не більше 6 років і капітального ремонту не потребують.

[![](https://mpz.brovary.org/wp-content/uploads/2012/11/IMG_2336-1.jpg "Ліфти ОСББ М.Лагунової 18б")](https://mpz.brovary.org/wp-content/uploads/2012/11/IMG_2336-1.jpg)

У березні 2012 року голова Київської обласної організації партії "Демократичний Альянс" **Сергій Іллюхін** направив до Броварської прокуратури повідомлення про злочин, а саме про халатне виконання посадовими особами Управління житлово-комунального господарства своїх обов’язків, що призвело до нецільового використання бюджетних коштів Броварською міською радою.

Броварська міжрайонна прокуратура одразу розпочала перевірку, залучивши Державну фінансову інспекцію у Київській області, однак рішення змогла ухвалити лише через 7 місяців - після того, як Іллюхін подав скаргу до прокуратури Київської області.

Коментуючи дане рішення, Сергій Іллюхін висловив своє здивування щодо того, що прокуратура намагається зробити відповідальною голову ОСББ, а не чиновників, які, ймовірно, сприяли нецільовому використанню бюджетних коштів, використовуючи службове становище. _"У разі, якщо обласна прокуратура не скасує рішення своїх підлеглих, ми будемо звертатися до Генеральної прокуратури, а в разі потреби - до суду",_ - зазначив громадський активіст.
