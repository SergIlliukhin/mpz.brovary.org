---
title: "Як виховати патріота: у Броварах спробували обговорити національно-патріотичну програму"
date: 2016-06-23
author: 
  username: "pravoZnaty"
  display_name: "Маєш право знати"
categories: 
  - "vlada"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "novini"
  - "prezentatsiya"
  - "programa-patriotychnogo-vyhovannya"
coverImage: "wp-content/uploads/2016/06/AuXvw47bZtg.jpg"
---

**Броварське управління освіти і науки спробувало піти демократичним шляхом - й оголосило публічне обговорення проекту Міської програми національно-патріотичного виховання на 2016-2020 роки. Зустріч громадськості [призначили](https://mpz.brovary.org/anons-22-chervnya-predstavlyat-programu-natsionalno-patriotychnogo-vyhovannya-u-brovarah/) в МКЦ "Прометей", у колишній малій кінозалі. Розраховане на сотні людей приміщення було заповнене заледве на третину. В основному "громаду" представляли директори шкіл, кілька депутатів та нечисленні члени громадських організацій. "Обговорення" тривало недовго, бо як виявилось, проект документу до презентації ніхто не бачив. Відтак домовились зустрітись через тиждень і повторити спробу відкритої дискусії.**

Розпочали презентацію проекту програми виховання патріотів з хвилини мовчання. Доповідачка зазначила, що сьогодні - 22 червня - День скорботи, адже у Другій світовій війні Україна понесла великі військові, людські та економічні втрати. Після цього присутнім оголосили регламент обговорення: 20 хвилин - доповідь, по 1 хвилині на запитання та по 2 хвилині - на пропозиції. Та як виявиться вже зовсім скоро, ці правила не стануть у пригоді.

Ключові моменти майбутньої міської програми "**Національно-патріотичне виховання у навчальних закладах Броварів на 2016-2020 роки**" презентувала завідувач Науково-методичного центру Управління освіти і науки **Олена Мартенко**. Для зручності сприйняття складної інформації освітянка підготувала схематичні слайди:

[![Патріотизм 1](https://mpz.brovary.org/wp-content/uploads/2016/06/Patriotyzm-1.jpg)](https://mpz.brovary.org/wp-content/uploads/2016/06/Patriotyzm-1.jpg)

[![Патріотизм 2](https://mpz.brovary.org/wp-content/uploads/2016/06/Patriotyzm-2.jpg)](https://mpz.brovary.org/wp-content/uploads/2016/06/Patriotyzm-2.jpg)

Важливою новацією націально-патріотичного виховання має стати участь у цьому процесі усіх сторін: не лише навчальних закладів та органів влади, а й волонтерських середовищ, спілок учасників АТО, релігійних громад, громадських організацій, науковців, військових частин та ЗМІ. У Броварах також планують залучати до цієї роботи спортивно-стрілецький клуб "Сапсан", з яким вже є досвід співпраці, та місцеву організацію Червоного Хреста.

Також програма передбачає створення **координаційної групи** з національно-патріотичного виховання при управлінні освіти і науки Броварської міської ради та створення **Центру національно-патріотичного виховання** "з метою централізації процесу військово-патріотичного виховання", якому власне і були присвячені більшість слайдів:

[![Патріотизм 4](https://mpz.brovary.org/wp-content/uploads/2016/06/Patriotyzm-4.jpg)](https://mpz.brovary.org/wp-content/uploads/2016/06/Patriotyzm-4.jpg)

[![Патріотизм 3](https://mpz.brovary.org/wp-content/uploads/2016/06/Patriotyzm-3.jpg)](https://mpz.brovary.org/wp-content/uploads/2016/06/Patriotyzm-3.jpg)

Серед заходів, які передбачає програма: тематичні екскурсії, вечори, наукові конференції, цикли історичних читань тощо; проведення виховних годин у формі зустрічей з учасниками бойових дій на Сході країни, представниками волонтерських організацій, ветеранами минулих воєн, дисидентського руху, активними учасників Революції Гідності, членами сімей Героїв Небесної Сотні та полеглих бійців АТО.

Також планується проведення екскурсій та лекцій на базі міського краєзнавчого музею Броварів, екскурсій, музейних уроків інших навчально-виховних заходів на базі музеїв навчальних закладів: Василя Стуса (СШ І-ІІІ ст.№5); «Голос пам’яті» (ЗОШ І-ІІІ ст. №9); Музей історії школи (ЗОШ №1); Світлиця» (СШ №7), та відвідини:

\- Національного історико-меморіального заповідника «Биківнянські могили»; - Національного історико-меморіального заповідника «Бабин Яр»; - Меморіального комплексу “Букринський плацдарм”; - Національний музей історії України у Другій світовій війні; - Меморіал пам'яті героїв Крут - Аеропорт 30-х рр. ХХ ст. (ССК «Сапсан»); - Національний музей «Меморіал пам'яті жертв голодоморів в Україні»; - Музей радянської окупації - Музей української революції (Будинок вчителя).

Щодо військово-патріотичного виховання, то Програма у Броварах передбачає:

- Придбання сучасних тематичних стендів для кабінетів «Захисту Вітчизни»
- Комплектація навчальних закладів (кабінети «Захисту Вітчизни») засобами захисту відповідно до навчальної програми «Захисту Вітчизни»
- Вивчення питання про можливість обладнання у навчальних закладах смуг перешкод і військово-спортивних комплексів
- Відновлення у навчальних закладах міста **стаціонарних тирів** відповідно до технічних умов споруди
- Забезпечення Центру національно-патріотичного виховання **віртуальним тиром**
- Здійснення профорієнтаційних заходів, спрямованих на вибір та підвищення престижу військової служби
- Розроблення планів співпраці з Семиполківською військовою частиною, Броварськими козацькими формуваннями, Броварською міською організацією української спілки ветеранів Афганістану, СП ТОВ “Сапсан-Спорт” та Товариством “Червоний хрест”
- Проведення **навчально-польових зборів з юнаками 11 класів** загальноосвітніх навчальних закладів та забезпечення виконання завдань з вогневої та фізичної підготовки відповідно до навчальної програми курсу «Захист Вітчизни» на базі СК «Сапсан».

> В основу проекту лягла **Стратегія національно-патріотичного виховання в Україні**,  [затверджена](http://www.president.gov.ua/documents/5802015-19494) у жовтні 2015 року президентом Петром Порошенком.

По завершенні презентації, на жаль, не почалось її обговорення. Присутній на зустрічі депутат **Олег Берестовий** запропонував спершу надати всім бажаючим текст документу, а вже потім - вносити до нього зауваження та пропозиції. Його підтримали й інші присутні, які також не були ознайомлені з текстом Програми на 16 сторінок.

> З проектом Міської програми можна ознайомитись за [цим посиланням](https://mpz.brovary.org/wp-content/uploads/2016/06/MP_MPV.docx).

Доповідачка охоче погодилась та запропонувала створити робочу групу по допрацюванню документу, куди одразу ж зголосились увійти присутні депутати, помічники депутатів та члени громадських організацій. Також домовились на наступну зустріч підготувати фінансові розрахунки виконання програми, щоб було зроузміло, скільки коштів з міського бюджету потрібно на виховання патріотизму серед школярів та дошкільнят.

Вже наприкінці зустрічі депутатка **Аліна Дяченко** запитала: то чим принципово буде відрізнятись нова програма заходів від того, що вже зараз робиться, адже національно-патріотичне виховання - постійний пріоритет в освіті. На що доповідачка відповіла: "_Принципово - нічим, бо система освіти - досить консервативна галузь. Ми хочемо лише оновити підходи. Найголовніша відмінність - ми хочемо об'єднати зусилля усіх зацікавлених сторін_".
