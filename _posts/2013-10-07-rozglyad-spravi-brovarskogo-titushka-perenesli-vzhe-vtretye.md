---
title: "Розгляд справи броварського «тітушка» перенесли вже втретє"
date: 2013-10-07
author: 
  username: "pravoZnaty"
  display_name: "Маєш право знати"
tags: 
  - "guseynova"
  - "kichinska"
  - "kachor"
  - "lobok"
  - "napal"
  - "novini"
  - "park-peremoga"
  - "rizanenko"
  - "styagov"
  - "sud"
  - "titushko"
---

**[![3](https://mpz.brovary.org/wp-content/uploads/2013/10/3.jpg)](https://mpz.brovary.org/wp-content/uploads/2013/10/3.jpg)Суд по справі [нападу Сергія Стягова на журналіста Андрія Качора](https://mpz.brovary.org/napadnika-na-andriya-kachora-spiymali-u-parku-zavdyaki-pilnosti-brovarchan-video/) знову відклали. Засідання мало відбутися сьогодні, 7 жовтня о 16:00, проте суддя Олена Кічинська виявилась зайнятою іншою справою в нарадчій кімнаті – згідно із законом, суддя не має право покидати нарадчу кімнату до винесення ухвали.**

Таким чином суд досі не може допитати свідків по справі Стягова, зокрема, народного депутата **Павла Різаненка**, який безпосередньо бачив момент удару броварського «тітушка» в обличчя журналісту. На [попередньому засіданні](https://mpz.brovary.org/brovarskiy-sud-ne-dopitav-narodnogo-deputata-a-titushku-styagovu-nadali-vplivovogo-advokata/), що відбулося 6 вересня, новопризначений адвокат Сергія Стягова **Тамара Гусейнова** заявила клопотання про відкладення розгляду справи – захисник просив дати час на ознайомлення з матеріалами справи, аби вибудувати стратегію захисту.

Ще раніше на суд [не з'явився](https://mpz.brovary.org/brovarskiy-titushko-podavsya-v-biga/) сам обвинувачений, після чого адвокат журналіста Качора **Валерій Лобок** подав клопотання про примусовий привід Стягова до суду органами внутрішніх справ. Утім пізніше нападник пояснив свою відсутність на засіданні загостренням хронічного геморою, про що надав відповідну медичну довідку. Таким чином це вже третя невдала спроба допитати свідків події – чергове засідання наразі призначено на **18 жовтня, 15:00.**

<iframe src="//www.youtube.com/embed/h6kUNFyM-g8" height="315" width="420" allowfullscreen frameborder="0"></iframe>

> Нагадаємо, що напад Сергія Стягова на місцевого журналіста Андрія Качора відбувся 25 травня під час [«громадянського суботника»](https://mpz.brovary.org/krivavi-sutichki-vidbulis-u-brovarah-mizh-meshkantsyami-ta-zabudovnikami-tsentralnogo-parku/) в парку «Перемога», коли броварчани демонтували незаконно встановлений будівельний паркан ПП «Феско» - фірми «масажиста Азарова» Сергія Федоренка. Голова місцевого осередку Партії регіонів Федоренко мав намір збудувати в парковій зоні власне підприємство. Під час демонтажу паркану відбулися сутички з міліцією та [місцевими «тітушками»](https://mpz.brovary.org/stvoryuyemo-reyestr-brovarskih-sportsmeniv-boyovikiv/), серед яких був і Сергій Стягов. Раніше двічі судимий Стягов завдав удару журналісту Андрію Качору, від чого той втратив свідомість. Як наслідок, журналісту було завдано закриту-черепно мозкову травму та струс мозку.  Пізніше на захист Сергія Стягова став сам Сергій Федоренко під час [свого виступу](https://mpz.brovary.org/brovarski-regionali-vistupili-na-zahist-boyovika-sergiya-styagova-yakogo-dnyami-suditimut-za-napad-na-zhurnalista-video/) на сесії міської ради.
