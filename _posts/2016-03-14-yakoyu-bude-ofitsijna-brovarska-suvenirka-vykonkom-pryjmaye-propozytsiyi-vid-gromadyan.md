---
title: "Якою буде офіційна броварська \"сувенірка\"? Виконком приймає пропозиції від громадян"
date: 2016-03-14
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "byudzhet"
  - "dyzajn"
  - "novini"
  - "propozitsiyi"
  - "suveniry"
coverImage: "wp-content/uploads/2016/03/12494671_1107555212601928_325783534846067115_n.jpg"
---

**28 січня під час чергової сесії Броварської міської ради депутати [передбачили](https://docs.brovary.org/p34491/28.01.2016/92-06-07) виділити 34 тис. грн. з бюджету міста на виготовлення сувенірної продукції. Рішення ухвалили після суперечок на засіданні бюджетної комісії. Чиновники нібито пообіцяли обранцям переглянути дизайн для нових виробів. А днями на сайті міськради [оголосили](https://docs.brovary.org/p35460/10.03.2016): приймають пропозиції щодо оформлення сувенірів.**

Під час [обговорення](https://youtu.be/OWD8WDE0Icg?t=43m40s) питання виділення коштів на засіданні бюджетної комісії 16 січня депутати стали сумніватися, чи потрібна взагалі така стаття витрат. Депутатка **Ірина Веремчук** вказала на те, що останні два роки на сувеніри гроші не виділяли взагалі. Мовляв, можна обійтись і зараз. На це доповідач, керуючий справами виконкому, **Костянтин Кузнецов** зауважив: сувеніри у 2015 та 2014 роках купували, але за спонсорські кошти.

Як [розповіла](https://www.facebook.com/groups/brovary/permalink/1176142675749030/?__mref=message_bubble) членкиня бюджетної комісії, депутатка **Аліна Дяченко**, коли обранці почали сумніватись у необхідності витрачати кошти на сувеніри, керуючий справами виконкому приніс зразки продукції – блокнот, магніт, папку та ручку.

[![DSC_3116](https://mpz.brovary.org/wp-content/uploads/2016/03/DSC_3116.jpg)](https://mpz.brovary.org/wp-content/uploads/2016/03/DSC_3116.jpg)

Численні користувачі соцмереж, побачивши [фото](https://www.facebook.com/photo.php?fbid=1107555212601928&set=gm.1176142675749030&type=3&theater) продукції, розкритикували її, називаючи «совком» та «ганьбиськом».

Днями Броварська міська рада оприлюднила оголошення: чиновники збираються врахувати думки щодо оформлення та дизайну продукції. Вони просять надсилати пропозиції, а також макети з використанням фото краєвидів Броварів і символіки, на офіційну електронну адресу: **miskrada@brovary.kiev.ua.**

**Фото: Аліна Дяченко та Броварська міська рада**
