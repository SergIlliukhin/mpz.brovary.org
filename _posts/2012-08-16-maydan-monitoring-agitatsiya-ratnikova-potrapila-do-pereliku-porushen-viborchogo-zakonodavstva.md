---
title: "«Майдан Моніторинг»: агітація Ратнікова потрапила до переліку порушень виборчого законодавства"
date: 2012-08-16
author: 
  username: "pravoznaty"
  display_name: "Маєш право знати"
tags: 
  - "agitatsiya"
  - "vibir-redaktsiyi"
  - "vibori-2012"
  - "kandidat-u-narodni-deputati"
  - "maydan-monitoring"
  - "novini"
  - "porushennya"
  - "ratnikov"
coverImage: "wp-content/uploads/2012/08/Agitatsiya-Ratnikova-zmensh.jpg"
---

[![](https://mpz.brovary.org/wp-content/uploads/2012/08/Agitatsiya-Ratnikova-zmensh.jpg "Агітація Ратнікова зменш")](https://mpz.brovary.org/wp-content/uploads/2012/08/Agitatsiya-Ratnikova-zmensh.jpg)Вчора на Інтернет-сайті «**Майдан**» у рамках проекту «**Майдан Моніторинг: Вибори 2012**», який відстежує факти порушень на виборах народних депутатів України 2012, у розділі «Скарги» з’явилось повідомлення про порушення порядку агітації кандидатом у народні депутати у 97-му виборчому окрузі Дмитром Ратніковим під заголовком «**[Дмитро Ратніков набирає "команду" в метро](https://maidanua.org/vybory2012/reports/view/465)».**

У повідомленні про порушення зокрема сказано, що «_член фракції Партії регіонів у Київській облраді, мажоритарщик по 97-му окрузі Дмитро Ратніков, усупереч закону, розпочав свою політичну рекламу в метро Лісова_».

У юридичному коментарі до зафіксованого порушення сказано: «_Порушення п.8 ст.74 Закону України "Про вибори народних депутатів України", що забороняє "розміщення носіїв політичної реклами <...> у приміщеннях станцій та вагонах метрополітену". Відповідно - ознаки адміністративного правопорушення, відповідальність за яке передбачено ст.212-14 Кодексу України про адміністративні правопорушення: "Порушення порядку розміщення агітаційних матеріалі чи політичної реклами або розміщення їх у заборонених законом місцях"_».

[![](https://mpz.brovary.org/wp-content/uploads/2012/08/Agitatsiya-Ratnikova.jpg "Агітація Ратнікова")](https://mpz.brovary.org/wp-content/uploads/2012/08/Agitatsiya-Ratnikova.jpg)

Статус порушення визначено як «**_Потребує реагування_**», що відповідно до умов проекту «[Майдан Моніторинг: Вибори 2012](https://maidanua.org/vybory2012/page/index/1)» передбачає подання після 30 серпня скарг та звернень у належні інстанції з подальшим висвітленням відповідей цих інстанцій та реакції на порушення.
