---
title: "Страйкарі за підтримки нардепів сіли за стіл переговорів з керівництвом \"Чистих матеріалів\""
date: 2013-02-04
author: 
  username: "kachor"
  display_name: "Андрій Качор"
tags: 
  - "andryeyev"
  - "brusenska"
  - "vibir-redaktsiyi"
  - "gelevey"
  - "kuzmenkov"
  - "noyeviy"
  - "novini"
  - "rizanenko"
  - "simutin"
  - "strayk"
  - "tov-chisti-materiali"
coverImage: "wp-content/uploads/2013/02/DSC1638.jpg"
---

[![_DSC1571](https://mpz.brovary.org/wp-content/uploads/2013/02/DSC1571.jpg)](https://mpz.brovary.org/wp-content/uploads/2013/02/DSC1571.jpg)Сьогодні, 4 лютого, відбулось чергове пікетування броварської міськради страйкуючим працівниками місцевого ТОВ «Чисті матеріали». Робітники підприємства вимагали негайного врегулювання усіх конфліктних питань, що виникли між керівництвом фірми та трудовим колективом. Крім того страйкарі оголосили, що в противному випадку готові лишатись в приміщенні міськради цілодобово.

Цього разу на підтримку працівників до Броварів прибули, окрім місцевих депутатів **Ганни Брусенської**, **Романа Сімутіна** та Петра Кузика, ще й депутати Київської обласної ради (**Юрій Ноєвий**), а також парламентарі **Олег Гелевей** і **Павло Різаненко**

[![_DSC1638](https://mpz.brovary.org/wp-content/uploads/2013/02/DSC1638.jpg)](https://mpz.brovary.org/wp-content/uploads/2013/02/DSC1638.jpg)

Після нетривалого пікетування народні обранці разом з представниками страйкарів розпочали переговори із заступником броварського мера **Василем Андрєєвим**. Чиновника звинуватили у невиконанні обіцянок влади оперативно розібратись із ситуацією: за п’ять днів досі не розпочала роботу спеціальна комісія і жоден з працівників виконкому не відвідав скандальне підприємство. Натомість Андрєєв на місці зв’язався з керівником ТОВ «Чисті матеріали» **Кузмєнковим** та призначив тристоронню зустріч за участі представників влади, керівництва фірми та страйкарів вже за 40 хвилин – о 12:00.

[![_DSC1580](https://mpz.brovary.org/wp-content/uploads/2013/02/DSC1580.jpg)](https://mpz.brovary.org/wp-content/uploads/2013/02/DSC1580.jpg)

На той момент усі пікетувальники вже зайняли вестибюль міської ради, встановивши там національний та червоно-чорний прапори.

[![_DSC1781](https://mpz.brovary.org/wp-content/uploads/2013/02/DSC1781.jpg)](https://mpz.brovary.org/wp-content/uploads/2013/02/DSC1781.jpg)

[![_DSC1656](https://mpz.brovary.org/wp-content/uploads/2013/02/DSC1656.jpg)](https://mpz.brovary.org/wp-content/uploads/2013/02/DSC1656.jpg)

За деякий час страйкарі помітили наближення до будівлі керівника «Чистих матеріалів» Кузьмєнкова із супроводом, котрий намагався потрапити в приміщення з чорного ходу. Свого начальника працівники зустріли вигуками «Кузьменкова на нари!» та «Олігархів – на ножі!»

<iframe src="http://www.youtube.com/embed/tQqpNk_7oSA" height="315" width="420" allowfullscreen frameborder="0"></iframe>

Зібравшись у малій залі виконкому, учасники переговорної групи озвучили взаємні претензії та намагались знайти шляхи виходу з кризової ситуації. Представники страйкарів наголосили на тому, що підприємство не виконує перед працівниками своїх фінансових зобов’язань, провокує порушення техніки безпеки на підприємстві та намагається тиснути на працівників юридично, морально та фізично. Останньою краплею для страйкарів стала заборона присісти у виробничих приміщеннях протягом усього 24-годинного робочого дня: на фірмі прибрали усі стільці, в кожному кутку встановлено камери, що стежать за працівниками і у випадку порушення подібної «дисципліни», фотопідтвердження «порушення» поширюється територією підприємства, а на працівника накладається штраф у розмірі 800 гривень.

[![_DSC1681](https://mpz.brovary.org/wp-content/uploads/2013/02/DSC1681.jpg)](https://mpz.brovary.org/wp-content/uploads/2013/02/DSC1681.jpg)

Присутній на переговорах депутат Сімутін підтвердив цей факт та зазначив, що сьогодні вранці його разом з журналістами телеканалу «Інтер» не пропустили на підприємство невідомі особи спортивної статури, що є прямим перешкоджанням здійснення його депутатських повноважень. Сімутін заявив про намір звертатись з цього приводу до прокуратури.

Керівник підприємства Кузьмєнков погодився з частиною претензій, проте поставив під сумнів питання законності самого страйку – з цього приводу його юристи вже звернулись до суду. Натомість сторони прийшли до згоди в частині негайного укладання колективного трудового договору. На переговорах було озвучено, що до 19:00 сьогоднішнього дня керівництвом буде підготовлено проект такого договору та передано страйкарям для ознайомлення. А вже завтра, 5 лютого, о 10:00 в малій залі виконкому сторони мусять остаточно поставити крапку в конфлікті. Якщо ж вимоги трудового колективу не буде виконано, працівники мають намір продовжувати страйк та повністю заблокувати роботу підприємства.
