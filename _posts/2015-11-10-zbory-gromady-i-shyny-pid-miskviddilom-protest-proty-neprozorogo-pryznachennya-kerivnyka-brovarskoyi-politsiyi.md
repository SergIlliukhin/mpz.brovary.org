---
title: "Збори громади і шини під міськвідділом - протест проти непрозорого призначення керівника броварської поліції"
date: 2015-11-10
author: 
  username: "trydence"
  display_name: "Дмитро Карпій"
categories: 
  - "vlada"
  - "novyny"
tags: 
  - "vibir-redaktsiyi"
  - "klimenko"
  - "militsiya"
  - "miskviddilok"
  - "mvs"
  - "novini"
  - "politsiya"
  - "reforma"
  - "troyan"
coverImage: "wp-content/uploads/2015/11/12219511_1642821479302594_5929174379857339377_n.jpg"
---

**Цієї неділі, 8 листопада, у приміщенні міського відділення колишньої броварської міліції активісти провели зібрання громади. Зі слів учасників, місцеві мешканці протестували проти призначення за день до того керівником міськрайонної поліції правоохоронця із «нечистою біографією». Окрім того, активістам не сподобалось, що такі кадрові рішення ухвалюють без консультацій із громадськістю. Після тривалих суперечок із представниками київської обласної поліції і влаштування невеликої барикади із автомобільних шин під відділком, обласне керівництво пішло на поступки. Силовики погодились призначити очільника місцевої поліції лише за згодою громади, запропонувавши вибір з-поміж 7-ох претендентів. Однак вже наступного дня, дослідивши біографії кандидатів, представники громадськості зробили висновок: обласна поліція намагається поставити «свого» і «контрольованого» начальника відділку. А на Миколу Клименка шукають компромат, щоб той не лишився керівником місцевого правоохоронного органу.**

**7 листопада**

Нагадаємо, що днями набув чинності закон «Про національну поліцію». Зранку 7 листопада міліція офіційно перестала існувати. Цього дня зняли з посади начальника броварського відділення **Миколу Клименка** та призначити виконуючим обов’язки місцевої поліції **Володимира Пастушенка**, до того – начальника Кагарлицького міськвідділу міліції.

Як розповів активіст **Сергій Батюк**, цієї суботи до керівництва Київського обласного відділення нової поліції навідалася делегація представників броварської громадськості. Зі слів чоловіка, активістам пообіцяли, що виконуючим обов’язки броварської поліції буде перепризначений Микола Клименко. Однак, поки делегація верталася у Бровари, протягом 2-х годин керівництво відомства призначило очільником Володимира Пастушенка.

Це неабияк збурило активістів, які [закликали](https://www.facebook.com/groups/brovary/permalink/1132796200083678/) вже наступного дня зібратися під броварським відділком. Люди були незадоволені, що новопризначений правоохоронець має «нечисту біографію». Як переконують активісти, Володимир Пастушенко на аналогічній посаді у Кагарлику «кришував» клуб, де продавали наркотики. Також він нібито по-рейдерськи захопив майно загиблого бійця АТО.

**8 листопада**

Але ще більше активістам не сподобалось, що тимчасового керівника місцевої поліції призначають непрозоро. Зі слів активістів, у неділю зранку на зустріч із громадськістю приїхали представники обласної поліції. Спочатку вони не йшли на умови людей – призначити очільника броварської поліції на конкурсних засадах і за погодженням громади.

Згодом активісти принесли до головного входу відділку шини та побудували з них невелику барикаду. Як розповів Сергій Батюк, після цього на зборах з’явився **Дмитро Ценов**, який займає керівну посаду в обласній поліції.

[![11693920_1642821815969227_129283286596405941_n](https://mpz.brovary.org/wp-content/uploads/2015/11/11693920_1642821815969227_129283286596405941_n.jpg)](https://mpz.brovary.org/wp-content/uploads/2015/11/11693920_1642821815969227_129283286596405941_n.jpg)

Зі слів активістів, правоохоронець не погоджувався на кандидатуру Миколи Клименка як очільника броварської міськрайонної поліції. Причина – щодо Клименка нібито триває внутрішнє розслідування, внаслідок якого виявили, що на території відділку перебувають порожні пляшки, а на даху будівлі – мертві голуби.

[![11221702_1642821439302598_7218302742664808897_n](https://mpz.brovary.org/wp-content/uploads/2015/11/11221702_1642821439302598_7218302742664808897_n.jpg)](https://mpz.brovary.org/wp-content/uploads/2015/11/11221702_1642821439302598_7218302742664808897_n.jpg)

Журналістам «Маєш право знати» Микола Клименко так прокоментував останні події: «_Як стало мені відомо, начальник міліції Київської області **Вадим Троян** планує позбутися 5 начальників міліції. В тому числі й мене...»_

[![12193754_1642821172635958_1438983207703184477_n](https://mpz.brovary.org/wp-content/uploads/2015/11/12193754_1642821172635958_1438983207703184477_n.jpg)](https://mpz.brovary.org/wp-content/uploads/2015/11/12193754_1642821172635958_1438983207703184477_n.jpg)

_«Мене призначали начальником не так, як усіх інших начальників відділів, тому весь час, поки працював, відчував, що до мене з «гори» не було прихильності. Реформа стала підставою, щоб мене позбутися і призначити «згори» свого, «ручного» начальника. Управління внутрішньої безпеки має на мене якусь інформацію. Про що мова - не розумію_», - зазначив Клименко.

> Нагадаємо, що після перемоги Євромайдану громадськість [домоглася відставки](https://mpz.brovary.org/nachalnik-brovarskoyi-militsiyi-napisav-raport-na-zvilnennya-cherez-nedoviru-samooboroni/) керівництва місцевої міліції на чолі із Сергієм Семікопом. Після цього аж через півроку очільником міськвідділку [призначили](https://mpz.brovary.org/u-brovarah-noviy-prokuror-ta-nachalnik-militsiyi-gromada-zaproshuye-yih-na-dialog/) Миколу Клименка. Його кандидатуру підтримували представники громадськості.

**9 листопада**

Як розповіли учора у прес-службі поліції Київської області, натепер відділком керують три заступники начальника. Правоохоронці запропонували громадськості 7-ро кандидатур на посаду нового очільника відділку. Як тільки люди визначаться, за день-два керівник обласної поліції Вадим Троян своїм наказом затвердить новопризначеного на посаді. Водночас, у прес-службі не уточнили, чи мова йде про тимчасового виконуючого обов'язки начальника, чи про остаточного очільника відділку.

Надвечір активісти знову зібралися у броварському відділенні міліції. Протягом доби до того вони збирали інформацію про запропонованих обласною поліцією кандидатів. Як розповіли доповідачі, кандидати зі списку мали високі посади у міліцейських відділеннях Київської області.

[![IMG_7262](https://mpz.brovary.org/wp-content/uploads/2015/11/IMG_7262.jpg)](https://mpz.brovary.org/wp-content/uploads/2015/11/IMG_7262.jpg)

Після обговорення, активісти зазначили, що з наданого переліку довірити тимчасово виконувати обов’язки начальника відділку можна хіба що двом-трьом претендентам. На решту екс-міліціонерів знайшли «забагато негативної інформації».

[![IMG_7291](https://mpz.brovary.org/wp-content/uploads/2015/11/IMG_7291.jpg)](https://mpz.brovary.org/wp-content/uploads/2015/11/IMG_7291.jpg)

Водночас, багато активістів погоджувались, що часу для пошуку інформації було замало. А вимоги або пропозиції до обласної поліції потрібно формулювати вже зараз. Присутні запропонували декілька варіантів. Один із них – призначити виконуючим обов’язки одного з двох претендентів, до яких в активістів не виникло запитань.

Інші учасники дискусії переконували, що не можна погоджуватись на жодного із кандидатів, оскільки всі вони тим чи іншим чином підконтрольні очільнику обласної поліції Вадиму Трояну. До того ж, жоден із претендентів не має стосунку до Броварів.

[![IMG_7325](https://mpz.brovary.org/wp-content/uploads/2015/11/IMG_7325.jpg)](https://mpz.brovary.org/wp-content/uploads/2015/11/IMG_7325.jpg)

Деякі активісти також зазначили, що протягом дня обласна поліція тільки те й робила, що шукала компромат на Миколу Клименка. Зі слів представників громадськості, керівництво обласного силового органу за будь-яку ціну хоче зняти останнього керівника міліцейського відділку Броварів. Як доказ активісти вказували на висновки управління внутрішньої безпеки міліції, відповідно до яких Володимир Пастушенко нібито отримав позитивну характеристику, а Микола Клименко – негативну. Про те, що нове управління безпеки – вже при поліції і на чолі із грузином – підготує інші висновки, вірили не всі присутні на зборах.

> Сьогодні, 10 листопада, активісти домовились відправити делегацію до Київської обласної поліції зі своїми пропозиціями. Журналісти «Маєш право знати» слідкують за подіями навколо новоствореного силового органу у Броварах, про які повідомлятимуть читачам і надалі.

**Фото - Бажен Левковець**
