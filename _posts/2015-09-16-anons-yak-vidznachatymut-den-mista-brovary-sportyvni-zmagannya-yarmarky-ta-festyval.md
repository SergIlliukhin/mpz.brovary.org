---
title: "АНОНС: Як відзначатимуть день міста Бровари - спортивні змагання, ярмарки та фестиваль"
date: 2015-09-16
author: 
  username: "pravoZnaty"
  display_name: "Маєш право знати"
categories: 
  - "announce"
tags: 
  - "announce-2"
  - "den-brovariv"
  - "den-mista"
  - "novini"
  - "svyatkuvannya"
coverImage: "wp-content/uploads/2015/09/Brovary_17_kvitnya_2010.png"
---

**Святкування Дня Броварів традиційно відбудуться третіх вихідних вересня. Цього разу вони припадають на 19 і 20 числа. Свою 385-ту річницю місто відзначатиме дитячо-батьківським фестивалем, ярмарком, велосипедними, футбольними та іншими спортивними заходами.**

**19 вересня, субота**

**Велопробіг на честь міста**

19 вересня з 10:00 до 11:00 велоактивісти Броварів [запрошують](https://www.facebook.com/events/885004688255407/) всіх охочих покататися вулицями міста на велосипедах. Місце збору - майдан Свободи.

**Броварські дюни 2015**

Вже об 11:30 цього ж дня [стартує](https://mpz.brovary.org/anons-19-serpnya-vidbudutsya-velozmagannya-brovarski-dyuny/) іще один захід, пов'язаний із велосипедами - марафон "Броварські дюни 2015". Як зазначають організатори, змагання є аматорськими некомерційними велоперегонами категорії крос-кантрі. Реєстрація учасників починається з 9:00. Довжина марафону - 14,43 км. Місце збору та [схему траси](http://www.gpsies.com/map.do?fileId=vrwjrydvikijgnfg) можна подивитися на мапі нижче. З умовами участі у змаганнях та іншими деталями можна [ознайомитись](https://bikeportal.org.ua/index.php?option=com_content&view=article&id=3861&Itemid=957) на сайті одного з організаторів заходу.

[![463orig](https://mpz.brovary.org/wp-content/uploads/2015/09/463orig.jpg)](https://mpz.brovary.org/wp-content/uploads/2015/09/463orig.jpg)

**Бейбі-бум фест**

19 вересня з 11:00 до 18:00 [запрошують](https://mpz.brovary.org/anons-baby-boom-fest-u-brovarah-19-veresnya/) на "Бейбі-бум фест", який відбудеться у парку "Перемога". Організатори зазначають, що цей родинний фестиваль створюють батьки для батьків, водночас запрошують усіх віком від 0 до 102 років. У день святкування парк поділять на зони для різних вікових і тематичних категорій. На фестивалі анонсують проведення низки спортивних заходів і лекцій. Серед тематичних зон можна знайти хенд-мейд ярмарок, майданчики для релаксації, для харчування, для занять йогою тощо.

[![11887873_1614680268781826_3080672206810719523_n](https://mpz.brovary.org/wp-content/uploads/2015/09/11887873_1614680268781826_3080672206810719523_n.jpg)](https://mpz.brovary.org/wp-content/uploads/2015/09/11887873_1614680268781826_3080672206810719523_n.jpg)

**Ярмарок на Незалежності**

Цього ж дня із 7:00 до 17:00 на бульварі Незалежності (від вулиці Гагаріна до вулиці Короленка) триватиме [ярмарок](http://docs.brovary.org/p27287/10.09.2015/143) промислових і продовольчих товарів. Як зазначає влада міста, мета заходу - забезпечення населення Броварів продуктами харчування, сільськогосподарською продукцією, саджанцями, квітами та непродовольчими товарами. Через проведення ярмарку автомобільний рух цією частиною бульвару перекриють - із 6:00 до 17:00. Маршрутки рухатимуться сусідніми вулицями.

**Спортивні чемпіонати та змагання**

Окрім велосипедних заходів, 19 вересня відбудуться й низка інших спортивних змагань. Так, на стадіоні "Спартак" об 11:00 [стартує](http://www.brovary.kiev.ua/shanovn%D1%96-brovarchani-vash%D1%96i-uvaz%D1%96-predstavlena-programa-zagalnom%D1%96skikh-zakhod%D1%96v-prisvyachenikh-dnyu) чемпіонат із футболу. А в басейні "Купава" проведуть відкритий [чемпіонат із плавання](https://www.facebook.com/Kupava-Brovary-220332298177735/timeline/?ref=ts). Як зазначає адміністрація басейну, участь у змаганнях зможуть взяти всі охочі, але із допуском лікаря. Протягом дня в різних локаціях також заплановані змагання і турніри із баскетболу, гандболу, тенісу, шахів тощо. Графік проведення останніх [наводить](http://www.brovsport.kiev.ua/golovni-novyny/plan-sportivno-masovikh-zakhodiv-z-nagodi-svyatkuvannya-dnya-mista-brovari) "Броварський спортивний портал".

|   **№**  **п/п**   |   **Назва**   |   **Дата**   |   **Місце**   |
| --- | --- | --- | --- |
|   1. | Чемпіонат м. Бровари з футболу. |   19.09.15  З 11:00 год.   |   Стадіон «Спартак»   |
|   2. | Традиційний турнір з футболу серед юнаків присвячений Дню міста Бровари. |   19.09.15  З 11:00 год.   |   Запасне поле парк «Перемоги»   |
|   3. | Бліцтурнір з шахів. |   19.09.15  З 14:00 до 16:00 год.   |   шаховий майданчик парк «Перемоги»   |
|   4. | Турнір з баскетболу серед юнаків та дівчат. |   19.09.15  З 11:00 год.   |   Майданчик парк «Перемоги»   |
|   5. | Змагання з настільного тенісу. |   19.09.15  З 14:00 до 16:00 год.   |   Парк «Перемоги»   |
|   6. | Показові виступи представників екстремальних видів спорту. |   19.09.15  З 16:00 до 18:00 год.   |   Скейт майданчик парк «Перемоги»   |
|   7. | Чемпіонат м. Бровари з л/а метань. |   19.09.15  З 12:00 год.   |   Сектор для метань парк «Перемоги»   |
|   8. | Змагання з плавання серед дітей. |   19-20.09.15  З 10:00 год.   |   Басейн «Купава»   |
|   9. | Велоперегони крос-кантрі (МТБ) «Броварські дюни». |   19.09.15  О 11:00 год.   |   Броварське лісництво   |
|   10. | Оздоровчий забіг учасників показових виступів. |   19.09.15  З 12:00 год.   |   Парк «Перемоги»   |
|   11. | Змагання з гандболу (дівчата). |   19.09.15  З 10:00 год.   |   с/к  БВУФК   |
|   12. |   Показові виступи з видів спорту, які культивуються в  м. Бровари. |   19.09.15  З 12:00 год.   |   Парк «Перемоги»   |

**Святковий концерт**

Суботнього вечора, із 19:00 до 22:00, броварські чиновники на майдані Свободи [обіцяють](http://www.brovary.kiev.ua/shanovn%D1%96-brovarchani-vash%D1%96i-uvaz%D1%96-predstavlena-programa-zagalnom%D1%96skikh-zakhod%D1%96v-prisvyachenikh-dnyu) святковий концерт. Програму концерту, його учасників та інші деталі міськрада не наводить.

**20 вересня, неділя**

Наступний святковий день обіцяє бути менш насиченим. З 11:00 на футбольному полі у парку "Перемога" міськрада анонсує [проведення](http://www.brovary.kiev.ua/shanovn%D1%96-brovarchani-vash%D1%96i-uvaz%D1%96-predstavlena-programa-zagalnom%D1%96skikh-zakhod%D1%96v-prisvyachenikh-dnyu) ІX всеукраїнської сертифікованої виставки собак «Бровари-2015». Вже з 12:00 і до 15:00 на літній естраді парку триватиме святкова концертна програма «Бровари - європейське місто». Участь у заході мають взяти народні художні колективи. А із 15:00 і до 18:00 там само влаштують фестиваль духовної творчості «Бровари духовні» - за участі релігійних громад міста, членів ГО «Духовність». Завершитись дійство має спільною молитвою за Україну.

_Додано:_

20 вересня із 18:00 до 22:00 відбудеться молодіжний концерт «[#БРВР](https://mpz.brovary.org/anons-20-veresnya-vidbudetsya-molodizhnyj-kontsert-dnya-brovariv/)», участь у якому візьмуть близько 15-ти рок-, реп-гуртів, танцювальні студії та інших виконавців. Захід відбудеться у парку "Перемога", на сцені поблизу фонтану.
