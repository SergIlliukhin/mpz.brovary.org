---
title: "\"День\": Водопровідна вода у Броварах небезпечна навіть для прийому ванни"
date: 2012-04-26
tags: 
  - "brovary"
  - "brovaryi"
  - "voda"
  - "ekologiya"
  - "novini"
---

[![](https://mpz.brovary.org/wp-content/uploads/2012/04/dirty-water.jpg "dirty-water")](https://mpz.brovary.org/wp-content/uploads/2012/04/dirty-water.jpg)Експерти назвали українські міста, в яких не можна приймати ванну. У деяких українських містах вода дуже небезпечна для здоров'я. Вода містить канцерогенні і хлорорганічні речовини, які утворюються в процесі хлорування. Про це на прес-конференції заявила експерт Інституту гігієни та токсикології ім. Медведя Леся Зоріна, пише газета "[День](http://www.day.kiev.ua/3046879)".

"МОЗ не рекомендує пити води з-під крана без кип'ятіння. Хлор при кип'ятінні випаровується. Але, на жаль, у воді є нелеткі хлорорганічні речовини, які мало вивчені в усьому світі. Вони можуть викликати рак, порушення у плода вагітної жінки. Як вплине канцероген на організм, залежить від генетики, імунітету", - зазначила експерт.

Вона повідомила, що в Києві з 1997 року хлорування питної води було переведено на хлорування з преаммонізацією. Тоді вміст хлороформу у воді впав на 20-30 мікрограмів.

На сьогодні Інститут вимагає, щоб всі водопровідні станції всіх міст України переходили на хлорування з преаммонізацією. Це в п'ять разів знизить концентрацію хлороформу у питній воді. За її словами, тут не потрібні великі фінансові вкладення, а лише бажання.

"На сьогодні в Чернігові, Запоріжжі, Дніпропетровську, **Броварах** вміст хлороформу у воді - 300-400 мікрограм на літр (з нормою у 60 мікрограм на літр водопровідної води). Тому в цих містах ми не радимо приймати ванну. А якщо ви приймаєте душ, радимо відкривати двері в ванній кімнаті, тому що при диханні через шкіру до вас в організм надійде стільки ж хлороформу, скільки і при вживанні його в їжу. При цьому хлороформ не можна визначити ні на запах, ні на колір", - наголосила Зоріна.
