---
title: "Від Партії регіонів до батальйону «Донбас»: хто сьогодні хазяйнує у колишньому дитсадку на Київській?"
date: 2015-02-05
author: 
  username: "kachor"
  display_name: "Андрій Качор"
tags: 
  - "batalyon"
  - "brovary"
  - "vibir-redaktsiyi"
  - "donbas"
  - "novini"
  - "ofis"
  - "partiya-regionv"
  - "reabilitatsiyniy-tsentr"
  - "remont"
  - "sapozhko"
  - "tezka"
---

 **[![DSC_1666](https://mpz.brovary.org/wp-content/uploads/2015/02/DSC_16661.jpg)](https://mpz.brovary.org/wp-content/uploads/2015/02/DSC_16661.jpg) Багатостраждальне приміщення дитячого садочку на вул. Київській, 298 за час свого існування пережило багато випробувань. Занедбану і фактично розвалену будівлю дитсадка «Півник» ще понад десять років тому реконструювали і зробили там капітальний ремонт, аби вселити одну з комунальних структур. З приходом до влади Януковича, приміщення, де раніше гралися діти, «прихватизувала» Партія регіонів, купивши навіть навколишню землю (!), аби облаштувати там «Регіональний партійний центр», а по факту – головний офіс регіоналів на Київщині.**

Проте під час броварської «ночі гніву», коли [мешканці міста валили свого Леніна і будували барикади](https://mpz.brovary.org/revolyutsiya-v-brovarah-hronika-20-sichnya/), отримав на горіхи і офіс ПР: «вдячні» броварчани кинули в будівлю кілька коктейлів Молотова й трохи пошарпали саме приміщення. Наступного дня [регіонали спішно покинули власний офіс](https://mpz.brovary.org/rezhim-posipavsya-hronika-revolyutsiyi-21-lyutogo-u-brovarah/), забравши з собою лише найцінніше, а саму будівлю залишивши напризволяще.

<iframe src="https://www.youtube.com/embed/ktkjNYvK934" width="640" height="360" frameborder="0" allowfullscreen="allowfullscreen"></iframe>

Так споруда опинилась всіма покинутою. І хоч мер міста Ігор Сапожко обіцяв вирішити питання на користь громади, відновивши там дитячий садок, однак замість дітей в кімнати колишнього офісу Партії регіонів швидко вселились бомжі та наркомани.  За короткий час колись розкішне приміщення перетворилось на спаплюжену споруду з вибитими дверима та шибками, всередині колишніх кабінетів панував розгардіяш, коридори обмалювали нецензурними написами і загалом з приміщення винесли все, що можна було продати. І лише кілька місяців тому навколо будівлі почався жвавий рух: всередині закипіли ремонтні роботи, а біля входу часто можна було помітити камуфльовані джипи з емблемою батальйону «Донбас». Журналісти "Маєш право знати" вирішили дізнатись, що відбувається сьогодні в колишньому дитсадку офісі Партії регіонів і що там планується в майбутньому.

[![DSC_1666](https://mpz.brovary.org/wp-content/uploads/2015/02/DSC_1666.jpg)](https://mpz.brovary.org/wp-content/uploads/2015/02/DSC_1666.jpg)

Морозним ранком зустрічаємось біля входу колишнього партійного офісу з високим та кремезним чоловіком років п’ятдесяти. Це боєць батальйону «Донбас» з позивним «Тезка». Своє справжнє ім’я чоловік не називає, каже лише, що все життя працював професійним будівельником, був директором відповідного підприємства, а тепер, у період між поїздками в зону АТО, керує відновлювальними роботами тут.

[![DSC_1583](https://mpz.brovary.org/wp-content/uploads/2015/02/DSC_1583.jpg)](https://mpz.brovary.org/wp-content/uploads/2015/02/DSC_1583.jpg)

«_Плануємо облаштувати тут реабілітаційний центр для бійців батальйону, які повертаються з війн_и», - випереджаючи наше перше запитання, розповідає «Тезка». «_Ви знаєте, часто солдати повертаються з фронту вже зовсім іншими людьми, ніж були до цього. Дехто з них вже не може повернутись до попереднього життя, інколи потрібна допомога не лише фахівця-психолога, але й часто-густо – навіть зміна професії аби почати життя «з чистого листа»_.

[![DSC_1605](https://mpz.brovary.org/wp-content/uploads/2015/02/DSC_1605.jpg)](https://mpz.brovary.org/wp-content/uploads/2015/02/DSC_1605.jpg)

Бачимо, що всередині працюють відразу кілька десятків людей, більшість – у камуфляжі. З’ясовуємо, що всі вони – бійці батальйону, котрі приїхали з фронту по ротації. «_Загалом одночасно тут перебуває 35-40 чоловік, люди постійно змінюються, адже ротація відбувається щодватижні. Ті, хто повертається з фронту не завжди мають навіть де зупинитися. Тепер вони можуть тимчасово «осісти» тут, а потім – знову на війну_», - пояснює командир.

Тезка розповів, що реабілітаційний центр, який сьогодні тут намагаються створити «донбасівці», матиме приставку ще й «навчальний»: у планах залучити до роботи центру викладачів, які допомагатимуть колишнім бійцям здобувати нове ремесло, зокрема що стосується ІТ-спеціальностей. До того ж ідеться не лише про вітчизняних викладачів, але й про фахівців із-за кордону. Після того, як людина отримає нові знання, центр буде допомагати ветеранам АТО шукати нову роботу. Звісно, для того, щоб увесь цей механізм запрацював, необхідно проробити ще багато роботи, і найперше: відремонтувати спотворене приміщення та закупити необхідне обладнання.

[![DSC_1578](https://mpz.brovary.org/wp-content/uploads/2015/02/DSC_15781.jpg)](https://mpz.brovary.org/wp-content/uploads/2015/02/DSC_15781.jpg)

«_Взагалі нам багато хто сьогодні допомагає – це й організації, і приватні особи. Мало допомоги хіба від держави_», – розповідає далі Тезка. «_Ось, наприклад, Міжнародна асоціація сприяння Україні останнім часом надала нам понад 40 вантажівок допомоги, в яких і ліки, і медичне обладнання. Лише самих милиць привезли близько 1000 пар, а ще - 10 інвалідних візків. Окрім того ці волонтери домовляються про залучення іноземних фахівців: лікарів та викладачів_». Водночас зі слів командира з'ясувалося, що більшість допомоги надають саме броварчани: від звичайного прибирання чи харчування до підтримки фінансової або ж будівельними матеріалами.

\[caption id="attachment\_33135" align="aligncenter" width="600"\][![DSC_1637](https://mpz.brovary.org/wp-content/uploads/2015/02/DSC_1637.jpg)](https://mpz.brovary.org/wp-content/uploads/2015/02/DSC_1637.jpg) Новенькі двері привезли з Дрогобича по собівартості\[/caption\]

«_Бровари прийняли нас дуже добре_, - запевняє Тезка: «_За увесь час, що ми тут перебуваємо – а «вселились» ми сюди ще наприкінці листопада, - не було жодного не те що інциденту з місцевими, а й узагалі якогось невдоволення чи косих поглядів. Навпаки – буквально з перших днів мешканці навколишніх будинків почали проявляти інтерес, а дізнавшись, хто ми і навіщо тут – відразу пропонували допомогу. Хтось допомагав прибирати, одна бабуся, що мешкає неподалік, регулярно приносила нам їжу: пиріжки, борщ, все смачне і домашн_є».

> Днями [у своєму блозі](https://mpz.brovary.org/beremo-i-robimo-nashe-misto-krashhim-priyednuytes/) на нашому сайті броварські активісти ГО "Самопоміч" повідомили список актуальних потреб батальйону, а також виклали невеликий фотозвіт, як броварчани допомагали "донбасівцям" прибирати в приміщенні.

Долучився до облаштування майбутнього навчально-реабілітаційного центру і місцевий бізнес. Тезка розповідає, що підприємці приходять і питають, «скільки потрібно дати грошей?» Проте власне гроші «донбасівці» намагаються не брати, натомість просять у благодійників придбати необхідні речі або матеріали. Так тут з’явилась частина металопластикових вікон, міжкімнатні двері (їх привезли з Дрогобича по собівартості), частина сантехніки і багато іншого.

\[caption id="attachment\_33136" align="aligncenter" width="600"\][![DSC_1643](https://mpz.brovary.org/wp-content/uploads/2015/02/DSC_1643.jpg)](https://mpz.brovary.org/wp-content/uploads/2015/02/DSC_1643.jpg) Нова сантехніка та вікна\[/caption\]

Тезка водить нас коридорами колись шикарного приміщення і показує, яких ушкоджень воно зазнало протягом нетривалого періоду, коли асоціальний елемент влаштував тут справжній притон. «_Тут живого місця не було», -_ згадує чоловік. _«Ламали, виривали і вирубували все, що лише можна було_». Командир звертає уваги на великі діри в стінах – тут намагались видерти навіть електричні дроти - все ж кольоровий метал. Далі – неначе обгризений шматок водопровідної труби. «_Я не знаю, як вони цю трубу рвали – руками чи ні. Але це без інструментів, хтось голими руками жмакав метал, аби вирвати його «з м’ясом» і здати за якісь копійки на металобрухт_».

[![DSC_1649](https://mpz.brovary.org/wp-content/uploads/2015/02/DSC_1649.jpg)](https://mpz.brovary.org/wp-content/uploads/2015/02/DSC_1649.jpg)

[![DSC_1574](https://mpz.brovary.org/wp-content/uploads/2015/02/DSC_1574.jpg)](https://mpz.brovary.org/wp-content/uploads/2015/02/DSC_1574.jpg)

Проте «донбасівці» не опускають рук та із задоволенням діляться планами та мріями, як тут все буде, коли ремонт скінчиться. Командир демонструє залиту сонячним світлом та одну з найбільших кімнат, яка скоро має стати спортзалом із сучасними тренажерами.

[![DSC_1651](https://mpz.brovary.org/wp-content/uploads/2015/02/DSC_1651.jpg)](https://mpz.brovary.org/wp-content/uploads/2015/02/DSC_1651.jpg)

Далі по коридору: майбутні кабінети невролога, фізіотерапевта, є місце навіть для ізолятора, де планують розміщувати інфекційних хворих. В іншому крилі – навчальні кабінети.

[![DSC_1655](https://mpz.brovary.org/wp-content/uploads/2015/02/DSC_1655.jpg)](https://mpz.brovary.org/wp-content/uploads/2015/02/DSC_1655.jpg)

Запитуємо в Тезки про те, що турбує багатьох броварчан: чому і хто вирішив, що тут більше не буде дитячого садочка, адже про це стільки говорили в місті? «_Відновити тут садочок вже майже неможливо_», - відповідає на це чоловік. З його слів, попередні власники приміщення – партійці Януковича – занадто сильно змінили не лише планування будівлі, але й усі внутрішні комунікації. «_За нашими підрахунками_, - говорить далі боєць, - _для того, аби тут відновити дитсадок, потрібно не менше 6 мільйонів гривень. Легше побудувати новий_».

[![DSC_1641](https://mpz.brovary.org/wp-content/uploads/2015/02/DSC_1641.jpg)](https://mpz.brovary.org/wp-content/uploads/2015/02/DSC_1641.jpg)

Розповів командир і про те, як будівля перейшла з рук регіоналів до бійців батальйону. Виявилось, що ще минулого року Партія регіонів передала свій офіс ГО «Дніпро-Україна» - організації, яка займається пошуком та розкопками останків фронтовиків минулих воєн на території України. Не дуже віримо, що прихильники Януковича були здатні на такий благородний крок добровільно. «_Ну, як добровільно… Під регіоналами тоді, як то кажуть, «земля горіла», тому вони погодились полюбовно закрити питання_», - пояснює Тезка.

[![DSC_1620](https://mpz.brovary.org/wp-content/uploads/2015/02/DSC_1620.jpg)](https://mpz.brovary.org/wp-content/uploads/2015/02/DSC_1620.jpg)

Загалом роботи в майбутньому центрі – ще непочатий край, проте при наявності достатньої кількості коштів, «донбасівці» планують закінчити основні роботи вже до кінця лютого. Станом на сьогодні в приміщення вклали вже понад півтора мільйони гривень, але для того, аби завершити ремонт потрібно ще більше. Інше питання – це вартість утримання приміщення, адже за той час, що тут перебувають хлопці, лише за опалення довелося сплатити близько 140 тисяч гривень. Ті ж самі нові вікна могли б значно зменшити подібні витрати, але й на їхнє встановлення, за найскромнішими підрахунками, потрібно близько 200 тисяч. «_Зараз наші кошти майже скінчилися_», - зізнається Тезка, але сподівається, що це ненадовго і цю проблему вони також вирішать.

[![DSC_1639](https://mpz.brovary.org/wp-content/uploads/2015/02/DSC_1639.jpg)](https://mpz.brovary.org/wp-content/uploads/2015/02/DSC_1639.jpg)

Взагалі «донбасівці» з оптимізмом дивляться у майбутнє, навіть незважаючи на війну. «_Війна рано чи пізно скінчиться, ми обов’язково переможемо, і життя потрібно буде якось облаштовувати вже в нових умовах_», - розмірковують бійці. І зокрема - пам’ятати і допомагати тим, хто зі зброєю в руках боронив нашу країну на фронті і хто там втратив своє здоров’я. Адже честь і совість поствоєнної нації вимірюється тим, як вона ставиться до своїх ветеранів.

**Фото - Микола Кожемяко**
