---
title: "Погодження броварського бюджету на 2016 рік триватиме щонайменше до четверга - ГРАФІК"
date: 2015-12-15
author: 
  username: "pravoznaty"
  display_name: "Маєш право знати"
categories: 
  - "vlada"
  - "novyny"
tags: 
  - "byudzhet"
  - "byudzhetni-sluhannya"
  - "byudzhetna-komisiya"
  - "vibir-redaktsiyi"
  - "novini"
  - "sluhannya"
coverImage: "wp-content/uploads/2015/12/Byudzhet_15.12.2015_00001.jpg"
---

**Головний кошторисний документ нашого міста мають намір обговорювати три дні підряд на засіданнях "бюджетної комісії". Найближчі консультації передбачені 16 і 17 грудня. Про такі плани йдеться у надісланому броварським депутатам графіку, про що на сьогоднішньому засіданні розповів перший заступник міського голови Василь Андреєв.**

Нагадаємо, що вчора відбулися так звані "[бюджетні слухання](https://mpz.brovary.org/byudzhetni-sluhannya-chy-budut-uhvalyuvaty-golovnyj-koshtorys-brovariv-naoslip/)" за участю міського голови Ігоря Сапожка. Захід закінчився скандалом, оскільки опозиційні депутати звинуватили мера в порушенні процедури розгляду проектів рішень і спробах непрозоро ухвалити бюджет міста. Сьогодні ж відбулось перше засідання "бюджетної комісії" в рамках оприлюдненого графіку.

[![img471](https://mpz.brovary.org/wp-content/uploads/2015/12/img471.jpg)](https://mpz.brovary.org/wp-content/uploads/2015/12/img471.jpg)

На погодженні головного кошторисного документу Броварів на 2016 рік цього дня були присутні близько 40 людей - міські депутати, заступники мера та інші чиновники, журналісти. Під час засідання обговорювали як питання нинішнього бюджету, так і проекти на наступний рік.

Начальник фінансового управління **Наталя Постернак** розповіла, що за останній день у документі на майбутній рік знову відбулись зміни.  По кожному з напрямку в бюджеті доповідали очільники або головні бухгалтери - відповідних управлінь міськради, виконкому, організацій тощо.

Нагадаємо, що "бюджетна комісія", як і [решта](https://mpz.brovary.org/v-ochikuvanni-na-pershu-sesiyu-pro-shho-vzhe-bilshe-tyzhnya-konsultuyutsya-mer-ta-deputaty/) постійних комісій, наразі не затверджені. Тому під час їхніх засідань жодних рішень не голосують. Склад дорадчих ораганів мають ухвалити на позачерговій [сесії](https://mpz.brovary.org/17-grudnya-vidbudetsya-2-a-pozachergova-sesiya-brovarskoyi-miskrady/) міськради - 17 грудня.

Депутати та представники виконавчої влади під час останніх засідань також говорили про можливість проведення іще однієї позачергової сесії найближчими днями - саме для ухвалення бюджету міста на наступний рік. Зі слів чиновників, чекати довго не можна, адже терміни ухвалення головного кошторису обмежені. Водночас, опозиційні обранці вказують на неприпустимість порушення процедури ухвалення, зокрема винесенням питання бюджету в "додаткові" на вже запланованих сесіях 17 або [24](https://mpz.brovary.org/24-grudnya-vidbudetsya-3-ya-chergova-sesiya-brovarskoyi-miskrady/) грудня.

**Фото - Дмитро Карпій**

> **Додано.** Останнє засідання перенесли із 17 на 18 грудня. Про це під час зустрічі 16-го числа повідомили працівники апарату Броварської міської ради.
