---
title: "АНОНС: Програма святкування у Броварах Дня захисника України 14 жовтня"
date: 2016-10-12
categories: 
  - "announce"
  - "novyny"
tags: 
  - "anons"
  - "brovary"
  - "den-zahysnyka-ukrayiny"
  - "novini"
  - "programa-svyatkuvannya"
---

**Як у Броварах відзначатимуть День захисника України? Відділ культури міста Бровари [опублікував](https://www.facebook.com/photo.php?fbid=300696763649048&set=a.113096622409064.1073741828.100011261797360&type=3&theater) план заходів святкування: основні заходи заплановано на п'ятницю, 14 жовтня, але окремі із них розпочалися вже з понеділка, 10 жовтня. Захисників України будуть вітати і вшановувати на різних майданчиках міста, будуть молитися за них в церквах і на кладовищі, святкування пройде і в парку "Перемога".**

> День захисника в Україні відповідно до Указу Президента України №806/2014 відзначається щорічно **14 жовтня**. З березня 2015 року цей день став неробочим. 14 жовтня – також свято Покрови Пресвятої Богородиці або Святої Покрови, що є для православних українців одним із найбільших релігійних свят осені, також відзначається у нас як День українського козацтва, про що було проголошено в серпні 1999 року Указом Президента України. Для козаків свято Покрови було найбільшим святом, воно навіть отримало назву Козацька Покрова. Цього дня у козаків відбувалися вибори нового отамана. Козаки вірили, що Свята Покрова охороняє їх, а Пресвяту Богородицю вважали своєю заступницею і покровителькою.

На своїй [сторінці](https://www.facebook.com/photo.php?fbid=300696763649048&set=a.113096622409064.1073741828.100011261797360&type=3&theater) у FB броварський відділ культури виклав детальний план заходів по святкуванню у місті Дня захисника України та Дня козацької слави. В рамках підготовки до самого свята, що відбудеться **14** **жовтня**, з **10** по **16** жовтня в Броварському краєзнавчому музеї можна буде ознайомитись із тематичною виставкою за участі учасників АТО, приуроченою до Дня захисника України. А в міському культурному центрі «Прометей» у четвер, **13 жовтня**, пройде святковий концерт «Татусю мій, тобою я горжуся…».

![1](https://mpz.brovary.org/wp-content/uploads/2016/10/1-1.jpg)

Безпосередньо у день свята, **14 жовтня**, відбудеться вшанування пам’яті воїнів, що віддали своє життя за нашу свободу, на новому кладовищі по вулиці Олега Онікієнка: з **10:20** до **10:40** пройде покладання квітів на могили загиблих в зоні АТО воїнів. У Храмі Покрови Пресвятої УПЦ КП з **11:00** до **11:40** будуть молитись за захисниками України.

В цей день на вулицях міста плануються такі заходи:

- **11:45** – **12:00** – шикування представників міської громади та учнів в живий коридор під час урочистої ходи по вул.Гагаріна (від вул.Героїв УПА до вул.Героїв Небесної Сотні); шикування броварських воїнів – учасників АТО по вул.Гагаріна (від Храму Покрови Пресвятої Богородиці УПЦ КП);
- **12:00** – **12:15** – урочиста хода броварських воїнів АТО по вулиці Гагаріна у супроводі церковних дзвонів;
- **12:20** – **12:50** – урочистий мітинг, присвячений Дню захисника України та Дню козацької слави; церемонія нагородження воїнів АТО (алея головного входу будівлі Броварської міської ради, вул.Гагаріна, 15).

На Майдані Свободи біля Укрпошти впродовж дня буде розміщена виставка військової техніки, дитячих малюнків, фотовиставки захисників України – воїнів АТО.

Всі інші заходи, присвячені Дню захисника України, відбудуться у міському парку «Перемога»:

- **12:00 – 16:00** - виставка техніки байкерського клубу (на скейт-майданчику); **12:00 – 16:00** – виставка військової зброї та майстер-клас зі збірки та розбірки автомату АК 47 («Співоче поле»);
- **12:00 – 16:00** – майстер-класи з декоративно-прикладного мистецтва (плетіння браслетів з жовто-синіх стрічок, виготовлення оберегів-янголів), з образотворчого мистецтва «Подарунок воїну на передову», благодійні виставки (фонд «Інна»);
- **13:00 – 16:00** – показові виступи спортивних клубів «Сокіл», «Хортинг» з бойових видів боротьби; спортивні розваги для дітей та молоді «Юний захисник України», змагання з гирьового спорту («Співоче поле»).Окрім цього в цей же час відбудеться демонстрація фільмів про захисників України – воїнів АТО.

В парку можна буде ознайомитись із виставкою «Військове спорядження  захисника України», там же будуть пригощати чаєм та солдатською кашою. Також буде презентовано майстер-клас по наданню першої невідкладної медичної допомоги.

На головній сцені парку «Перемога» відбудеться мистецький проект «Пісні, народжені в АТО», приурочений до Дня захисника України та Дня козацтва, до якого долучились вокальні і хореографічні колективи, вокалісти, читці, театральні студії, молодіжні гурти, - повідомляє міський відділ культури.

![2](https://mpz.brovary.org/wp-content/uploads/2016/10/2-1.jpg)

Для молоді пройде квест «Майбутнє України – це ми!».
