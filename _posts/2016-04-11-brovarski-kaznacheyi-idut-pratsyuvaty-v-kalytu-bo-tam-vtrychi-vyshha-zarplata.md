---
title: "Броварські казначеї ідуть працювати в Калиту, бо там втричі вища зарплата"
date: 2016-04-11
categories: 
  - "vlada"
  - "novyny"
tags: 
  - "bezrobittya"
  - "brovary"
  - "kadry"
  - "kaznachejstvo"
  - "novini"
---

**Сьогодні, під час оперативної наради в заступника міського голови, керівник броварського управління Державної казначейської служби України Олександр Фесюк пожалівся на відтік кадрів. З його слів, спеціалісти установи переходять працювати звичайними робітниками до Калитянської об’єднаної громади, оскільки там утричі більша зарплатня.**

Як зазначив керівник управління, у броварському казначействі нині дефіцит кадрів. «_Проблем нема в казначействі… Правда, проблема одна, робить нема кому,_» - розповів **Олександр Фесюк** під час оперативної наради під керівництвом заступниці міського голови Лариси Виноградової.

Чиновник зазначив, що найбільший відтік кадрів відбувається із відділу видатків. Лише у березні з управління пішли четверо працівників, з яких троє – із цього підрозділу. А зараз роботу в казначействі залишають начальник і заступник відділу. Як зазначив Олександр Фесюк, вони переходять працювати до Калитянської об’єднаної громади, оскільки там утричі більша зарплатня.

Повний відеозапис оперативної наради від [проекту "Відеопрозорість"](http://video.brovary.org/)

<iframe src="https://www.youtube.com/embed/nv9GDPpV7Fc" width="560" height="315" frameborder="0" allowfullscreen="allowfullscreen"></iframe>

Зі слів керівника броварського казначейства можна було зрозуміти, що така ситуація нині навколо багатьох підрозділів установи. Як приклад, він навів комп’ютерний відділ, у якому потенційні робітники не хочуть працювати через низький оклад у 1700 грн.

У відповідь на слова чиновника заступниця мера **Лариса Виноградова** висловила сподівання вирішити проблему через броварський центр зайнятості. Керівник служби **Максим Вітер**, якому головуюча під час наради надала слово, на цю тему не висловлювався.
