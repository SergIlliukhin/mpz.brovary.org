---
title: "1TV: Броварчанин виграв навчання у Школі образотворчих мистецтв у Парижі"
date: 2013-10-14
author: 
  username: "pravoZnaty"
  display_name: "Маєш право знати"
tags: 
  - "brovary"
  - "vibir-redaktsiyi"
  - "mikola-tolmachov"
  - "novini"
---

**[![Микола Толмачов](https://mpz.brovary.org/wp-content/uploads/2013/10/2013-10-14_1136.png)](https://mpz.brovary.org/wp-content/uploads/2013/10/2013-10-14_1136.png)Навчання у Школі образотворчих мистецтв у Парижі - таку нагороду отримав 19 річний Микола Толмачов з Броварів. На Міжнародному конкурсі фонду "Ю-АРТ" його роботи визнано найкращими серед 512 претендетів** - [повідомляє](http://1tv.com.ua/ru/news/2013/10/12/47115) "Перший національний".

Три роботи, які вразили вісьмох провідних арт-критиків Європи. Ім'я переможця конкурсу "Grand UART" називає легендарний французький фотограф Жерар Ронсінан.

20 тисяч євро - чек на 9 місяців навчання у Школі образотворчого мистецтва в Парижі вручили в ресторані "ФУКЕ". Багато десятиліть це богемний осередок. Імена його завсідників - на металевих табличках на тротуарі. Журі каже, це натяк, і пророкує світове визнання юному Миколі Толмачову з Броварів.

**Родольф ван Гомбер, художник, науковець, член журі:**

_\- У 19 років він уже талановитий сюрреаліст. І те, що він хоче ілюструвати книжки, підштовхнуло журі до вибору - йому треба дати можливість розвиватись і навчатись у визнаних майстернях!_ 

"Ніколя, Ніколя!" - наперебій гукали журналісти переможця конкурсу. Майбутній ілюстратор книжок буквально в одну мить став популярним у паризьких художніх колах. Оці його конкурсні роботи вже придбав відомий колекціонер. Микола ж зізнався, чиї книжки він хоче оформити вже зараз.

**Микола Томачов, переможець конкурсу:**

_\- Мабуть "Маленького принца" Екзюпері або казки Оскара Уайльда. Це твори, які примушують замислитись, що у тебе зараз в душі відбувається._

Імпресіонізм у фотографії Дмитра Богачука вразив журі й ті зізналися: його "Маршрутка з Вишневого" та "Ранковий пірс в Одесі" - живопис у документальному жанрі.

**П'єр Нувіньон, директор Національного нового музею Монако, член журі конкурсу:**

_\- Дмитро Богачук зумів показати Україну - з гумором та красою і дуже незвично - він навіть негатив і банальність трансформує у щось надзвичайне і дуже красиве._

Конкурс "Grand UART" - акт культурної дипломатії, кажуть організатори.

**Марина Вовк, директор фонду UART:**

_\- Планируем развивать это направление. Хотелось бы делать такое мероприятие в каждой стране мира. И это шаг к интеграции и признанию Украины в Европе и мире._

Перемога в конкурсі - не головна мета, кажуть його учасники. Для молодих важливо заявити про себе у мистецтві. У Парижі їх представили арт-бомонду. А це вже неабияка заявка. Що більше людей про тебе знає, то вищий твій рейтинг. У французькій столиці тепер вернісаж п'ятьох учасників конкурсу. У знаковому місці.

**Ольга Скотникова, журналіст:**

_\- У Парижі цей будинок відомий, як "Будинок Алена Делона". У 60-70-ті роки все це було велетенським богемним осередком мегазірок: кіноакторів Ромі Шнайдер та Алена Делона, які тоді були подружжям. Сьогодні тут український культурний центр._

Упродовж двох тижнів усі охочі зможуть подивитися тут роботи п'ятьох молодих українських художників, фотографів та інсталяторів.

_Автор: Ольга Скотникова. Оператор: Олександр Лепетун. Париж, Перший Національний_
