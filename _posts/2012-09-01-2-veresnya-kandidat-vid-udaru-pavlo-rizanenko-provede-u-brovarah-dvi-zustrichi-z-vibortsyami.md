---
title: "2 вересня кандидат від «УДАРу» Павло Різаненко проведе у Броварах дві зустрічі з виборцями"
date: 2012-09-01
author: 
  username: "pravoZnaty"
  display_name: "Маєш право знати"
categories: 
  - "announce"
tags: 
  - "agitatsiya"
  - "vibori"
  - "vibori-2012"
  - "vibortsi"
  - "zustrich-z-vibortsyami"
  - "kandidat-u-narodni-deputati"
  - "rizanenko"
---

[![](https://mpz.brovary.org/wp-content/uploads/2012/08/RPO-foto.jpg "РПО фото")](https://mpz.brovary.org/wp-content/uploads/2012/08/RPO-foto.jpg)У неділю, **2 вересня**, у Броварах відбудуться дві зустрічі виборців з кандадитом у народні депутати від політичної партії «УДАР (Український Демократичний Альянс за Реформи) Віталія Кличка» у 97 виборчому окрузі Павлом Різаненком: **о 17:30 у дворі буд. 294 по вул. Київській та о 19:00 у дворі буд. 10 по вул. Поповича**. Про це «Маєш право знати» повідомили організатори зустрічі.

**Різаненко Павло Олександрович** зареєстрований кандидатом у народні депутати в одномандатному виборчому окрузі № 97 постановою ЦВК № **218** (додаток 10) від 9 серпня 2012 року.

_Біографічні відомості про кандидата (згідно з постановою ЦВК)_: _народився 12 липня 1975 року в селі Красилівка Броварського району Київської області, громадянин України, протягом останніх п’яти років проживає на території України, освіта вища, тимчасово не працює, безпартійний, проживає в місті Бровари Київської області, судимість відсутня, суб’єкт висування – Політична партія «УДАР (Український Демократичний Альянс за Реформи) Віталія Кличка»._

Нині Павло Різаненко є депутатом Броварської міської ради VI скликання, де входить до складу постійної депутатської комісії з питань законності та правопорядку. Депутатом був обраний на місцевих виборах 2010 року по мажоритарному виборчому округу № 20. Кандидатом у депутати був висунутий партією «Сильна Україна», зараз безпартійний та позафракційний. Очолює броварську міську громадську організацію «Прозоре суспільство», а також є головою Київської обласної громадської організації «Громадський захист Київщини».

> Починаючи з 30 липня, «Маєш право знати» проводить [громадський моніторинг за всіма етапами виборчої кампанії у виборчому окрузі №97](https://mpz.brovary.org/tag/vibori-2012/), до якого входять міста Бровари та Березань, смт Баришівка, Броварський та Баришівський райони. У фокусі нашої уваги – висування кандидатів у народні депутати, процес реєстрації кандидатів, передвиборча агітація, день голосування, підрахунок голосів та оприлюднення результатів виборів.
