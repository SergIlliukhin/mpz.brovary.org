---
title: "Громадська рада добиватиметься нових садочків та шкіл, а також прозорості коштів і внесків"
date: 2015-07-20
author: 
  username: "tatuuum"
  display_name: "Тетяна Панкратьєва"
categories: 
  - "hromada"
  - "aktsiyi-zahodi"
tags: 
  - "brovary"
  - "brovarskiy-narodniy-kontrol"
  - "vibir-redaktsiyi"
  - "gromadska-rada-pri-upravlinni-osviti"
  - "novini"
  - "onyshhenko"
  - "osvita"
  - "shkoli"
coverImage: "wp-content/uploads/2015/07/picturepicture_39632400118851_45429.jpg"
---

**Результат чергового засідання Громадської ради при броварському управлінні освіти і науки – затвердження Положення та плану роботи ради на найближчий час. [Нагадаємо](https://mpz.brovary.org/brovarsku-osvitu-vzyato-pid-gromadskiy-kontrol-aktivisti-ta-batki-stvorili-gromadsku-radu/), Громадська рада утворилася у травні цього року з членів громадських організацій міста Бровари та членів батьківських комітетів броварських шкіл та садочків, які хочуть навести лад у сфері освіті.**

Нарешті з’являються перші обриси діяльності ради. На попередніх засіданнях Громадська рада здебільшого вирішувала організаційні питання (визначення складу ради, обрання Голови, залучення нових членів, прийняття проекту Положення тощо) та лише окреслювала коло проблем, які потребують вирішення. Проте на черговому засіданні, що відбулося 14 липня, нарешті було затверджено Положення ради, а також розглянуто і проголосовано План роботи, який складався з 15 питань. Також цього разу засідання відвідав начальник відділу освіти **Володимир Онищенко**, тому двогодинна зустріч одразу набула більшої наповненості, бо це вже була предметна розмова з головним чиновником у броварській освіті.

> Репортажі про усі попередні збори ради ви можете прочитати [тут](https://mpz.brovary.org/brovarsku-osvitu-vzyato-pid-gromadskiy-kontrol-aktivisti-ta-batki-stvorili-gromadsku-radu/) (12 травня), [тут](https://mpz.brovary.org/gromadska-rada-pri-upravlinni-osviti-brovariv-viznachila-garyachishi-napryamki-roboti/) (26 травня) і [тут](https://mpz.brovary.org/gromadska-rada-pry-upravlinni-osvity-ta-nauky-navit-bez-kvorumu/) (23 червня).

Першим пунктом порядку денного Громадська рада прийняла Положення. Запропонований активістами проект Положення певний час вивчало управління освіти: зауважень, заперечень нема – тож документ нарешті прийнято. Також до складу ради залучили нового члена, представницю батьківського комітету ЗОШ №9.

Основу ж зустрічі складало прийняття Плану роботи ради. За кожен з 15 пунктів присутні голосували окремо після детального обговорення.

[![громадська рада (1)](https://mpz.brovary.org/wp-content/uploads/2015/07/gromadska-rada-1.jpg)](https://mpz.brovary.org/wp-content/uploads/2015/07/gromadska-rada-1.jpg)

Почали, мабуть, із найбільш болючого питання - нестачі шкіл та садочків у Броварах. Активісти для початку планують зробити запит до управління освіти Броварської міської ради та управління статистики щодо кількості дітей (як офіційно зареєстрованих, так і незареєстрованих) у Броварах, приросту населення, кількості місць у навчальних закладах міста, а також прогнозованих даних щодо кількості дітей у зв’язку з активним житловим будівництвом. А потім на основі результатів запиту подати звернення до міського голови щодо забезпечення належної освітньої інфраструктури.

До того, що управління зможе надати прогнозні дані, пан Онищенко поставився скептично, мовляв, як ми можемо щось прогнозувати? _«От, усі боялися забудови, проте не так-то й багато звідти приходить дітей у садки та школи міста. А набагато більше навантаження освітні заклади отримали через дітей-переселенців: наразі 320 новеньких у школах та 260 у садках»_.

По дитсадках переповненість Володимир Іванович взагалі поставив під сумнів. Спискова кількість у групах може сягати і 30, і 40 дітей, проте ходять у садок не всі одразу, а близько половини. "**По «дітоднях» у нас переповненості немає**", - зауважив начальник управління. Хоча в результаті таки визнав: _«Проблема, звичайно, є»_.

Обговорювали присутні і нові заклади освіти, які планується звести у місті, зокрема нову школу на Масиві на 600 місць. Хоча, звичайно, це крапля в морі, у місті потрібно одразу збудувати шкіл 5, не менше. Одразу ж виникла ідея зустрітися із забудовниками, які зводять Броварах висотки одну за одною. Вони «повинні» місту, вважають броварчани: створюють навантаження у вигляді сотень і тисяч нових мешканців - нехай будують садки і школи. _«Будівництво соціальної інфраструктури – обов’язок міста»_, - розчаровував пан Онищенко. _«Тоді вони повинні платити у міський бюджет 4% від вартості будівництва»_, - доводили активісти.

[![громадська рада (3)](https://mpz.brovary.org/wp-content/uploads/2015/07/gromadska-rada-3.jpg)](https://mpz.brovary.org/wp-content/uploads/2015/07/gromadska-rada-3.jpg)

Наступним блоком було питання щодо дітей з особливими потребами та інклюзивної освіти. Треба з’ясувати, скільки дітей потребують такої освіти, як вона організована у Броварах та влаштувати зустріч батьків таких дітей з міським головою - постановили на засіданні.

«Заходи щодо використання бюджетних коштів» - так звучало наступне питання у плані. Активісти планують подати запит до управління освіти щодо поданих пропозицій проведення ремонтних робіт у школах та дитячих садочках Броварів. _«Міський бюджет формується десь у жовтні,_ - прокоментував пан Онищенко. – _І керівники шкіл та садків подають мені запити на наступний рік: що потрібно їхнім закладам. От тоді і будемо бачити повну картину»_.

По ходу розмови підняли питання щодо харчування у школах. Одна з матусь запитала: чому у дітей забрали першу страву? Начальник управління освіти пояснив, що по-перше, харчування дітей після третього уроку є по суті сніданком, який не передбачає першої страви, а по-друге, більшість супів просто-напросто виливається. Було вирішено підняти це питання на зборах батьків у школах у вересні-жовтні: бажаючі можуть написати заяву, що їхні діти хочуть споживати «перше», тоді готувати будуть на чітко визначену кількість дітей – і без відходів. Також пан Онищенко зауважив, що [харчування дітей](https://mpz.brovary.org/shho-yidyat-diti-v-brovarskih-shkolah-ta-hto-postachaye-yim-produkti-harchuvannya/) оплачується з міського бюджету, кошти з бюджету країни йдуть лише на зарплатню освітянам та енергоносії.

[![громадська рада (2)](https://mpz.brovary.org/wp-content/uploads/2015/07/gromadska-rada-2.jpg)](https://mpz.brovary.org/wp-content/uploads/2015/07/gromadska-rada-2.jpg)

«Контроль звітування керівників навчальних закладів щодо благодійних внесків від батьків, участь батьків у розподілі цих коштів». Присутні зокрема обговорювали форми звітності зібраних та витрачених у школах коштів: як варіант розміщувати цю інформацію на сайтах навчальних закладів, аби батьки могли отримувати її вільно і в повному обсязі. Також пан Онищенко запропонував головам батьківських комітетів разом з керівниками освітніх закладів прозвітувати перед Громадською радою. Голови батьківських комітетів у свою чергу жалілися, що батьки не хочуть здавати «благодійні» внески. Можливо, після введення практики активних звітувань перед батьками діалог між адміністрацією освітніх закладів та батьками налагодиться. Також активісти вважають, що фінансова самостійність піде освітнім закладам на користь, адже за їхніми спостереженнями, школи, які мають свою бухгалтерію, працюють більш ефективно. Тому збираються звертатися до Міністерства освіти щодо цього питання, а також удосконалення офіційного оформлення благодійної допомоги від батьків.

[![громадська рада (4)](https://mpz.brovary.org/wp-content/uploads/2015/07/gromadska-rada-4.jpg)](https://mpz.brovary.org/wp-content/uploads/2015/07/gromadska-rada-4.jpg)

І ще декілька питань розглянула рада, зокрема про зустріч з власниками колишнього дитсадка по вул. Київській (потім офіс Партії регіонів, потім – реабілітаційний центр «Донбасу»), щодо запиту до Броварської міської ради з приводу цільового призначення земельних ділянок та будівлі БЗСК по бульв. Незалежності (д/с «Трембіта»), щодо технічного нагляду за ремонтами, щодо Міського реабілітаційного центру дітей-інвалідів і таке інше.

Отже, незважаючи на літню відпускну пору активісти демонструють жваву діяльність. Проте найцікавіше ще попереду: коли почнеться навчальний рік, коли пройдуть батьківськи збори, коли відбудуться заплановані Громадською радою зустрічі та прийдуть результати запитів - тоді й побачимо нарешті перші результати діяльності ради.

> Наступне засідання Громадської ради планується провести 15-20 серпня, перед початком навчального року, про точну дату повідомлять пізніше.
