---
title: "18 жовтня в УНІАНі розкажуть про медіадвобій влади та єдиного кандидата від опозиційних сил у 97 окрузі (доповнено)"
date: 2012-10-18
author: 
  username: "pravoznaty"
  display_name: "Маєш право знати"
categories: 
  - "announce"
tags: 
  - "brovary"
  - "vibori-2012"
  - "zolotarov"
  - "nove-zhittya"
  - "novini"
  - "okrug-97"
  - "rizanenko"
  - "slizyuk"
  - "udar"
  - "falshivka"
coverImage: "wp-content/uploads/2012/05/unian1.jpg"
---

[![](https://mpz.brovary.org/wp-content/uploads/2012/05/unian1.jpg "уніан")](https://mpz.brovary.org/wp-content/uploads/2012/05/unian1.jpg)У четвер, 18 жовтня, о 13.30, в інформаційному агентстві УНІАН (вул. Хрещатик, 4, конференц-зал) відбудеться прес-конференція на тему: «Єдиний кандидат від опозиції: наказано знищити». Про це «Маєш право знати» повідомила прес-служба окружного виборчого штабу № 97 партії «УДАР».

За словами організаторів прес-конференції, [зняття в виборчому окрузі №97](https://mpz.brovary.org/batkivshhina-znyala-kandidata-olega-kishhuka-na-korist-udarivtsya-pavla-rizanenka/) кандидата від ВО «Батьківщина» Олега Кищука на користь кандидата від партії «УДАР» Павла Різаненка змусило партію влади забути про будь-яку обережність чи етичні норми. «Зараз це вже справжній двобій – адже тепер у влади лише одна мішень. Зокрема комунальну газету «Нове життя» змусили [надрукувати відверто наклепницький матеріал](https://mpz.brovary.org/isterika-shtabu-pr/) на єдиного кандидата від опозиційних сил Павла Різаненка», - йдеться у повідомленні.

Яких ще крайніх мір можна чекати від влади та які наслідки це може мати після виборів, обіцяють розповісти учасники прес-конференції: кандидат в народні депутати України від партії «УДАР» **Павло Різаненко**, політолог **Євген Золотарьов** та журналіст й екс-редактор газети «Нове життя» **Олена Слизюк**.

_Як щойно повідомили у прес-службі, сьогодні вночі в Броварах було розповсюджено підробні листівки від ВО «Батьківщина» з інформацією про те що Олег Кищук залишається єдиним кандидатом від Об’єднаної опозиції. Які ще брудні технології використовує влада проти ВО «Батьківщина» та які загрози це несе узгодженому з партією УДАР єдиному кандидату в народні депутати від опозиційних сил на скандально відомому окрузі №97 розповість колишній кандидат від Об’єднаної опозиції **Олег Кищук**, який знявся з виборів на користь Павла Різаненка._
