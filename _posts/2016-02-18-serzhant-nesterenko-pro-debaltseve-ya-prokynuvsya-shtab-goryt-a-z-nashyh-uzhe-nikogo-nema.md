---
title: "Сержант Нестеренко про Дебальцеве: \"Я прокинувся - штаб горить, а з наших уже нікого нема\""
date: 2016-02-18
author: 
  username: "shako"
  display_name: "Тарас Шако"
categories: 
  - "interview"
  - "brovary"
tags: 
  - "ato"
  - "viyna"
  - "vibir-redaktsiyi"
  - "debaltsevo"
  - "kotel"
  - "nesterenko"
  - "novini"
  - "semipolki"
  - "yanchenko"
coverImage: "wp-content/uploads/2016/02/nester-2.jpg"
---

**18 лютого минає рік, як зв’язківці 15 бригади вийшли з Дебальцевського котла. Через два дні бійців уже зустрічали рідні та близькі у Семиполківській військовій частині. На фоні трагічних новин, що періодично надходили з фронту, повернення солдатів до своїх домівок живими стало тоді [чи не найсвітлішою подією](https://mpz.brovary.org/povernennya-brovarskih-geroyiv-z-pekla-pid-debaltsevim-foto-video/) у Броварах.**

Бійці, які вийшли з горнила Дебальцевого, як правило, не охоче згадують ті події, проте пам’ятають все з точністю до найменших деталей. Минув рік. Багато слів залишаються так і не сказаними, присипленими пилом обабіч фронтових шляхів. Та все ж – не всі. Дебальцівський котел: як вдалось надурити смерть і повернутись, розповів свідок тих подій, сержант 15 вузла звязку **Андрій Нестеренко**.

\[caption id="attachment\_52014" align="aligncenter" width="600"\][![nester 1](https://mpz.brovary.org/wp-content/uploads/2016/02/nester-1.jpg)](https://mpz.brovary.org/wp-content/uploads/2016/02/nester-1.jpg) Сержант Нестеренко\[/caption\]

> За кілька днів до повернення бійців, родичі солдат з Київської області та місцеві волонтери [заблокували трасу Бровари-Київ.](https://mpz.brovary.org/trasu-brovari-kiyiv-zablokuvali-abi-zvernuti-uvagu-vladi-na-situatsiyu-pid-debaltsevim/) В такий спосіб люди хотіли привернути увагу суспільства і керівництва держави до того, про що ще не говорили офіційно: наших під Дебальцевим замкнули в кільце. Так само, як і під Іловайськом. Вранці того дня бійці дзвонили додому і прощалися, бо мало хто вірив, що з котла вдасться вийти живим.

Сержант Нестеренко – один із тих, кому пощастило. Повернувшись з війни, він, як і його побратими, не мав ані сил, ані бажання розповідати про те, що сталося. Минув рік після подій під Дебальцевим. Ще свіжі спогади, відчуття і переживання днів на війні настільки глибоко закарбовані у пам’яті, що відтворювати їх Андрій може з погодинною точністю і деталізацією, починаючи від отримання повістки і закінчуючи поверненням у Бровари.

**Осмислення війни**

«Це було 10 березня. Нас тоді зібрали всіх в «Прометеї». Тоді я подзвонив дружині і сказав, що маю їхати. В Семиполки нас приїхало три автобуси. Мені тоді було 30 років. Як зараз пам’ятаю: натовп людей, всі в різних формах, хтось уже трохи нетверезий…Самі над собою жартували: «Тітушки!»

«Багато з тих, хто приїхав у частину, не зовсім розумів, куди і навіщо потрапив. Казали, мовляв, це всього на 10 днів; потім говорили: «Нас через місяць відпустять». Ми намагались їх якось «привести до тями»: чуваки, це не 10 днів у Семиполках! До багатьох осмисленя війни прийшло тільки через місяців чотири. Дехто не витримував і йшов. Але такі завжди повертались, бо це – кримінальна відповідальність».

**Фронтові будні**

« У будь-якому випадку потрібно знати місце, куди можна сховатися. У будь-якому випадку. Щоб не було паніки. Знаєш, чому ротацію потрібно робити не пізніше 90 днів? Тому що зникає інстинкт страху, інстинкт самозбереження. Бо найстрашніше на війні – це коли зникає страх».

«У нас були коти і собаки. Пам’ятаю, одного пса звали Вольдемар. Якщо починався обстріл – він завивав і ховався в боксі. Тварини відчували небезпеку і таким-от способом сповіщали про неї нам».

[![вікно1](https://mpz.brovary.org/wp-content/uploads/2016/02/vikno1.jpg)](https://mpz.brovary.org/wp-content/uploads/2016/02/vikno1.jpg)

«Коли ти на війні, то треба чітко розуміти, що кожен займається своєю справою. Кожен має нести відповідальність за свою роботу.  Не треба бігти ловити мінометників-сепаратистів, якщо це не входить в твої обов’язки».

«Кухня у нас працювала до 15 лютого, а 17 ми почали виходити з Дебальцевого. Ти уявляєш – при всіх тих «бомбьожках» – кухня продовжувала працювати практично до самого кінця.  На кухні тоді були Максим і Валентин, наші броварські хлопці. Ми їм допомагали нарізати продукти. У нас завжди був обід – гарячий суп. В їдальню, правда, мало хто ходив. Боялись,  бо кожен похід за їжею міг у будь-який момент закінчитись»

«В нашому боксі ми одне вікно обклеїли дитячими малюнками та листами. Це єдине вікно, що залишилось цілим після обстрілів. Жоден осколок не зачепив».

[![вікно3](https://mpz.brovary.org/wp-content/uploads/2016/02/vikno3.jpg)](https://mpz.brovary.org/wp-content/uploads/2016/02/vikno3.jpg)

«Найбільше солдати бояться померти в туалеті. В «параші» помирати – соромно. Вже коли вийшов і застебнув штани – то тоді можна. А от всередині – це сором».

«Коли стріляли по нас – було, скажімо, не дуже цікаво. Цікавіше, коли ми стріляємо. Тоді ти відчуваєш себе у безпеці. Міномет – дурнувата штука. Коли він летить в тебе, ти його не чуєш».

**Дімон і «Павук»**

«Коли нашого Дімона (Янченка – ред.) убило, мене тоді контузило. І Василя нашого – теж. Найдивніше те, що ніхто не чув «бух!», не було чутно залпу. Там ти постійно прислухаєшся до таких речей. А тут – не було нічого.

Ми у той день взагалі снідати прийшли. Стояли, жартували, сміялись біля їдальні. Там поруч був маленький бліндажик і гора землі від старого погреба. Тоді ця гора врятувала життя багатьом. Після вибуху всі ще мить залишались на такій же веселій хвилі, типу, «о! як накрили, суки!» І раптом бачимо, що Дімон лежить.

[Він перший з наших пішов.](https://mpz.brovary.org/lyudina-sontse-istoriya-poleglogo-geroya-z-brovariv-dmitra-yanchenka/)

Це була перша смерть, яка відбулась у мене на очах. До цього я теж бачив смерті, але це було в сусідніх батальйонах. Тобто, я це все бачив, але це було далеко, якщо розібратись. Але коли це сталось у тебе – це зовсім інше. Просто Дімон – близька людина. Він, так би мовити, виріс на очах. Ще із Семиполок. Він там був такий жартівник. А в Дебальцеве він приїхав уже зовсім іншим. Дімон був хорошою людиною і хорошим зв’язківцем.

Дімона ми повезли у морг в Артемівськ. В Артемівську я подзвонив своїй сестрі, яка з ним дружила. Після того ми купили з Ваською дві з половиною літри горілки. Поминали Дімона, було десь 30 людей. Я розливав.

\[caption id="attachment\_52007" align="aligncenter" width="600"\][![nester 6](https://mpz.brovary.org/wp-content/uploads/2016/02/nester-6.jpg)](https://mpz.brovary.org/wp-content/uploads/2016/02/nester-6.jpg) Андрій Нестеренко був у кількох метрах від Дмитра Янченка, коли того вбило осколком мінометного снаряду. Андрія тоді теж контузило, однак він продовжив воювати\[/caption\]

Другим був наш «бетерщик». Буквально через три чи чотири дні після Дімона. Позивний був у нього «Павук». Йому тату павука у Краматорську намалювали, тому так і кликали.

Блін, може, так і неправильно говорити – але якесь неадекватне бидло і п’яниця лишається живим. Воно не розуміє, чого туди прийшло. Знаю, не можна так казати. Але у мене, коли тоді Дімона убило, виникло саме таке почуття. Тому що від цього бидла нема толку, вони там на фіг не треба».

**Три дороги смерті**

Коли виходили з котла, було три дороги. Однією поїхали хлопці – в засаду потрапили. Другою дорогою наші потрапили на "чужу" територію. На тій дорозі, якою відходили ми, в результаті заблудились. Одним словом, не всі знали, куди їхати. Був невеличкий хаос, бо це не був плановий відхід. Уже тоді, як я вибрався, то зрозумів – те, що ми заблудились, нас і врятувало. Коли «сепари» нас почали доганяти і стріляти, стало зрозуміло, що вони на нас чекали, але не дочекалися. Добре, що ми заблудились у свій бік.

\[caption id="attachment\_52008" align="aligncenter" width="600"\][![karta (1)](https://mpz.brovary.org/wp-content/uploads/2016/02/karta-1.jpg)](https://mpz.brovary.org/wp-content/uploads/2016/02/karta-1.jpg) Мапа Дебальцівського котла\[/caption\]

Ми виїжджали вночі. Навкруги темно, нічого не видно. Я сидів на БРДМі, телефон відключений, а годинника в мене не було, щоб глянути час. Телефони ми відключили ще за два дні до того, 16 лютого. 18 лютого – я зробив перший дзвінок. Подзвонив дружині. Від Дебальцевого до Артемівська – 45 кілометрів. Цей шлях ми проходили 18 годин.

<iframe src="https://www.youtube.com/embed/jKiO90zJeu4" width="560" height="315" frameborder="0" allowfullscreen="allowfullscreen"></iframe>

**Сон, який врятував життя**

Юра «Лампочка» зі мною тоді був. Тоді зі мною стався казус: я заснув. Я настільки втомився, що зайшов у яму, щоб поспати. У нас там було таке місце, де багато хто спав. Там так рівненько і зручно. Одним словом, втома звалила з ніг, бо більше місяця не було нормального сну. Тобто воно по висхідній – накопичувалось і накопичувалось. Пам’ятаю 25 фігачило з усіх боків. А тут якесь незрозуміле затишшя, я заснув і Юрець зі мною «вирубився» поряд. Я прокинувся, бо захотів в туалет. Бляха-муха, кажу, тут уже нема нікого!

Ми, блін, до штабу – а штаб горить! Тут дивимось – сапери на БРДМі. Говоримо їм, бляха, мужики, нас забули. І отак ми погнали. Виїжджали звідти останні, а приїхали з Юрою найперші. Я маю на увазі, перші серед усієї нашої частини із Семиполок.

<iframe src="https://www.youtube.com/embed/CIlXLSswePE" width="560" height="315" frameborder="0" allowfullscreen="allowfullscreen"></iframe>

Якби я не заснув, то я поїхав би з Василем. В його камаз тієї ночі прилетіло. Василь вижив, тому що був в кабіні. З «камаза» залишились «головешки»: звідти хтось вистрибував, а хтось уже випадав. Якби ми не заснули, ми би їхали в кузові.

**Україна. Бровари. Зміни, яких нема**

Це класна країна. Такі можливості, такі зЕмлі. Шматок землІ, що цвіте. Рай на цій планеті. Такого нема ні у Європі, ні в Азії. Тут палку в землю вставиш – вона зацвіте. Я малину підв’язував шматком яблуні, а вона через три тижні бруньки пустила. Така земля, а вони її дерибанять, суки. Нас же не так багато, щоб жити тут нормально. В Європі ж якось діляться, там теж є багаті, і є бідні – але при цьому живуть нормально.

Що треба зробити – не обирати бізнесменів депутатами. Бо кожен бізнесмен, ясне діло, буде лобіювати свої інтереси. Потрібно змінити вся верхівку, яка була вихована у кращих традиціях «совкового» менталітету. Якщо ми це зробимо – то підемо далі.

\[caption id="attachment\_52005" align="aligncenter" width="600"\][![nester 2](https://mpz.brovary.org/wp-content/uploads/2016/02/nester-2.jpg)](https://mpz.brovary.org/wp-content/uploads/2016/02/nester-2.jpg) Сержант Нестеренко: "Потрібно змінити всю владну верхівку. Якщо ми це зробимо - то підемо далі"\[/caption\]

Змін не відбулось. Які зміни – вибори пройшли, а біля кормушки все ті ж люди. Я не знаю, люди, мабуть, не змінились. Того пі\*\*ра, якого ми гнали – не вигнали. В принципі, вибір людей ми маємо сприймати таким, яким він є. В принципі, його вибирали люди. Хоча якби була більша явка, то можливо, він би і не переміг. А так – всі просиділи вдома.

    **Війна, мир і перемир****’****я**

Як не називай грушу, вона все одно залишиться грушею. Як не назви війну – вона все одно залишається війною. Кожного дня помирають люди, кожного дня отримують поранення та каліцтва. І навіть коли перемир’я, шанс загинути все одно великий. Згадай, як тоді перед подіями в Дебальцевому, по вже мирному, здавалося, Краматорську вгатили.

\[caption id="attachment\_52015" align="aligncenter" width="600"\][![zustrich-viyskovih-semipolki-55](https://mpz.brovary.org/wp-content/uploads/2016/02/zustrich-viyskovih-semipolki-55.jpg)](https://mpz.brovary.org/wp-content/uploads/2016/02/zustrich-viyskovih-semipolki-55.jpg) Андрій Нестеренко від час зустрічі у Семиполках після повернення з Дебальцівського пекла\[/caption\]

Відчуття, коли повернулись додому? (робить довгу паузу) Відчуття пустоти. Переляк-не переляк, незвичність, дикість. Важко було адаптуватись. Я пробув на фронті 7 місяців, двічі був у відпустці. Мене бентежив цей натовп людей. Якось мені потрібно було картку в банку оформити, то ледве витримав.

Я ні про що не жалкую. Пішов би й ще раз, якщо побтрібно. Буду розраховувати на грамотну ротацію та мобілізацію.

**Фото Миколи Кожемяка**
