---
title: "Щоб відстояти права школярів броварчани принесуть завтра на сесію басейн"
date: 2013-02-20
categories: 
  - "announce"
tags: 
  - "baseyn"
  - "kp-orts"
  - "pres-anons"
---

**[![басейнчик2](https://mpz.brovary.org/wp-content/uploads/2013/02/baseynchik2.jpg)](https://mpz.brovary.org/wp-content/uploads/2013/02/baseynchik2.jpg)Завтра, 21 лютого, о 13:00 у Броварах розпочнеться «хода з басейном», під час якої громадські активісти збиратимуть голоси мешканців на підтримку єдиного у місті громадського басейну. Вже через годину – о 14:00 – депутати Броварської міської ради на сесії планують віддати місцевий басейн в одноосібне керування своєї колеги, депутатки від Партії регіонів Людмилі Жеребцовій, та позбавити місцевих школярів права безкоштовно відвідувати громадський басейн під час уроків фізкультури. Про це "Маєш право знати" повідомили активісти громадської ініціативи "Басейн - дітям!"**

У день сесії, 21 лютого, громадські активісти планують нагадати міським обранцям про волю громади Броварів стосовно басейну, про яку вони [заявили минулої суботи, 16 лютого, під жартівливої акції у формі казочки](https://mpz.brovary.org/brovarchanam-poyasnili-yak-zupiniti-hitru-lisichku-zherebtsovu/), та сподіваються, що під прицілом телекамер та об’єктивів центральних ЗМІ та телеканалів депутати не наважаться забрати у школярів басейн. Також під час пленарного засідання вестиметься пряма онлайн-трансляція, щоб броварчани могли у реальному часі могли побачити, як поіменно голосуватимуть їхні обранці.

Жартівлива хода з дитячим надувним басейном розпочнеться о 13:00 біля стін Броварської міської ради (вул. Гагаріна, 15).

> Твіттер-трансляцію засідання депутатської комісії та сесії міськради можна буде читати за цим [посиланням](https://twitter.com/pravoznaty). Також для інших твіттерян, котрі висвітлюватимуть завтрашні події в міськраді та поблизу неї працюватиме хештег **[#mokrasprava](https://twitter.com/#mokrasprava).** У випадку технічної можливості, активісти ініціативи "Басейн - дітям!" планують організувати пряму відеотрансляцію сесії міськради в Мережу: спостерігати за поведінкою депутатів наживо можна буде [на каналі **MokraSprava**](http://www.ustream.tv/channel/mokrasprava) сервісу **Ustream.tv**.
