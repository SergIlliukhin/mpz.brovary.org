---
title: "АНОНС: 18 та 19 травня відбудуться судові засідання проти перейменування вулиць у Броварах"
date: 2016-05-16
author: 
  username: "pravoZnaty"
  display_name: "Маєш право знати"
categories: 
  - "announce"
  - "novyny"
tags: 
  - "anons"
  - "brovary"
  - "vulytsi"
  - "dekomunizatsiya"
  - "novini"
  - "perejmenuvannya"
  - "sabotazh"
  - "sud"
  - "femida"
  - "shynkar"
coverImage: "wp-content/uploads/2016/05/167058.jpg"
---

**Вже в найближчі середу та четвер у Броварському міськрайонному суді заплановані засідання щодо скасування рішення міської ради про [перейменування 70-ти вулиць у Броварах](https://mpz.brovary.org/u-brovarah-z-yavylys-vulytsi-na-chest-stepana-bandery-nebesnoyi-sotni-ta-geroyiv-ato/). Цього разу у справі за позовом Тетяни Немчиної мають заслухати відповідача – Броварську міську раду. А також – третіх осіб, які виступають на боці органу місцевого самоврядування.**

Дати та час засідань наприкінці [останнього розгляду справи](https://mpz.brovary.org/sud-proty-perejmenuvannya-vulyts-pochav-rozglyad-spravy-po-suti-fotoreportazh/) 13-го квітня анонсував суддя **Андрій Шинкар**. І в середу, і в четвер початок о **10:00**. Суд розташований по **вулиці Грушевського, 2**.

Нагадаємо, що 13-го квітня Феміда протягом двох годин заслуховувала доводи позивачки [**Тетяни Немчиної**](https://mpz.brovary.org/pensionery-ta-komunisty-vyslovyly-pidtrymku-vynogradovij-i-kuznyetsovu-na-z-yizdi-u-prometeyi-video/), а також третіх осіб на її боці. Серед останніх – радниця броварського міського голови **Ірина Нілова**, довірена особа очільниці міського відділу культури [**Людмила Бабенко**](https://mpz.brovary.org/vikonkom-rozirvav-dogovir-orendi-z-myuzik-holom-aktivisti-vimagayut-vidstavki-bagmut/) та близько десяти місцевих мешканців вулиць, які перейменували минулого року, – переважно пенсійного віку.

На боці відповідача до справи долучилися депутати міськради **Сергій Батюк**, **Олег Шевчук** та **Володимир Опалько**. Також – новообраний голова комісії з питань найменувань та пам’ятних знаків **Дмитро Карпій**, активіст 16-ої сотні Самооборони Майдану **Максим Ковбик** і наукова співробітниця броварського краєзнавчого музею [**Марія Овдієнко**](https://mpz.brovary.org/videokomentar-krayeznavtsya-mariyi-ovdiyenko-shhodo-rekonstruktsiyi-parku-shevchenka/).

Варто згадати, що раніше на розгляді броварського суду перебували дві справи, у яких позивачі просили скасувати рішення про перейменування 70-ти вулиць міста. Однак, одну із них Феміда [лишила без розгляду](https://mpz.brovary.org/rishennya-sudu-po-perejmenuvannyu-zalyshyty-spravu-bez-rozglyadu/), оскільки позивачки, які ініціювали процес, не з’являлись на судові засідання. Пізніше стало [відомо](https://www.facebook.com/groups/brovary/permalink/1245714095458554/), що до апеляційної інстанції жодна зі сторін не зверталась і рішення набрало законної сили.
