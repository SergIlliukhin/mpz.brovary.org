---
title: "Кінець свободі мирних зібрань - початок репресій?"
date: 2012-09-05
author: 
  username: "sergilliukhin"
  display_name: "Сергій Іллюхін"
categories: 
  - "kolonka-avtora"
tags: 
  - "2450"
  - "aktsiya-protestu"
  - "zakonoproekt"
  - "mirni-zibrannya"
---

[![](https://mpz.brovary.org/wp-content/uploads/2012/09/59a818a-20.jpg)](https://mpz.brovary.org/wp-content/uploads/2012/09/59a818a-20.jpg)Завтра, 6 вересня, Верховна Рада України у другому читанні розглядатиме законопроект про мирні зібрання (славнозвісний проект 2450).

**Що на нас очікує, якщо ухвалять закон?**

1) Ч.1 ст.7 оновленої редакції законопроекту №2450 від 03.07.2012 встановлює єдиний термін сповіщення органів влади про проведення мирного зібрання – за не менше ніж за 2 робочих дні до проведення мирного зібрання; 2) П.4 ч.2 ст.9 законопроекту №2450 встановлює невичерпний перелік місць, де можна забороняти проведення мирних зібрань; ... і це лише невелика частина нововведень, докладніше про всі небезпеки [можна прочитати тут](https://fri.com.ua/2012/09/v-chetver-mozhe-zavershytys-epoha-myrnyh-zibran-v-ukrajini/).

Минулого тижня парламентський Комітет з питань законодавчого забезпечення правоохоронної діяльності відправив законопроект №2450 та пов’язаний з ним законопроект №10569 на експертизу до Венеціанської комісії. Проте даний факт був проігнорований під час Погоджувальної ради депутатських фракцій Верховної Ради - і документ, як є, виноситься завтра на голосування.

**Дежа Вю?**

Це вже друга спроба влади ухвалити даний закон. У червні 2010 року, після нищівної критики експертів та [масових демонстрацій по всій Україні](https://www.dem-alliance.org/news/u-22-oblasnih-centrah-ukraini-na-ploshah-bilja-oblderzhadministracii-vidbuvsja-protest-mob-proti-uhvalennja-zakonoproektu-%E2%84%96-2450.html "Демократичний Альянс") законопроект №2450 було відкладено.

Тепер, напередодні виборів 2012 року, відчуваючи слабкість своїх позицій, влада знову повертається до цієї теми. Законопроект 2450 - чудовий спосіб обмежити право громадян на мирні зібрання, гарантоване ст.39 Конституції України.

**Що робити?**

Сьогодні ввечері, о 23:00, біля Верховної Ради, розпочинається акція [**"Останній мирний протест"**](https://www.zmina.org.ua/2012/09/ostanne-myrne-zibrannya/). Акція триватиме до розгляду скандального законопроекту у четвер.

**Ми маємо вийти, інакше це може бути останній мирний протест у нашому житті!**
