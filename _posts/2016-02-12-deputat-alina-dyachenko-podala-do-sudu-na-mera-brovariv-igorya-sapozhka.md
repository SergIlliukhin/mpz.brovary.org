---
title: "Депутат Аліна Дяченко подала до суду на мера Броварів Ігоря Сапожка"
date: 2016-02-12
categories: 
  - "vlada"
  - "novyny"
tags: 
  - "brovary"
  - "vidstavka"
  - "vibir-redaktsiyi"
  - "demokratichniy-alyans"
  - "dyachenko"
  - "novini"
  - "pozov"
  - "sapozhko"
  - "sekretar"
  - "sud"
---

**Депутат Броварської міської ради, лідер фракції «Демократичного Альянсу» Аліна Дяченко звернулась до суду з позовом проти міського голови Ігоря Сапожка: депутат вимагає визнати протиправними дії мера міста у зв’язку з тим, що з минулого року Ігор Сапожко блокує процес обрання секретаря міськради, не вносячи свою кандидатуру на розгляд депутатського корпусу.**

Окрім визнання дій Сапожка протиправними, у своїх позовних вимогах Дяченко просить суд зобов’язати міського голову внести на розгляд міської ради кандидатуру мера на посаду секретаря, таким чином розблокувавши процес його обрання. Про це «Маєш право знати» повідомила сама Дяченко, надавши в розпорядження редакції копію позову та документ, що засвідчує його реєстрацію у Броварському міськрайонному суді.

[![viberImage](https://mpz.brovary.org/wp-content/uploads/2016/02/viberImage.jpg)](https://mpz.brovary.org/wp-content/uploads/2016/02/viberImage.jpg)

Зокрема, в тексті позову зазначається, що подібні дії міського голови порушують відразу низку прав депутатів. Дяченко наголошує, що поки мер не вносить власну кандидатуру на розгляд міської ради, жоден з депутатів не може реалізувати своє право бути обраним на цю посаду. Також позивач вказує, що через відсутність секретаря, депутати обмежені у своєму праві отримувати сприяння з боку апарату міськради у своїй депутатській діяльності, позаяк законодавством не передбачена можливість перекладання функцій секретаря на іншу посадову особу. У позові Дяченко наводить конкретні приклади, коли по причині відсутності секретаря депутатам не надавалась в повному обсязі інформація, необхідна для підготовки до сесії: проекти рішень, пояснювальні записки тощо.

> **Аліна Дяченко:** _"Ми подали цей позов, щоб нарешті ввести це питання з публічної площини в юридичну. У такий спосіб ми хочемо переконати мера, який саботує роботи міськради та виконкому, нарешті виконати свій обов'язок. Бо він весь час годував нас обіцянками, та так і не вніс свою кандидатуру на секретаря. Крім того, навіть після скликання ним засідання наші вимоги залишаються - його бездіяльність протягом 2 місяців порушувала права депутатів, і за це він має понести відповідальність"._

Звертаючись до суду Аліна Дяченко звертає увагу на прогалину в законодавстві, яке не визначає чітких термінів подання міським головою наступної кандидатури секретаря після того, як власну «першу спробу» мер уже здійснив. У такому разі, на думку позивача, «слід застосовувати аналогію права для визначення строку, із закінченням якого бездіяльність голови слід вважати протиправною».

[![12735728_1120991957924920_1890184045_n](https://mpz.brovary.org/wp-content/uploads/2016/02/12735728_1120991957924920_1890184045_n.jpg)](https://mpz.brovary.org/wp-content/uploads/2016/02/12735728_1120991957924920_1890184045_n.jpg)

Зазначимо, що міський голова Ігор Сапожко протягом шести останніх сесій не виносить на розгляд депутатів власну кандидатуру на посаду секретаря міськради. По цій причині депутатський корпус досі не може обрати ні секретаря, ні нових заступників мера, ні змінити склад виконавчого комітету, а також обрати нового керуючого справами виконкому. Така ситуація призвела до [глибокої політичної кризи](https://mpz.brovary.org/kryza-u-miskradi-zagostryuyetsya-deputaty-i-mer-uvijshly-v-zhorstkyj-klinch/), котра заблокувала нормальну роботу міської ради. Раніше [юристи вже зазначали](https://mpz.brovary.org/sapozhko-porushuye-zakon-blokuyuchy-obrannya-sekretarya-miskrady-yuryst/), що подібні дії Ігоря Сапожка є порушенням ст.50 ЗУ «Про місцеве самоврядування». У разі задоволення позовних вимог Аліни Дяченко, зокрема в частині визнання дій міського голови протиправними, у броварських депутатів з’являться юридичні підстави оголошення недовіри Ігорю Сапожку, що призведе до його автоматичної відставки.

**Читайте також: ["Броварська секретаріада - коли ситуація гірша за патову"](https://mpz.brovary.org/brovarska-sekretariada-koly-sytuatsiya-girsha-za-patovu/)**

Нагадаємо, що з початку 2016-го року міський голова неодноразово обіцяв «невідкладно» скликати позачергову сесію, де будуть розглянути вищезазначені кадрові питання. Однак протягом півтора місяці Ігор Сапожко так і не скликав відповідної сесії – станом на момент виходу публікації відповідного розпорядження на сайті міської ради не оприлюднено. Водночас 9-го лютого мер [оголосив про скликання](http://brovary-rada.gov.ua/rozporyadzhennya-m%D1%96skogo-golovi-v%D1%96d-09022016-%E2%84%9627-od-pro-sklikannya-vosmo%D1%97-chergovo%D1%97-ses%D1%96%D1%97-brovarsko%D1%97) чергової сесії на 10 березня, однак у порядку денному питання секретаря та інші кадрові питання відсутні.
