---
title: "Під Броварами знайшли унікальну шаблю доби Київської Русі"
date: 2016-04-13
author: 
  username: "yschenko"
  display_name: "Ірина Ющенко"
categories: 
  - "hromada"
  - "novyny"
tags: 
  - "brovary"
  - "vibir-redaktsiyi"
  - "gredunov"
  - "zbroya"
  - "kolektsioner"
  - "novini"
  - "shablya"
---

**Пригадує дитячу казку «Про Іллю Муромця та Солов’я розбійника»? Припускають, що це зовсім не казка! Через 700 років  між Калинівкою та Броварами  любителі-археологи знайшли унікальну старовинну шаблю, яка могла належати і самому герою руського (українського) епосу та билин -  Солов’я розбійника. Де зберігатиметься ця унікальна знахідка та чи побачать її коли-небудь броварчани?**

 _«5 квітня ми з друзями вийшли на околицю Броварів  вигулювати собак, і щоб поєднати приємне з корисним, прихопили з собою металошукач,_ \- розповідає  один із любителів–археологів **Дмитро**. -  _Спочатку знайшли кілька монет, а коли металошукач черговий раз «запІкав», думали, що це знову якась «мєлоч». Та лопата вдарилася об щось більше. Коли розкопали - не повірили очам: на глибині «штику» лопати – 25-30 см  лежала …шабля! Щоб зрозуміти, наскільки історично цінна наша знахідка, ми  показали її знавцю старовини, колекціонеру Євгенію Гредунову»._

![Гредунов, шабля](https://mpz.brovary.org/wp-content/uploads/2016/04/2-2.jpg)

![Гредунов, шабля](https://mpz.brovary.org/wp-content/uploads/2016/04/1-2.jpg)

_«Це унікальна знахідка, -_ каже «фанат»-колекціонер, експерт зі старовинної зброї **Евгеній Гредунов**, який за 13 років свого хобі створив одну з найкращих і відомих  колекцій на Україні. -   _Ця шабля - єдиний мені відомий предмет, знайдений  на Броварщині періоду 11-13 століття – часів Київської Русі, коли жив богатир Ілля Муромець, який переміг  «рекетира» Солов’я розбійника._ _Це класична універсальна зброя професійного воїна, якою більше рубали, ніж кололи. Варіант шаблі наближений до гусарських кавалерійських. У неї є два доліка (ямки), класичне, але не типове перехрестя. По залишках піхов можна зрозуміти, що ця форма шаблі та піхов зберігалася до 18 століття»._ У колекції  «фаната» вже є  понад 10 шабель цього періоду, але саме такої, унікальної, каже, немає, тому і придбав її у любителів-археологів.

![Шабля](https://mpz.brovary.org/wp-content/uploads/2016/04/Garkusha.jpg)

![Гредунов, шабля](https://mpz.brovary.org/wp-content/uploads/2016/04/Garkusha-5.jpg)

\[caption id="attachment\_54527" align="aligncenter" width="600"\]![Гредунов, шабля](https://mpz.brovary.org/wp-content/uploads/2016/04/7-2.jpg) У кабінеті-музеї Євгенія Гредунова: «Подібні шаблі було знайдено в Переяслав –Хмельницькому районі та Харківській області».\[/caption\]

![Гредунов, шабля](https://mpz.brovary.org/wp-content/uploads/2016/04/8-1.jpg)

_«Якщо «чорні археологи» знаходять такі речі, як ця шабля, то вони вже знають куди їх нести, -_ ділиться своїми роздумами директор Броварського краєзнавчого музею **Віктор Корявий.** – _Це унікальна знахідка. Подібні раритети у  державні музеї безкоштовно не пропонують._ _Останній раз, а це – 2 роки тому, один із броварчан подарував нашому музею ікону, писану по дереву маслом._ _У нас немає стародавніх предметів часів Київської Русі, та ще й таких, які б стосувалися історії Броварщини. Найцінніше, що маємо – це кілька олов’яно-бронзових наконечників стріл скіфського періоду, знайдених у долині річки Трубіж»._

\[caption id="attachment\_54743" align="aligncenter" width="600"\]![Шабля](https://mpz.brovary.org/wp-content/uploads/2016/04/11-2.jpg) Віктор Корявий\[/caption\]

![Шабля](https://mpz.brovary.org/wp-content/uploads/2016/04/12-1.jpg)

У пошуках заробітку на прожиття, сьогодні «риють» усі, кому не лінь, каже краєзнавець, адже в держави традиційно не має належних коштів як на археологічні експедиції, наукові дослідження, так і організацію виставок та відкриття музеїв, тож часто  унікальні речі осідають у приватних колекціях або продаються на Інтернет-аукціонах, а потім  вивозяться за кордон. Особливо на нашу історію полюють колекціонери Росії, які намагаються придбати  речі періоду Київської Русі,  адже претендують на цю частину історії.  Із задоволенням купують предмети нашої старовини поляки, румуни, прибалти і навіть китайці.

_«Було б добре, якби в музеїв були кошти придбати раритетні речі, -_ каже Віктор Корявий, – _а так як грошей немає, добре, що знаходяться люди, котрі фанатично цікавляться старожитностями і їх збирають»._ І нагадує: саме завдяки «фанатам» - колекціонерам, не дивлячись на суворі закони радянської влади, вдалося зберегти до наших днів велику кількість орденів, медалей, що є вагомою частиною нашої історії. Саме «фанати» зацікавлені у оприлюдненні своїх колекцій загалу. Як приклад, наводить відомого українського колекціонера і мецената 19 століття Василя Тарновського, котрий подарував земству свою колекцію старожитностей, на основі якої і було створено Чернігівський обласний історичний музей. На основі приватної колекції відкрито і Білоцерківський краєзнавчий музей, де його директором став «фанат»-колекціонер.

\[caption id="attachment\_54533" align="aligncenter" width="600"\]![Гредунов, шабля](https://mpz.brovary.org/wp-content/uploads/2016/04/Garkusha-6.jpg) Колекція Гредунова поповнилася новою унікальною знахідкою.\[/caption\]

\[caption id="attachment\_54529" align="aligncenter" width="600"\]![Гредунов, шабля](https://mpz.brovary.org/wp-content/uploads/2016/04/9-1.jpg) У кабінеті-музеї Євгенія Гредунова.\[/caption\]

Броварський  колекціонер Євгеній Гредунов каже, що поповнює свою колекцію новими експонатами з однією метою - зберегти для майбутніх поколінь історію свого краю. На сьогодні в колекції Євгенія, що налічує понад **4 000** експонатів, кілька десятків екземплярів - із території Броварщини: монети, стріли, різні побутові предмети. Серед найцінніших придбань - меч доби раннього періоду Київської Русі. А тепер є і шабля, яку самостійно реставрує. І жартома додає,  ймовірно шабля - самого Солов’я розбійника.

> Дослідники припускають, що  Соловей-Розбійник – реальна людина: князь, який проживав на острові на території нинішнього села Зазим'я Броварського району і  вимагав  данину з людей, котрі їхали чи пливли повз село на Київ із Остра та загалом із усієї північної Русі.

«Фанат-колекціонер» планує продовжувати [експонувати](https://mpz.brovary.org/zbroya-gredunova-kolektsiyeyu-brovarskogo-deputata-tsikavlyatsya-v-luvri-fotoreportazh) старовинні знахідки на виставках, а от передавати свою колекцію  в державну власність не планує, адже, каже, це означає передавати її прямо в руки чиновників – у великі приватні колекції, які звичайний люд ніколи не побачить. І сподівається, що наша держава все ж візьме приклад із розвинених країн і створить умови для  "фанатів", які зможуть на базі своїх колекцій створювати музеї і вільно їх експонувати. Тоді і в Броварах з’явиться свій музей  історії української зброї, де вагому нішу займуть старожитності з нашого регіону. У цьому музеї можна буде проводити уроки «історії України», і тоді діти зрозуміють «чиїх батьків вони діти» і не продадуть за кордон річ, яка в родині, як пам’ять, передається із покоління в покоління.

**Фото - автора та Анатолія Гаркуши**
