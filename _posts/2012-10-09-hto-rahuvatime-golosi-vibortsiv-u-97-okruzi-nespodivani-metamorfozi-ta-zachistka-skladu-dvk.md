---
title: "Хто рахуватиме голоси виборців у 97 окрузі: несподівані \"метаморфози\" та \"зачистка\" складу ДВК"
date: 2012-10-09
author: 
  username: "Aleechka"
  display_name: "Аліна Дяченко"
tags: 
  - "batyuk"
  - "brovary"
  - "vibir-redaktsiyi"
  - "vibori-2012"
  - "voloshin"
  - "dvk"
  - "zherebkuvannya"
  - "zasidannya-ovk"
  - "novini"
  - "ovk"
  - "okrug-97"
  - "okruzhna-viborcha-komisiya"
  - "romanchuk"
  - "sidanich"
  - "sklad-dvk"
  - "shherba"
coverImage: "wp-content/uploads/2012/10/OVK-12.jpg"
---

[![](https://mpz.brovary.org/wp-content/uploads/2012/10/OVK-12.jpg "ОВК 12")](https://mpz.brovary.org/wp-content/uploads/2012/10/OVK-12.jpg)**Керуючись основним принципом "спеціалістів" з фальсифікації виборів - "головне, не як голосують, а як рахують", броварська окружна виборча комісія № 97 з особливою завзятістю підішла до "створення" остаточного складу ДВК, який працюватиме на дільницях у день виборів та по суті встановлюватиме первинні результати волевиявлення виборців.** 

Після того, як шляхом [більш-менш чесного жеребкування](https://mpz.brovary.org/zherebkuvannya-skladu-dvk-ne-dalo-rezultativ-gromadskist-zrobila-vlasniy-pidrahunok/) до складу дільничних комісій потрапило чимало представників від опозиційних партій та кандидатів, розпочався процес "зачистки рядів", який тривав чотири дні поспіль, і не зважаючи на опір громадськості "одностайна більшість" в ОВК таки виключила зі складу ДВК близько 120 членів за "неявку на перші два засідання". Та, як пізніше з'ясувалось, це було не єдине свавільне рішення, спрямоване на "формування" слуханих та підконтрольних ДВК: в останні вихідні вересня склад ДВК округу № 97 зазнав кардинальних змін, які ніхто не затверджував, і ці люди навіть встигли провести по два засідання.  Але про все по порядку...

**Черговий збій системи та нова "редакція" складу ДВК**

В останній день, визначений законом для проведення перших засідань ДВК - 29 вересня - на виборчих дільницях виборчого округу № 97 панував безлад: на засідання приходили люди, яких не було у списках членів ДВК, затверджених [26 вересня](https://mpz.brovary.org/ovk-pid-golovuvannyam-voloshina-zatverdila-sklad-dvk-golosuvannyam-za-kota-u-mishku/) на засіданні ОВК, та не було у [переліку 114 замін від 16 суб'єктів виборчого процесу від 28 вересня](https://mpz.brovary.org/zasidannya-11-ovk-97-reyestratsiya-sposterigachiv-zamini-v-dvk-ta-dva-poglyadi-na-skandal/). Більше того, на окремих дільницях приходило по дві особи, які стверджували, що вони головами цієї комісії, і кожен показував своє рішення ОВК. Та найцікавіше, що в окремих членів ДВК були з собою примірники спецвипуску комунальної газети "Броварська панорама", у якому був опублікований склад ДВК, який.... відрізнявся від того, за який 26 вересня голосували члени ОВК та який зрештою був вівішений у приміщенні ОВК з печатками та підписами голови комісії. У цьому списку були дійсно змінені голови ДВК, при чому переважно у такий спосіб, що голови комісій від опозиційних сил раптом перетворились на заступників, а заступники ставали головами ДВК.

Розгадка цих "метаморфоз" стала відома лише у понеділок, **1 жовтня**, під час 12-го засідання ОВК: виявилось, що пресловута система "Вибори народних депутатів України" знову дала збій і перерозподілила квоти керівних посад в ДВК. Принамні так заявило керівництво ОВК. "_Ми нічого не можемо зробити, тепер ця система видає такий склад ДВК, який був надрукований у "Брамі",_ - заявив голова ОВК **Юліан Волошин** і запропонував проголосувати за внесення "редакційних правок" до складу ДВК, затвердженого 26 вересня. Проте ще до затвердження цих змін голова самовільно видавав "новоявленим" головам ДВК постанови про "новий" склад комісій, чим власне вийшов за межі своїх повноважень. Найдивніше те, що склад ДВК з "правками", опублікований у газеті, був відомий голові ще 27 вересня, адже саме тоді, за його словами, він передав файл до редакції комунального видання, але на засіданні 28 вересня він про це нічого не сказав і на голосування їх затвердження не виніс.

**Дві спроби виключити опозиційних членів ДВК "за подвійну неявку"**

Та не встигла громадськість оговтатись від цих загадкових "редакційних правок", як головуючий виніс на розгляд комісії ще одне вельми несподіване рішення - про виключення зі складу окремих ДВК "прогульників", звісно, ж представників опозиційних партій та кандидатів (найбільше від Різаненка та Коханівського, фракцій БЮТ та НУНС). Виявляється, деякі комісії досить швидко розібрались, хто у них голова та хто входить до їх складу, та провели на вихідних аж по два засідання поспіль, і тих, хто не прийшов швиденько, подали на виключення, додавши протоколи обох засідань. Головуючий кілька разів пробував поставити це питання на голосування, та присутні на засіданні уповноважені особи партій, довірені особи кандидатів та окремі члени ОВК постійно заперечували проти його розгляду та наполягали на тому, що факт належного повідомлення тих, кого збираються виключати, не доведений, а тому не виключено, що людей взагалі не повідомили про засідання.

<iframe src="https://www.youtube.com/embed/Ck6iKMnCT6E" frameborder="0" width="560" height="315"></iframe>

Кількагодинна "дискусія" закінчилась тим, що несподівано уповноважений від "Батьківщини" **Сергій Батюк** запитав, а чи зареєстровані всі ці подання у журналі реєстрації, адже засідання розпочалось о 8-й ранку у понеділок. І влучив, як-то кажуть, у яблучко. Секретар ОВК **Максим Сіданіч** "не розгубився" та заявив, мовляв, зараз зареєструємо, а голова миттю оголосив завершення засідання. Виходить, клопотання були винесені на розгляд комісії з порушенням законодавства, яке чітко вимагає реєстрації докуменітв перед їх розглядом на засіданні.

Зрозуміло, що члени ОВК та інші присутні захотіли ознайомитись з цими клопотаннями, аж тут секретар, замість того, щоб їх реєструвати, схопив ці документи, виніс з приміщення ОВК та сховав їх у багажнику свого авто.

<iframe src="https://www.youtube.com/embed/x4mBmRui4X8" frameborder="0" width="560" height="315"></iframe>

Одразу ж було викликано міліцію та зрештою ці документи з його багажника за допомогою правоохоронців було витягнуто. Навіть при поверховому огляді цих клопотань та протоколів засідань, було помітно, що по-перше, багато з них були надруковані на одному принтері, який залишав на краї аркуша характерну смугу, а по-друге, почерки, якими було заповнено ці документи, були дещо схожі між собою. Перед тим, як міліція вилучила дану документацію, громадськість зробила фотокопії усіх аркушів, а представники партій та кандидатів розійшлись розбиратись, чому їхні члени ДВК не з'явились на засідання і чи були вони взагалі повідомлені про них.

Наступного дня, **2 жовтня**, історія з спробою виключити членів опозиційних членів ДВК продовжилась. У голови та секретаря лежав новий стос клопотань від голів ДВК про дострокове припинення повноважень несумлінних членів комісій. Характерні сліди від принтера були на тих самих місцях. І знову розпочалась гаряча дискусія, під час якої уповноважені від опозиційних сил заявили, що напередодні розбирались у ситуації та з'ясували, що їхніх членів ДВК не повідомляли про засідання або повідомляли за півгодини до засідання людей, які знаходились за межами міста, а дехто взагалі перебував у той день у лікарні. Більше того, на засідання ОВК прийшов голова ДВК № 320245, який заявив, що він ніяких клопотань про вилючення не подавав, а тому підпис його підроблений. Під тиском громадськості Волошин пообіцяв повідомити про цей факт правоохоронні органи.

Однак усі ці факти та заяви ніяк не вплинули на рішучість голови та секретаря ОВК повиключати "прогульщиків", і вони почали ставити на голосування питання про дострокове припинення повноважень членів ДВК. І навіть кілька встигли проголосувати, коли випадково уповноважений від партії "УДАР" **Андрій Романчук** зауважив, що ці клопотання підписані людьми, які не є головами ДВК ні згідно зі списком, який висить на дошці оголошень, ні згідно з текстом "Броварської панорами". У кількох наступних клопотаннях була така сама проблема - їх підписали люди, яких навіть у складі ДВК немає. Швидко зорієнтувавшись, голова оголосив перерву у засіданні, - до вечора.

**"Третя редакція" списків ДВК та 89 виключень**

Проте засідання продовжилось лише наступного ранку, **3 жовтня**. Це засідання стало кульмінаційним: на ньому членам ОВК видали якийсь загадковий список складу ДВК, мовляв, це список із врахуванням замін від 28 вересня, де 16 суб'єктів замінили 114 людей. Однак навіть неозброєним оком було помітно, що цей список містить значно більше замін, в тому числі від партій та кандидатів, подань про заміни від яких комісія не розглядала та не затверджувала. Прикметно, що вчорашні "не голови" ДВК, які внесли клопотання про виключення, раптом поставали головами комісій. Вже пізніше громадськість опрацювала даний документ та з'ясувала, що він містить 908 замін, за 794 з яких ніхто не голосував 28 вересня.

Та навіть попри це, а також попри наявність письмових заяв від окремих членів ДВК, яких збирались виключити, про те, що їх не повідомляли про засідання, голова хутко став зачитувати клопотання та пропонувати комісії їх задовольнити, що "одностайна більшість" і робила шляхом дружного підняття руки. Загалом 3 жовтня було виключено **89** членів ДВК, з яких **22** - від кандидата Павла Різаненка, **14** - від Миколи Коханівського, **13** - від фракції "НУНС", **11** - від фракції БЮТ, **5** - від "Свободи", по **1-4** від кандидатів Олега Кищука, Дмитра Ратнікова, Артура Коробчинського, Миколи Семеняки, а також партій КПУ, ЄПУ, УНП та КУН. Після ухвалення цих рішень - без жодних доказів того, що цих 89 людей дійсно належним чином було повідомлено (ні журналів реєсстрації, ні роздруківок дзвінків), - засідання було закрито.

**Нова порція виключень та "подвійні стандарти"**

Наступного ранку, **4 жовтня**, розпочалось засідання № 14, на якому знову стали виключати членів ДВК. При цьому побіжно розглянули низку заяв від уже виключених членів ДВК, які скаржились на дії свого голови та заявляли, що їх не повідомляли про засідання. Частина з цих людей навіть прийшла на засідання, щоб засвідчити своє бажання працювати та підвтердити свої слова публічно. І тут - увага! - для того, щоб підтвердити чи спростувати факт про те, що їм не телефонували, голова та секретар зажадали отримати "докази" - журнал дзвінків абощо. Тобто, щоб виключити цих людей з ДВК, такий доказ був не потрібний, а щоб повернути до складу та скасувати власну постанову - потрібен. Доручили заступнику голови **Олександру Щербі** та іншим членам ОВК розібратись у ситуації та доповісти комісії про результати.

Загалом виключили ще близько **30** членів ДВК, при цьому жодного не поновили. Також розпустили, тобто достроково припинили повноваження усього складу 6 комісій у зв'язку з тим, що ті не змогли зібратись на перше засідання у встановлені законом строки.

> По суті весь минулий тиждень - протягом чотирьох кількагодинних засідань - ОВК № 97 займалась лише одним питанням - виключенням непідконтрольних членів ДВК, і робила це подеколи всупереч логіці та здоровому глузду, а подеколи навіть усупереч закону. Всім незгодним з рішеннями ОВК секретар радив звертатись до суду, що власне і почали робити різні учасники виборчого процесу, чим зрештою паралізували роботу ОВК: через постійну участь у судових розглядах голова Волошин не може скликати та проводити засідання. Така бездіяльність комісії призвела до ще одного порушення - з 1 жовтня залишається не розглянутим подання кандидата Різаненка, партії "УДАР", а також інших суб'єктів виборчого процесу про заміни окремих членів ДВК, яке було зареєсстроване ще до клопотань про їх виключення. 3 дні, передбачених для прийняття рішення по цих поданнях, уже давно спливли. Читайте незабаром на "Маєш право знати" результати розгляду судових справ проти ОВк № 97.
