---
title: "Власники прибрали 5 гаражів біля НВК. Решту влада обіцяє демонтувати до кінця літа"
date: 2015-05-21
author: 
  username: "trydence"
  display_name: "Дмитро Карпій"
categories: 
  - "brovary"
tags: 
  - "vibir-redaktsiyi"
  - "garah"
  - "nvk"
  - "novini"
  - "pribirannya"
  - "rozchishhennya"
  - "romanenko"
  - "chernyak"
  - "shkola-8"
coverImage: "wp-content/uploads/2015/05/Garazhi-NVK-2-SHkola-8-19.2015_00009.jpg"
---

**[![Гаражі НВК - 2 Школа 8 - 19.2015_00009](https://mpz.brovary.org/wp-content/uploads/2015/05/Garazhi-NVK-2-SHkola-8-19.2015_00009.jpg)](https://mpz.brovary.org/wp-content/uploads/2015/05/Garazhi-NVK-2-SHkola-8-19.2015_00009.jpg)З-поміж 86 гаражів, які нарахували активісти навколо Навчально-виховного комплексу (школи № 8), прибрали тільки п’ять. Причому два з них – лише переставили за 20-30 метрів од колишніх місць розташування. Як розповіли активісти, власники автівок здійснили переселення чи демонтажі самостійно. Але відбулося це лише після рішучих дій представників міського благоустрою [минулого тижня](https://mpz.brovary.org/chistiy-chetver-ne-vdavsya-demontazh-nezakonnih-garazhiv-bilya-nvk-znovu-perenesli/). І хоч розчистили лише дещицю території, активісти вважають це першим позитивним зрушенням за останні півроку. Адже ще в грудні минулого року влада міста розпорядилась прибрати всі гаражі біля шкіл. Свої подальші дії активісти не конкретизують. Їх планують визначити сьогодні – на загальношкільних батьківських зборах Навчально-виховного комплексу. Тим часом у благоустрої міста повідомили, що територію навколо школи мають намір поступово очищати від гаражів і закінчити щонайпізніше до кінця літа.**

Нагадаємо, що минулого четверга, після місяців обіцянок і попереджень, посадовці нарешті [перейшли до конкретних дій](https://mpz.brovary.org/chistiy-chetver-ne-vdavsya-demontazh-nezakonnih-garazhiv-bilya-nvk-znovu-perenesli/). Під безпосереднім керівництвом начальника спеціального відділу контролю за станом благоустрою та зовнішнім дизайном Броварів **Михайлом Черняком** робітники зрізали замок на одному з гаражів. Прибрати, зі слів чиновника, мали вказівку лише ті гаражі, які перебували безпосередньо на території школи. Таких знайшли тільки 5 штук. Представники спецвідділу почали складати відповідні акти та протоколи про адміністративні правопорушення на власників домівок для залізних коней, які раптово виказали себе на місці подій. Після тривалих суперечок, чиновники та активісти дійшли згоди із автовласниками. Їм дали кінцевий строк до понеділка включно – прибрати свої гаражі з території школи.

На вівторок, 19 травня, активісти анонсували – винаймуть техніку та приберуть гаражі самотужки, якщо цього не зроблять їхні власники або влада. Як розповів Голова Асоціації батьків міста Бровари **Ігор Романенко**, станом на ранок вівторка не прибрала повністю свій гараж лише одна його власниця. Однак її робота над цим перебувала у процесі. Наш журналіст ввечері вівторка проінспектував місце подій. Дійсно, всі п’ять гаражів вже були відсутні на своїх «засиджених» місцях.

[![Гаражі НВК - 2 Школа 8 - 19.2015_00009](https://mpz.brovary.org/wp-content/uploads/2015/05/Garazhi-NVK-2-SHkola-8-19.2015_00009.jpg)](https://mpz.brovary.org/wp-content/uploads/2015/05/Garazhi-NVK-2-SHkola-8-19.2015_00009.jpg)

[![Гаражі НВК - 2 Школа 8 - 19.2015_00010](https://mpz.brovary.org/wp-content/uploads/2015/05/Garazhi-NVK-2-SHkola-8-19.2015_00010.jpg)](https://mpz.brovary.org/wp-content/uploads/2015/05/Garazhi-NVK-2-SHkola-8-19.2015_00010.jpg)

[![Гаражі НВК - 2 Школа 8 - 19.2015_00020](https://mpz.brovary.org/wp-content/uploads/2015/05/Garazhi-NVK-2-SHkola-8-19.2015_00020.jpg)](https://mpz.brovary.org/wp-content/uploads/2015/05/Garazhi-NVK-2-SHkola-8-19.2015_00020.jpg)

Однак навколо залишилося чимало сміття. Хто його прибиратиме, наразі невідомо.

[![Гаражі НВК - 2 Школа 8 - 19.2015_00012](https://mpz.brovary.org/wp-content/uploads/2015/05/Garazhi-NVK-2-SHkola-8-19.2015_00012.jpg)](https://mpz.brovary.org/wp-content/uploads/2015/05/Garazhi-NVK-2-SHkola-8-19.2015_00012.jpg)

[![Гаражі НВК - 2 Школа 8 - 19.2015_00011](https://mpz.brovary.org/wp-content/uploads/2015/05/Garazhi-NVK-2-SHkola-8-19.2015_00011.jpg)](https://mpz.brovary.org/wp-content/uploads/2015/05/Garazhi-NVK-2-SHkola-8-19.2015_00011.jpg)

Два гаражі не вивезли, а лише переставили за межу території школи – за 20-30 метрів.

[![Гаражі НВК - 2 Школа 8 - 19.2015_00014](https://mpz.brovary.org/wp-content/uploads/2015/05/Garazhi-NVK-2-SHkola-8-19.2015_00014.jpg)](https://mpz.brovary.org/wp-content/uploads/2015/05/Garazhi-NVK-2-SHkola-8-19.2015_00014.jpg)

[![Гаражі НВК - 2 Школа 8 - 19.2015_00016](https://mpz.brovary.org/wp-content/uploads/2015/05/Garazhi-NVK-2-SHkola-8-19.2015_00016.jpg)](https://mpz.brovary.org/wp-content/uploads/2015/05/Garazhi-NVK-2-SHkola-8-19.2015_00016.jpg)

[![Гаражі НВК - 2 Школа 8 - 19.2015_00017](https://mpz.brovary.org/wp-content/uploads/2015/05/Garazhi-NVK-2-SHkola-8-19.2015_00017.jpg)](https://mpz.brovary.org/wp-content/uploads/2015/05/Garazhi-NVK-2-SHkola-8-19.2015_00017.jpg)

[![Гаражі НВК - 2 Школа 8 - 19.2015_00018](https://mpz.brovary.org/wp-content/uploads/2015/05/Garazhi-NVK-2-SHkola-8-19.2015_00018.jpg)](https://mpz.brovary.org/wp-content/uploads/2015/05/Garazhi-NVK-2-SHkola-8-19.2015_00018.jpg)

Водночас, десятки інших гаражів продовжують стояти поблизу Навчально-виховного комплексу.

[![Гаражі НВК - 2 Школа 8 - 19.2015_00005](https://mpz.brovary.org/wp-content/uploads/2015/05/Garazhi-NVK-2-SHkola-8-19.2015_00005.jpg)](https://mpz.brovary.org/wp-content/uploads/2015/05/Garazhi-NVK-2-SHkola-8-19.2015_00005.jpg)

[![Гаражі НВК - 2 Школа 8 - 19.2015_00013](https://mpz.brovary.org/wp-content/uploads/2015/05/Garazhi-NVK-2-SHkola-8-19.2015_00013.jpg)](https://mpz.brovary.org/wp-content/uploads/2015/05/Garazhi-NVK-2-SHkola-8-19.2015_00013.jpg)

Зі слів Ігоря Романенка, наразі активісти задоволені, що справа «рушила з мертвої точки». Однак вони відпочатку сподівалися, що територію навколо розчистять від усіх «залізних коробок». Тим паче, що Ігор Сапожко на сесії міськради [розпорядився](https://www.youtube.com/watch?v=IIR78s2y5Uo) «_прибрати всі гаражі, які є біля шкіл_». Про подальші дії громади Романенко не розповів, мовляв підіймуть це питання на загальношкільних батьківських зборах Навчально-виховного центру. Там і спробують визначитись. Як повідомив активіст, збори мають відбутися вже сьогодні, 21 травня, в приміщенні школи.

Тим часом, вчора Михайло Черняк повідомив, що влада міста таки наважилась прибрати всі гаражі навколо Навчально-виховного комплексу. Керівник благоустрою зауважив, що хочуть зробити це поступово, і впоратись максимум до кінця літа.

Нагадаємо, що в кінці минулого року спалахнув скандал, розголос якого вийшов за межі міста. Над восьмирічним учнем Навчально-виховного комплексу жорстоко знущалися старшокласники. Після широкого оприлюднення інформації про події очільники Броварської міської ради оголосили «винними» гаражі навколо школи. Журналісти телеканалу «Україна» також віднайшли дітей, які розповіли про педофілів, що ховалися в тих гаражах.

Журналіст «Маєш право знати» поспілкувався з декількома матерями, які прогулювались зі своїми малими дітьми поблизу школи. Всі вони знають про минулорічні події та розділяють погляди активістів на розчищення довколишньої території від металевих споруд. А от власники гаражів налаштовані проти такої ініціативи. Нашому журналісту їх довго шукати не довелось. Декілька чоловіків самі підійшли до працівника преси, коли той фотографував металеву архітектуру та залишки від неї. Окрім іншого, всі переконували, що не отримували жодних повідомлень від влади: чи-то з вимогами прибрати гараж, чи-то з роз’ясненнями про незаконність таких споруд.

> Наше видання продовжує стежити за цим питанням та триматиме в курсі наших читачів і надалі.
