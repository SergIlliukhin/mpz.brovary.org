---
title: "Бровари в Верховній Раді: як працює Парламент, погляд зсередини - ФОТО"
date: 2015-12-25
categories: 
  - "aktsiyi-zahodi"
tags: 
  - "brovary"
  - "verhovna-rada-ukrayini"
  - "vibir-redaktsiyi"
  - "novini"
  - "pavlo-rizanenko"
---

**22-23 грудня завдяки програмі** **USAID** **Рада представники регіональних ЗМІ деяких міст Київської області змогли відвідати Верховну Раду України. Поїхали в прес-тур і журналісти "Маєш право знати". Як працюють депутати в Раді, які закони приймають, як організована робота в Парламенті, як працює преса та про що ми поспілкувалися з народним обранцем від Броварів - читайте в нашому сьогоднішньому матеріалі.**

 **USAID** **Програма Рада**

Побачити зсередини як виглядає Верховна рада України, як працюють народні депутати, задати питання будь-кому з них змогли представники регіональних ЗМІ завдяки американській грантовій програмі [USAID Рада](http://radaprogram.org/), ініційованій Андрієм Шевченком, колишнім журналістом та нардепом Верховної ради 5-7 скликання.

Програма Агенства США з міжнародного розвитку (USAID) розрахована на:

- сприяння становленню підзвітного та демократичного Парламенту України,
- залучення громадян до законодавчого процесу шляхом впровадження ефективних засобів комунікації, інформування і надання послуг,
- розширення участі громадян у моніторингу роботи єдиного законодавчого органу держави.

Партнерами програми є народні депутати України, а виконавцями: Фонд Східна Європа, ГО "Інтерньюз Україна", Лабораторія законодавчих ініціатив та Громадянська мережа “Опора”.

Як розповідає представник [ГО "Інтерньюз Україна"](http://internews.ua/) **Марія Саврун**, нещодавно в рамках USAID Програма Рада запрацював проект "[Модельний округ](http://radaprogram.org/radanews/usaid-rada-rozpochala-vprovadzhennya-proektu-modelnyy-okrug)", спрямований на покращення комунікації між громадянами та їхніми обранцями. Окрім живого спілкування депутатів з виборцями, передбачається і онлайн-комунікація, сервіс "Віртуальна приймальня", інтерактивна мапа, на якій громадяни зможуть відмічати проблемні ділянки, таким чином повідомляючи народного депутата про те, що відбувається в його окрузі. Буде надано доступ до порталу електронних петицій Верховної Ради. Також передбачено організацію громадських слухань у місцевих радах, проведення виїзних засідань комітетів.

_"В проекті взяли участь 8 нардепів,_ - каже Марія Саврун. - _До співпраці запрошували 32 депутати, відгукнулися лише 13, а обрали 8 - за принципом, щоб були представлені різні фракції та різні округи. Перший захід вже відбувся з депутатом Черненком у Чернігові, це був звіт за роботу депутата у Парламенті. Наступною стала ознайомча екскурсія регіональних ЗМІ у Верховну раду, ініційована Павлом Різаненком, депутатом 97-го округу, в який входять Бровари, Баришівка та Березань. З наступного року проект запрацює більш активно: заплановано вже більше 10 заходів"._

**Верховна Рада**

10 годин ранку. Початок робочого дня у Раді. Біля парламентської будівлі проходять перманентні мітинги: сьогодні на площі стоять шахтарі. Проходимо у під'їзд для преси та через декілька рамок та кордонів потрапляємо у Парламент України.

![верховна рада (12)](https://mpz.brovary.org/wp-content/uploads/2015/12/verhovna-rada-12.jpg)

![верховна рада (18)](https://mpz.brovary.org/wp-content/uploads/2015/12/verhovna-rada-18.jpg)

На 2-му поверсі розміщуються зала засідань та кулуари, на 3-му - ложі для преси та гостей. І повсюди охорона, охорона, яка перевіряє наші документи. Щоправда, після декількох дефіле туди-сюди запам'ятовує та пропускає так. Буфет-кулуари-зала засідань - це маршрут, яким пересуваються журналісти та нардепи. Нардепи ведуть перемовини та спілкуються, а журналісти ловлять спікерів для коментарів, від камер ніде ступити.

![верховна рада (19)](https://mpz.brovary.org/wp-content/uploads/2015/12/verhovna-rada-19.jpg)

![верховна рада (11)](https://mpz.brovary.org/wp-content/uploads/2015/12/verhovna-rada-11.jpg)

![верховна рада (16)](https://mpz.brovary.org/wp-content/uploads/2015/12/verhovna-rada-16.jpg)

Журналісти працюють у ложі преси та по всьому приміщенні Ради: камери, фотоапарати, ноутбуки - робоче приладдя наших колег. Працює відкритий вайфай, стоять столи, повсюди великі екрани, де транслюється поточне засідання Ради, тож якщо в залі розглядають важливий законопроект або, наприклад, хапають та переносять з місця на місце Яценюка, всі це одразу бачать, кидають свої справи та несуться до зали.

\[caption id="attachment\_49969" align="aligncenter" width="600"\]![верховна рада (5)](https://mpz.brovary.org/wp-content/uploads/2015/12/verhovna-rada-5.jpg) Десятки камер спрямовані на депутатів з ложі преси\[/caption\]

![верховна рада (31)](https://mpz.brovary.org/wp-content/uploads/2015/12/verhovna-rada-31.jpg)

\[caption id="attachment\_49996" align="aligncenter" width="600"\]![верховна рада (32)](https://mpz.brovary.org/wp-content/uploads/2015/12/verhovna-rada-32.jpg) В холі на 3-му поверсі депутати збираються на засідання комісій. Сьогодні тут працюють журналісти\[/caption\]

Зранку зала напівпорожня, депутати не тільки сидять на своїх місцях, читають щось в телефонах, планшетах та ноутбуках, встають, ходять, розмовляють, хтось виступає з місця або на трибуні, у великій залі стоїть помірний гул - все це нагадує рій.

![верховна рада (7)](https://mpz.brovary.org/wp-content/uploads/2015/12/verhovna-rada-7.jpg)

![верховна рада (6)](https://mpz.brovary.org/wp-content/uploads/2015/12/verhovna-rada-6.jpg)

![верховна рада (35)](https://mpz.brovary.org/wp-content/uploads/2015/12/verhovna-rada-35.jpg)

![верховна рада (8)](https://mpz.brovary.org/wp-content/uploads/2015/12/verhovna-rada-8.jpg)

Голос з динаміків періодично просить зібратися нардепів до зали на голосування. Періодично зала вибухає криками, комусь кричать "Ганьба!": сьогодні дісталося Єгору Соболєву під час виступу на трибуні та Арсенію Яценюку.

![верховна рада (23)](https://mpz.brovary.org/wp-content/uploads/2015/12/verhovna-rada-23.jpg)

\[caption id="attachment\_49989" align="aligncenter" width="600"\]![верховна рада (25)](https://mpz.brovary.org/wp-content/uploads/2015/12/verhovna-rada-25.jpg) Зала, незадоволена перемовинами прем'ер-міністра з депутатами, криками "Ганьба" виганяє його в урядову ложу\[/caption\]

Проте під час прийняття важливих законів парламентська зала наповнюється, в урядовій ложі також немає вільного місця - парламентарі голосують.

Найбільш насиченим днем в Парламенті є зазвичай вівторок, розповідають нам. Сьогодні середа, і, дивлячись у розклад сьогоднішнього пленарного засідання, не знаходимо там чогось знакового. Проте позапланові законопроекти, внесені лише вчора, № 3613 та № 3693 збирають увагу навколо себе. Перший стосується перевиборів у Кривому Розі, а другий - відкликання депутатів місцевих рад.

**Законопроект 3693**

Не дарма ми потрапили сьогодні до Ради: побачили, як приймають законопроект 3693, який стосується питань місцевого самоврядування.

Верховна Рада голосує за прийняття **за основу** законопроекту "Про внесення змін до Закону України «Про статус депутатів місцевих рад» (щодо відкликання депутатів місцевих рад)", який ініціювали Тимошенко-Ляшко-Луценко-Березюк.

\[caption id="attachment\_49991" align="aligncenter" width="600"\]![верховна рада (27)](https://mpz.brovary.org/wp-content/uploads/2015/12/verhovna-rada-27.jpg) На трибуні виступає Ляшко: каже про важливість механізму відкликання депутатів місцевих рад\[/caption\]

Документ № [3693](http://w1.c1.rada.gov.ua/pls/zweb2/webproc4_1?pf3511=57517) скасовує норму, яка передбачає відкликання місцевого депутата за народною ініціативою не раніше, ніж через рік з моменту обрання. Також планується надати право відкликання керівному органу партії, від якої балотувався депутат.

Законопроект ухвалено з поправками, внесеними під час обговорення. Проте для повного ухвалення він має пройти ще **друге читання**. Тоді начувайтеся, місцеві депутати! Хоча стане це інструментом партійної маніпуляції чи реального очищення влади - це ми побачимо на практиці...

**Наш депутат у Верховній Раді**

Народні депутати та члени Уряду ходять поруч, зовсім близько, вони абсолютно відкриті для преси. І хоча це була так би мовити ознайомча екскурсія, ми вирішили не гаяти часу і поспілкуватися при нагоді з обранцем від Броварщини **Павлом Різаненком**.

![верховна рада (15)](https://mpz.brovary.org/wp-content/uploads/2015/12/verhovna-rada-15.jpg)

**\- Павло Олександрович, розкажіть про важливі законопроекти, які стосуються органів місцевого самоврядування та можливо, Броварів, які приймалися в Верховній Раді?**

_\- Рік тому назад було ухвалено зміни до Бюджетного кодексу і було прийнято бюджет 2015 року, згідно якого перерозподіл трансфертів та субвенцій був збільшений до місцевих бюджетів на 40%. Від цього виграли більш розвинені населені пункти, де є багато підприємств торгівлі, автозаправок тощо. Для Броварів це був неймовірний ефект, можете подивитися на бюджет. Наприклад, вулиця Київська ремонтується завдяки саме цим грошам._

**\- А над чим особисто Ви працюєте зараз?**

_\- Буквально сьогодні я подав законопроект щодо відкритості і гласності роботи судів, аби журналісти або будь-хто з присутніх міг вільно вести фотофіксацію, аудіо- та відеозапис, стрім-трансляцію з засідань **без дозволу судді**. Нехай громада побачить суддів в обличчя, побачить їхню поведінку, інколи зухвалу та нахабну. Є відеодоказ - можна подавати скаргу на дії судді. Бо дуже легко ховатися, коли тебе ніхто не бачить і не знає._

![верховна рада (13)](https://mpz.brovary.org/wp-content/uploads/2015/12/verhovna-rada-13.jpg)

**\- Як Ви прокоментуєте політичну кризу, яка склалася у Броварах? Вона взагалі є чи її немає?**

_\- Коли збирається сесія міської ради і рішення не ухвалюються - то це однозначно криза. А як швидко ми з неї вийдемо - це залежить від учасників процесу._ _Якщо глянути на проблему, то є міський голова, є якась частина депутатів ("Єдність", "УКРОП", "РПЛ") - це 12 депутатів з 19 необхідної більшості, які стабільно його підтримують. Також я бачу, що більш-менш свої дії узгоджують "Солідарність", "Самопоміч" та "ДемАльянс" - 16 депутатів - але і цього не вистачає для якоїсь сталої більшості. І є також ще дві фракції "Батьківщина" і "Свобода", з якими попередні три фракції вели перемовини, щоби встановити сталу конструкцію, але через незрілість та амбіції всіх учасників цього процесу - не судилося. Найменш амбітно та найбільш конструктивно, до речі, веде себе "Самопоміч", і це важливо в політиці - йти на компроміси. Звичайно, є межа компромісів, є певні цінності. На жаль, у тих фракцій, які проголосували на 2-й сесії разом з вчорашніми регіоналами, цієї межі немає: все звелося до посад. Депутати по комісіях повинні розподілятися при загальному консенсусі, щоб всі фракції мали можливість пропорційно взяти участь у керівництві комісій, а не завдяки тому, що якась ситуативна більшість ("демократична" чи "недомократична" - неважливо) назбирала голоси та розподілила між собою посади - це незріло, недемократично та недальновидно._

**\- Як Ви бачите перспективи ситуації в Броварах? Це глухий кут чи ця рада здатна нормально працювати?**

_\- Ця рада краща, ніж минула, це однозначно. Колись там була одна людина, яка могла висловити думку, а зараз таких багато. Там немає слухняної більшості, яка буде мовчки голосувати, як скаже мер. Але всім треба подорослішати. Проте, як бачимо навіть у Верховній Раді, це хвороба усієї країни, це відображення незрілого суспільства. З точки зору дальньої перспективи, 10-20 років, те, що відбувається у Броварській міській раді - це нормальний процес, це прогрес, з точки зору сьогодні і тут - ми всі незадоволені. Ми, звичайно, хочемо більшого, але якщо порівняти з тим, що було ще навіть 5 років тому, коли ніхто не міг встати і щось сказати, коли на сесію не пускали громаду і журналістів, - це дві різні речі._

> [Законопроекти, подані депутатом за час поточної каденції: усього 39.](http://w1.c1.rada.gov.ua/pls/pt2/reports.dep2?PERSON=15774&SKL=9)

![верховна рада (10)](https://mpz.brovary.org/wp-content/uploads/2015/12/verhovna-rada-10.jpg)

День парламентського засідання промайнув як 5 хвилин. Звичайно, за цей час неможливо вдумливо поспостерігати за тим, як працює Рада, проте деяке враження про роботу Парламенту ми таки отримали. Дякуючи окремим депутатам, колишнім журналістам, молодим політикам з групи "Еврооптимісти", дякуючи програмі USAID Рада, робота народних обранців стає все більше відкритішою та інтерактивнішою.

Бровари в плані прозорості та демократії також на правильному шляху. Ще зовсім недавно на засідання міської ради не пускали навіть журналістів, а зараз ведуться стріми та відеозаписи усіх сесій, засідань комісій, робочих груп, Громадських рад тощо. Громада вільно присутня на засіданнях. Стартував сервіс електронних петицій (щоправда поки лише як ініціатива однієї з партій), планується удосконалення офіційного веб-сайту міської ради. Багато учасників політичного процесу повністю відкриті громаді та ведуть активне спілкування в інтернеті. Відкритість веде до відповідальності та демократичності, тільки так, іншого шляху немає.

**Фото - Микола Кожемяко**
