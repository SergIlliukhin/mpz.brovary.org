---
title: "У Броварах крадуть все більше. Чому \"розгулявся\" кримінал і що робить поліція?"
date: 2016-04-14
author: 
  username: "tatuuum"
  display_name: "Тетяна Панкратьєва"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "vkradeni-velosypedy"
  - "zlochynnist"
  - "kradizhky"
  - "novini"
  - "politsiya"
  - "slidchiy-viddil"
---

**Рівень злочинності в Україні росте - це підтверджують дані статистики та особисті враження пересічних громадян, погоджуються з цим і правоохоронці. Так, під час [підсумкової наради Головного управління Національної поліції України](http://www.kyiv.npu.gov.ua/uk/publish/article/272850) за участі Хатії Деканоідзе було зазначено, що рівень злочинності в столиці за перший квартал цього року зріс на 45% у порівнянні з аналогічним періодом минулого року.**

У Броварах ситуація не краща: почастішали крадіжки транспортних засобів, велосипедів, особистих речей, а також квартирні пограбування - злочинці не соромляться потрапити у помешкання, навіть коли хазяї вдома.

**Броварська поліція: рівень злочинності росте, працюємо понаднормово**

На жаль, по Броварах офіційної статистики броварські поліціянти ЗМІ не надають, а на [сторінці у Фейсбуці](https://www.facebook.com/profile.php?id=100011244846155&fref=ts), куди радять звертатися за інформацією, геть пусто.

![поліція запит1](https://mpz.brovary.org/wp-content/uploads/2016/04/politsiya-zapyt1.jpg)

Але за словами броварських слідчих, злочинність в місті таки зросла, і не в останню чергу через так званий "закон Савченко". _"Кожного дня стаються крадіжки, але ж кожного дня і щось розкриваємо,_ - кажуть працівники слідчого відділу Броварського відділу поліції, - _навантаження шалене, 200-300 справ на одному слідчому, а в Києві, кажуть, взагалі, і по 1000. Злочинність зросла, а правоохоронців не вистачає. Хай усі, хто незадоволений і пише в Інтернеті, ідуть працювати в поліцію: тут не вистачає ні патрульних, ні слідчих"._

Мало не кожного дня люди пишуть в соцмережах про [вкрадені велосипеди](https://www.facebook.com/groups/brovary/permalink/1225372974159333/), про [квартирні крадіжки](https://www.facebook.com/groups/brovary/permalink/1227838063912824/), про [напади на вулиці](https://www.facebook.com/photo.php?fbid=10209330864137179&set=a.10207591769460899.1073741829.1490439657&type=3&theater) і таке інше. Ось і приклад. _"На тому тижні затримали двох грабіжників,_ - розповідає один зі слідчих, - _вони намагалися потрапити в квартиру, поки там був хазяїн. Чоловік не запанікував, а викликав поліцію - правоохоронці приїхали і заскочили грабіжників на гарячому. Злочинців зараз тримають під вартою, та вони зовсім недавно звідти: звільнилися у лютому-березні цього року - і знову до справи. Звільнили їх за так званим "законом Савченко"._

![савченко копия на всякий случай](https://mpz.brovary.org/wp-content/uploads/2016/04/15659-1_uk_normal.jpg)

Часто такі особи вже не бачать іншого шляху та методу заробітку, як знову красти, інколи вони ще й хворі на туберкульоз, або вживають наркотики та алкоголь. Тож амністія - сумнівна радість для пересічних законослухняних громадян, яким можна порадити лише бути більш пильними в цей непростий час.

**Крадіжки велосипедів: якщо злодія і найдуть, з велосипедом можна попрощатися**

Крадіїв велосипедів не зупиняють ні свідки, ні камери, ні конс'єржки, ні замки. Для власника ж двоколісного транспорту така пропажа - ціла проблема, навіть якщо злодія та велосипед знайдуть - не факт, що викрадене повернеться до свого хазяїна.

Місяць тому, [в березні велосипед викрали](https://www.facebook.com/AndriySauk/posts/979656972071067) у броварського депутата **Андрія Саука**. Злочинець безперешкодно потрапив до багатоквартирного будинку і через декілька хвилин спокійно вивіз велосипед на вулицю з під'їзду. Проте його зафіксували камери, встановлені в будинку, що в подальшому полегшило процес пошуку та впізнання злодія. Поліцейські затримали крадія через кілька днів, але той вже встиг збути велосипед у ломбард.

![534118_979655352071229_6768344694643840577_n](https://mpz.brovary.org/wp-content/uploads/2016/04/534118_979655352071229_6768344694643840577_n.jpg)

Як розповідає слідча Броварського відділу поліції, що займається цією справою, наразі триває досудове розслідування, призначена товарознавча експертиза для встановлення вартості велосипеду. Адже злодій здав вкрадене до ломбарду без права викупу, тож велосипед вже не повернути, але крадій відшкодовуватиме потерпілому матеріальну шкоду у встановленому експертизою розмірі.

_"Було проведене впізнання, підозрювану особу впізнали і конс'єржка з будинку, і сам потерпілий, також було представлено відеозапис,_ - розповідає слідча. - _Підозрювана особа допитана та визнала свою вину. Це раніше не судимий хлопець, 27 років, з Києва, не працює. Він розповів про інші епізоди - в Броварах він викрав 4 велосипеди. Мало того, під час слідства він встигнув викрасти велосипед ще й в столиці. Підозрювану особу не тримали під вартою, тому що скоєне є злочином середньої тяжкості, інкрімінована стаття (ст.185 ч.1 Кримінального кодексу України) не передбачає тримання під вартою. Якби хлопець був судимий, можливо призначили б тримання під вартою"._

> Таємне викрадення чужого майна (крадіжка) - карається штрафом до п'ятдесяти неоподатковуваних мінімумів доходів громадян або виправними роботами на строк до двох років, або позбавленням волі на строк до трьох років (ст.185, ч.1 ККУ)

Наразі поліцейські збирають докази і з ними підуть до прокуратури. Якщо прокуратура визнає докази достатніми, тоді справа направиться до суду. Також поліція надіслала запит до ломбарду щодо викраденого велосипеда, але повернути його - справа майже нереальна. _"Ломбард не несе відповідальності,_ - кажуть поліцейські, - _як і третя особа, яка придбала крадену річ. Це вже так званий "добросовісний набувач", який повертати речі не повинен, хіба що "полюбовно" домовиться з попереднім власником"._

![поліція](https://mpz.brovary.org/wp-content/uploads/2016/04/politsiya.jpg)

Злочинці часто здають речі в ломбарди, а також продають з рук на вулиці, тому знайти та повернути свої речі - завдання не з простих. З безсиллям правоохоронної системи в цьому аспекті стикнувся броварчанин **Микола**: _"Минулого року в мене вкрали велосипед з комори, через декілька днів я знайшов злодія, прийшов до тоді ще міліції і прямо вказав на крадія. Вони його затримали та допитали, він у всьому зізнався та вказав людину, якій продав велосипед. Крадія судили та посадили за грати, але отримати свій велосипед я так і не зміг. Слідчий, що вів мою справу, радив або забути про велосипед, або викупити його у нового власника. Я ще намагався добитися справедливості, ходив на прийом до начальника броварської міліції, але зрештою так і залишився ні з чим: мене не викликали до відділку, не брали свідчення, отримав відписку від них -і на цьому все"._

![vimage1](https://mpz.brovary.org/wp-content/uploads/2016/04/vimage1.jpg)

Марність "витягти" свої речі з ломбарду підтверджує і юрист **Олексій Скочко**: _"З юридичної точки зору між ломбардом і клієнтом укладено договір позики: вони йому надали позичку, а він під заставу поклав "своє" майно, ніхто ж не розглядає його як крадене. І якщо клієнт не повертає позичку, ломбард стає добросовісним набувачем майна. Але є три підстави витребувати майно у добросовісного набувача, хоч у 10-му поколінні: якщо майно вибуло у власника без його волі, було ним загублено, було у нього викрадено. Але кражу майна треба довести, а це зробити можна лише у результаті слідчих дій, що у нас доволі складно."_

![1382532382](https://mpz.brovary.org/wp-content/uploads/2016/04/1382532382.jpg)

_"Якщо ж злочинця спіймали і відбувся суд, -_ продовжує юрист, _- тоді складається позов щодо повернення майна, і суд такий позов задовольняє, але до цього часу навряд чи велосипед залишиться в ломбарді. Хоча можна "притримати" своє майно, подавши до суду заяву про забезпечення позову - тоді ломбард може зберігати майно, але продати вже не матиме права. Проте знову виникає питання: чи встигне власник провести всі ці дії? Поки суд відкриє провадження, може пройти місяць, а призначить щось ще через місяць. Тобто в Україні законним шляхом повернути те, що вибуло із власності, майже нереально. Якщо велосипед коштує 2-3 тисячі гривень, то взагалі немає сенсу вдаватися до таких дій - послуги юриста, що буде займатися справою, коштуватимуть дорожче. Отже, юридичний механізм у нас в країні є, але він недієвий"._

![mariupolskij-sud-osvobodil-izdatelya-antiukrainskix-gazet](https://mpz.brovary.org/wp-content/uploads/2016/04/mariupolskij-sud-osvobodil-izdatelya-antiukrainskix-gazet.jpg)

З одного боку, правоохоронна і судова системи в нашій країні недосконалі та забюрократизовані, а працівники поліції та судів не завжди працюють сумлінно та "по-новому". З іншого, свою роль у зростанні злочинності зараз об'єктивно відіграють такі чинники, як економічна криза, війна на Сході, реформування правоохоронної системи, недостатня кількість поліцейських, збільшення кількості злочинців на волі. Тож на що і на кого залишається сподіватися пересічній людині? Та чи зможе нова поліція впоратися з навалою злочинності у місті? Питання, які вже не на жарт турбують багатьох броварчан.
