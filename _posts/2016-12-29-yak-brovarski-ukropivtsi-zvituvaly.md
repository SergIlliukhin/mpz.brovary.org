---
title: "Як броварські «укропівці» звітували"
date: 2016-12-29
categories: 
  - "hromada"
  - "aktsiyi-zahodi"
tags: 
  - "bilokin"
  - "babich"
  - "brovary"
  - "vibir-redaktsiyi"
  - "deputaty-miskrady"
  - "zinchenko"
  - "novini"
  - "fraktsiya-ukrop"
---

**Троє депутатів міської ради від фракції «Укроп» - Володимир Білокінь, Микола Зінченко та секретар міськради Петро Бабич - одні з [8](https://mpz.brovary.org/na-zvituvannya-deputativ-semenova-ta-senko-meshkantsi-ne-pryjshly/), які також вирішили [прозвітуватися](https://mpz.brovary.org/deputatka-tetyana-totska-vidzvituvalas-pered-vybortsyamy/)  саме 27 грудня. Для цього було обрано конференц-залу в офісному центрі ТД «Ліза». Як і під час [звітувань](https://mpz.brovary.org/veremchuk-opalko-vidzvituvalysya-za-rik-svoyeyi-deputatskoyi-diyalnosti-foto/) народних [обранців](https://mpz.brovary.org/pershyj-pishov-za-rik-roboty-vidzvituvavsya-brovarskyj-deputat-leonid-cherepejnik/)** **інших [політсил](https://mpz.brovary.org/richnyj-zvit-ta-rokirovky-u-komandi-brovarskogo-demalyansu-foto/), дива [не сталося](https://mpz.brovary.org/deputatka-galyna-negoda-vidzvituvalasya-za-rik-roboty-na-okruzi/): аншлагу присутності броварчан на підведенні підсумків від "укропівців" [не було](https://mpz.brovary.org/na-zvituvannya-deputativ-semenova-ta-senko-meshkantsi-ne-pryjshly). 20-ти присутнім, серед яких левова частка - члени цієї ж політичної сили, Микола Зінченко розказав, як за власні гроші вирішує проблеми міста;** **Володимир Білокінь розповів, як протягом року направляв свої зусилля на асфальтування вулиці Маяковського у Старому місті. А Петро Бабич заявив, що на своїй дільниці практично не працював в «силу тих чи інших обставин».**

Якщо виступи **Миколи Зінченка** та **Володимира Білоконя** були дещо сумбурними і без конкретних цифр щодо проведених зустрічей із виборцями, написаних актів обстеження житлових умов, надісланих депутатських звернень для вирішення проблем мешканців округу, то промова **Петра Бабича** відзначалася виваженістю і більшою конструктивністю. Але стосувалася не його депутатської діяльності на своєму окрузі, а роботи на посаді секретаря. Загалом «укропівці» більше говорили про свої плани, ніж про те, що вже зроблено, та посилалися на справи, які зроблені завдяки всьому депутатському корпусу. А також при розповіді про свою роботу на окрузі часто використовували безособові  дієсліва, з яких не можна зрозуміти, хто ж  насправді  зробив (чи ініціював) ту чи іншу справу.

[![](https://mpz.brovary.org/wp-content/uploads/2016/12/4-4.jpg)](https://mpz.brovary.org/wp-content/uploads/2016/12/4-4.jpg)

\[caption id="attachment\_64765" align="aligncenter" width="600"\][![](https://mpz.brovary.org/wp-content/uploads/2016/12/1-7.jpg)](https://mpz.brovary.org/wp-content/uploads/2016/12/1-7.jpg) Микола Зінченко\[/caption\]

**Микола Зінченко. Округ №34. Вул. Олімпійська: 2–2А, 4–6А**

«Ми кожного місяця допомагаємо волонтерам забезпечувати наших бійців  усім необхідним. Особисто я щомісяця заправляю  машини пальним – 300-500 літрів,  які йдуть у сторону фронту».

«На початку виборів я говорив, що підтримуватиму Сапожка. І всі мої виборці знають мою позицію. І щоб там не говорили, наша партія – демократична».

«Усім, хто до мене звернувся, у допомозі не відмовили. Всі проблеми на своєму окрузі я вирішував за свої гроші: мої співробітники поставили лавки, встановили огорожу, на суботнику прибрали всю територію і вивезли 4 «Газони» сміття, заасфальтували ями. Я провів 2 зустрічі у відкритому форматі біля бювету на вулиці Олімпійська. Люди попросили зробити ремонт козирків під’їздів у їхніх будинках. Я це зробив також за власний кошт. Загалом на мій округ за рік місто витратило **10 тис 500 грн**. На округ Петра Бабича місто витратило **0 грн**».

«У тому, що на Торгмаш є міст, –  і наша заслуга. І я, і Петро Іванович, і Володимир Олексійович дружно відстояли цей проект».

[![](https://mpz.brovary.org/wp-content/uploads/2016/12/5-6.jpg)](https://mpz.brovary.org/wp-content/uploads/2016/12/5-6.jpg)

[![](https://mpz.brovary.org/wp-content/uploads/2016/12/15-2.jpg)](https://mpz.brovary.org/wp-content/uploads/2016/12/15-2.jpg)

\[caption id="attachment\_64781" align="aligncenter" width="600"\][![](https://mpz.brovary.org/wp-content/uploads/2016/12/17-2.jpg)](https://mpz.brovary.org/wp-content/uploads/2016/12/17-2.jpg) Володимир Білокінь\[/caption\]

**Володимир Білокінь. [Округ](https://mpz.brovary.org/hto-v-miskradi-vid-tvoyeyi-vulytsi-rozpodil-deputativ-po-vyborchyh-okrugah-infografika/) №4****.**  **Вул. Дмитра Янченка (колишня Андрєєва): 71–132 - пров. Щасливий (колишній Радянський), пров.Старотроїцький.**

«Приймав участь у всіх бюджетних засіданнях і в усіх сесіях. Хотілося б, щоб до нас громада зі своїми пропозиціями зверталася більше. Так завдяки зверненню мешканців  вулиці Маяковського, на наступний рік по цій вулиці буде проект дороги. Зараз нагальне питання – вулиця Андрєєва, де необхідно зробити лежачі поліцейські. І треба, щоб люди офіційно звернулися».

«На моїй дільниці, а це Старе місто, потрібно працювати і працювати. Там 30% доріг не асфальтовані».

«На ремонт приміщення ясельної групи [дитсадка «Зірочка»](https://mpz.brovary.org/molodshyj-korpus-brovarskogo-sadochku-zirochka-pid-zagrozoyu-zakryttya/) виділено **600 тисяч гривень.** Однак правильне рішення, що гроші не витрачено, адже треба будувати нове приміщення. Уже закладено кошти, щоб зробити проект».

«У ЗОШ №1 замінено підлогу, зроблено клас».

«Члени партії «Укроп» внесли і підтримали програму відшкодування **50%** комунальних послуг учасникам АТО і **25%** - орденоносцям».

«Раніше кожна сесія була у нас - війна. Тепер всі «притерлися», є розуміння. Із 35 депутатів за всі рішення голосують 30-31".

«У кожного депутата є свої пріоритети. Я за те, щоб підтримувати фізичну культуру. Буде фізична культура – буде здорова нація. До **8 млн** виділено на будівництво футбольного майданчика на запасному полі в парку «Перемога». Він буде з трибунами, освітленням, синтетичним покриттям».

[![](https://mpz.brovary.org/wp-content/uploads/2016/12/16-2.jpg)](https://mpz.brovary.org/wp-content/uploads/2016/12/16-2.jpg)

\[caption id="attachment\_64786" align="aligncenter" width="600"\][![](https://mpz.brovary.org/wp-content/uploads/2016/12/22-3.jpg)](https://mpz.brovary.org/wp-content/uploads/2016/12/22-3.jpg) Петро Бабич\[/caption\]

**Петро Бабич. Округ №28 -** **бульв. Незалежності: 14Б–14/1, 17–21А**

«Я - депутат уже 3-ї каденції. Дві каденції був у районі. За рік у міськраді ми провели **23** сесії, на яких прийняли **387** рішень. Всі рішення депутати відпрацювали на профільних комісіях. Роботу депутатського корпусу можу оцінити на «добре»».

«На своєму окрузі в силу тих чи інших обставин я не допрацьовував і не допрацьовую. Округ у мене не поганий – практично 90% будинків – нові. У багатьох опозиційних депутатів зроблено набагато більше, ніж у депутатів фракції «Укроп» разом узятих. І це не тому, що ми не хотіли допомогти своїм виборцям, а тому що, в першу чергу, закриваємо місця більш проблемні. Тому так і виходить, що в когось із депутатів зроблено багато, в когось – мало».

[![](https://mpz.brovary.org/wp-content/uploads/2016/12/6-4.jpg)](https://mpz.brovary.org/wp-content/uploads/2016/12/6-4.jpg)

[![](https://mpz.brovary.org/wp-content/uploads/2016/12/18-2.jpg)](https://mpz.brovary.org/wp-content/uploads/2016/12/18-2.jpg)

«Місто зараз займається питанням шкіл і дитсадків. Ми провели тендери на проект школи по вул. Симоненка. На виході - проект школи по вул. Чорновола».

«Цьогоріч збудовано ДНЗ «Казка». Завдяки новому приміщенню БДЮТ, звільнилося приміщення садочка «Оленка». Ми вже заклали кошти на його ремонт. Буде нових **12** груп. Переїздить у нове приміщення «Камелія» і там звільниться місце для **3** груп. Також у містобудівних умовах нашим забудовникам БЗБК, «Альянс», «Діамант» поставлено завдання збудувати садочки. Це в 4-му мікрорайоні. А на Олімпійській, де  забудовник  «Атлант», буде початкова школа - 1-4 класи».

«Стосовно очисних споруд. Підключилися поляки, які обіцяють гранти як мінімум на 50% будівництва. У нас по місту всі колектори протягом 15 років мали бути замінені. Коли в 2010 році в місто передали водоканал, з’ясувалося, що він ніяких ремонтів не проводив… Цього року по Незалежності колектор обвалився і були проблеми з водопостачанням. Цю проблему знаємо і будували гілку колектора, але не вистачило тижня, щоб на нього переключитися. Вдалося це зробити за 3 доби. Однак на «підпорі» стояло все місто, а коли новий колектор запустили, тиск піднявся і пішли [проблеми по вул. Грушевського](https://mpz.brovary.org/smerdyuchi-kanalizatsijni-stoky-znovu-zavodnyly-vulytsyu-grushevskogo-foto/). Можливо, такі «підсніжники» будуть і по весні».

«До нашої партії приєдналася молодь – громадська організація **«Спільними зусиллями»**. **Ярослав Добровський** зі своєю командою виявив бажання вступити в нашу партію і разом працювати на благо міста».

\[caption id="attachment\_64778" align="aligncenter" width="600"\][![](https://mpz.brovary.org/wp-content/uploads/2016/12/14-3.jpg)](https://mpz.brovary.org/wp-content/uploads/2016/12/14-3.jpg) Ярослав Добровський (другий ліворуч)\[/caption\]

Після виступу кожного депутата присутні мали можливість задати свої запитання. Так людей цікавила доля закинутої поліклініки на вул. Сергія Москаленка, відсутність на Торгмаші зливової каналізації, проблема забруднення повітря котельнями на Симоненка, можливість розширення дитячої лікарні, встановлення по місту спортивних майданчиків та ін.

[![](https://mpz.brovary.org/wp-content/uploads/2016/12/9-3.jpg)](https://mpz.brovary.org/wp-content/uploads/2016/12/9-3.jpg)

Наостанок представники Благодійного фонду **«Велика мрія»**  подякували  «укропівцям» за  допомогу в організації благодійних  обідів, за подарунки дітям та харчові набори пенсіонерам.

[![](https://mpz.brovary.org/wp-content/uploads/2016/12/24-2.jpg)](https://mpz.brovary.org/wp-content/uploads/2016/12/24-2.jpg)

[![](https://mpz.brovary.org/wp-content/uploads/2016/12/2-5.jpg)](https://mpz.brovary.org/wp-content/uploads/2016/12/2-5.jpg)

В цілому свою роботу "укропівці" оцінили на "добре" і  закінчили звітування  переглядом фотозвіту та святковим фуршетом. Загалом звіт пройшов, як у багатьох інших депутатів, не лише з оприлюдненням власних здобутків, а з ознайомленням громади із загальними зусиллями депутатського корпусу.

**Фото - автора**
