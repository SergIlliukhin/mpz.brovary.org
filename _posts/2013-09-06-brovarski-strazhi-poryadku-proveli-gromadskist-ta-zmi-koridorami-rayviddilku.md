---
title: "Броварські стражі порядку провели громадськість та ЗМІ коридорами відділку міліції"
date: 2013-09-06
author: 
  username: "shako"
  display_name: "Тарас Шако"
tags: 
  - "izolyator"
  - "barabash"
  - "brovary"
  - "vibir-redaktsiyi"
  - "den-vidkritih-dverey"
  - "kovalenko"
  - "kpz"
  - "militsiya"
  - "mikovets"
  - "novini"
  - "ntn"
coverImage: "wp-content/uploads/2013/09/Koridorami-rayviddilku.jpg"
---

**[![емблема](https://mpz.brovary.org/wp-content/uploads/2013/09/emblema.jpg)](https://mpz.brovary.org/wp-content/uploads/2013/09/emblema.jpg)5 вересня броварська міліція продемонструвала журналістам та всім охочим свою роботу зсередини, організувавши [День відкритих дверей](https://mpz.brovary.org/zavtra-brovarska-militsiya-zaproshuye-gromadskist-ta-zhurnalistiv-na-den-vidkritih-dverey/). Подібний захід місцеві правоохоронці проводять цього року вже вдруге. Першими в стінах броварського райвідділку [побували підлітки міста та району](https://mpz.brovary.org/1-1-shkolyaram-proveli-ekskursiyu-do-brovarskogo-viddilku-militsiyi-video/).**

Цього дня спраглих подивитись на роботу міліції, крім знімальних груп телеканалу **НТН**, броварської телестудії "**Наше місто**" та журналістів "Маєш право знати", виявилось небагато – лише двоє пенсіонерів та кілька хлопців, на вигляд старшого шкільного чи студентського віку.

[![Пенсіонери прийшли на день відкритих дверей](https://mpz.brovary.org/wp-content/uploads/2013/09/Pensioneri-priyshli-na-den-vidkritih-dverey.jpg)](https://mpz.brovary.org/wp-content/uploads/2013/09/Pensioneri-priyshli-na-den-vidkritih-dverey.jpg)

Екскурсію коридорами міліцейського приміщення проводила заступниця начальника відділу зв’язків з громадськістю броварського райвідділу міліції **Юлія Барабаш**.

Переступивши поріг броварського райвідділку, журналістку НТН здивувало, що людей зустрічають ґрати.

> \- _Чому ж турнікет не поставили? –  запитує журналістка._ \- _Так вирішило керівництво, - каже Юлія Барабаш._ -  _А іноземці як відреагували на таку перепону?_ \- _Не знаю, - відповідає заступник начальника відділу зв__’__язків з громадськістю. – В нас не було іноземців._

[![Грати](https://mpz.brovary.org/wp-content/uploads/2013/09/Grati.jpg)](https://mpz.brovary.org/wp-content/uploads/2013/09/Grati.jpg)

Спочатку було продемонстровано роботу чергової частини. Помічник начальника оперативно-чергового відділу **Микола Коваленко** в загальних рисах окреслив базові функції й обов’язки працівників ЧЧ: після реєстрації дзвінка залежно від заявленого типу правопорушення виїжджають відповідні підрозділи – слідчо-оперативна група, дільничний, патрульна служба або ДСО.

[![Микола Коваленко](https://mpz.brovary.org/wp-content/uploads/2013/09/Mikola-Kovalenko.jpg)](https://mpz.brovary.org/wp-content/uploads/2013/09/Mikola-Kovalenko.jpg)

На момент екскурсії (близько 12-ої) вже було зареєстровано **12** повідомлень та заяв про правопорушення від жителів Броварів та району, які надішли протягом дня. Патрульна служба виїжджала на місце події один раз, в район Торгмаш, як зазначив Коваленко, приборкувати  собаку, що кидалась на людей.

[![Міліціянти в роботі](https://mpz.brovary.org/wp-content/uploads/2013/09/Militsiyanti-v-roboti.jpg)](https://mpz.brovary.org/wp-content/uploads/2013/09/Militsiyanti-v-roboti.jpg)

В коридорі з’являється заступник начальника слідчого відділу Броварського райвідділку міліції **Дмитро Мірковець** і запрошує відвідувачів до актової зали.

[![Дмитро Миковець](https://mpz.brovary.org/wp-content/uploads/2013/09/Dmitro-Mikovets.jpg)](https://mpz.brovary.org/wp-content/uploads/2013/09/Dmitro-Mikovets.jpg)

Мірковець розповів про особливості роботи правоохоронців в умовах нового кримінально-процесуального законодавства. Згідно з новим КПК, який набрав чинності 20 листопада 2012 року, всі заяви та повідомлення вносяться в єдиний реєстр досудових розслідувань.

> _«З 1 січня по 31 серпня було зареєстровано **4150** заяв і повідомлень в реєстрі досудових розслідувань»_, – наводить статистику заступник начальника слідчого відділу. Для порівняння додає, що за аналогічний минулорічний період було порушено всього **891** кримінальну справу. _«Тобто ми бачимо різницю – 4150 і 891. Навантаження на слідчий підрозділ зросло по суті у 5 разів»_,– бідкається Дмитро Мірковець.

Клопотання про встановлення  запобіжного заходу для правопорушника має бути подане до суду після 60 годин з моменту затримання. _«Якщо впродовж цього часу не подано клопотання, то особа має бути звільнення з ізолятору тимчасового тримання. Таких випадків, я вам скажу, жодного разу не було»_, - не без гордості заявив заступник головного слідчого Броварського райвідділку.

Нагадав правоохоронець і про форми запобіжних заходів – взяття під варту, особисте зобов’язання затриманого та домашній арешт. Нагадаємо, захисникам парку «Перемога» свобродівцям Ткаченку, Смірнову та Шевчуку, суд свого часу обрав саме останній тип, однак на наступному засіданні суддя змінила рішення.

Після закінчення спілкування в актовій залі учасникам екскурсії показали ізолятор тимчасового тримання. Однак подивитись можна було лише з вікна. «Режимний об’єкт», - пояснив Мірковець. За словами правоохоронців, в ізоляторі зараз перебуває **25** осіб.

[![Ізолятор попереднього тримання](https://mpz.brovary.org/wp-content/uploads/2013/09/Izolyator-poperednogo-trimannya.jpg)](https://mpz.brovary.org/wp-content/uploads/2013/09/Izolyator-poperednogo-trimannya.jpg)

На прохання журналістів Юлія Барабаш продемонструвала камеру тимчасового тримання. _«Вона зараз як музей, і там нині проводять ремонт»_, - каже міліціонерка.

\-         _Ремонт вчора почали? -_ іронічно запитав журналіст МПЗ. -         _Ні, вже два місяці триває, -_ парирувала Юлія Барабаш.

_[![КПЗ в ремонті](https://mpz.brovary.org/wp-content/uploads/2013/09/KPZ-v-remonti.jpg)](https://mpz.brovary.org/wp-content/uploads/2013/09/KPZ-v-remonti.jpg)_

У камері-«музеї», як виявилось, всі «експонати» збереглися без реставрації.

[![матраци. їх більше ніж нар](https://mpz.brovary.org/wp-content/uploads/2013/09/matratsi.-yih-bilshe-nizh-nar.jpg)](https://mpz.brovary.org/wp-content/uploads/2013/09/matratsi.-yih-bilshe-nizh-nar.jpg)

[![експонат](https://mpz.brovary.org/wp-content/uploads/2013/09/eksponat.jpg)](https://mpz.brovary.org/wp-content/uploads/2013/09/eksponat.jpg)

[![експонат_1](https://mpz.brovary.org/wp-content/uploads/2013/09/eksponat_1.jpg)](https://mpz.brovary.org/wp-content/uploads/2013/09/eksponat_1.jpg)

Слідів двомісячного ремонту, про який говорила пані Юлія, журналісти не виявили. Коли закінчать ремонтувати камеру, Барабаш теж не знає. Водночас вона зазначила, що в цьому приміщенні обов’язково зроблять євроремонт.

> \- _Скільки людей може помістити ця камера? –питають журналісти._ - _Як бачите, двоє._ - _А якщо їх більше?_ Заступник начальника відділу зв’язків з громадськістю знизує плечима, мовляв, не знаю. Однак потім згадує про ізолятор тимчасового тримання і запевняє, що всіх інших правопорушників «поселяють» туди.

[![Коридорами райвідділку](https://mpz.brovary.org/wp-content/uploads/2013/09/Koridorami-rayviddilku.jpg)](https://mpz.brovary.org/wp-content/uploads/2013/09/Koridorami-rayviddilku.jpg)

Насамкінець Юлія Барабаш заявила, що двері броварського райвідділку відкриті для всіх. День відкритих дверей, за її словами, мав на меті зміцнити та підвищити рівень довіри населення до правоохоронних органів. Проте, крім дня відкритих дверей, куди прийшло так мало броварчан, більш ефективних способів підвищувати рівень довіри людей до міліції місцеві правоохоронці поки не придумали.

**Фото - Марії Придьми**
