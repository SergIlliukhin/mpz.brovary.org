---
title: "Люстрація в дії: Миколу Гарника звільнено з посади броварського прокурора"
date: 2014-09-09
author: 
  username: "shako"
  display_name: "Тарас Шако"
tags: 
  - "brovarska-mizhrayonna-prokuratura"
  - "vibir-redaktsiyi"
  - "genprokuratura"
  - "lyustratsiyniy-komitet"
  - "lyustratsiya"
  - "mikola-garnik"
  - "novini"
coverImage: "wp-content/uploads/2014/09/21-sesiya_7.jpg"
---

**[![Микола Гарник](https://mpz.brovary.org/wp-content/uploads/2013/03/MVGarnyk.jpg)](https://mpz.brovary.org/wp-content/uploads/2013/03/MVGarnyk.jpg)Броварський міжрайонний прокурор Микола Гарник звільнений з посади. Про це редакції "Маєш право знати" стало відомо сьогодні з власних джерел. Поінформоване джерело зазначає, що вчора, 8 вересня, Гарника терміново викликали до Генеральної прокуратури, після чого він написав заяву про відставку.**

Цю інформацію підтвердили в прес-службі Київської обласної прокуратури. Там зазначили, що Гарник написав заяву про звільнення за власним бажанням. Також у прес-службі повідомили, що відповідний наказ про відставку броварського прокурора сьогодні, 9 вересня, підписав Генеральний прокурор України **Віталій Ярема**. Микола Гарник перебував на посаді прокурора Броварів з лютого 2011 року.

Як відомо, місцевий люстраційний комітет називав броварську прокуратуру "_уособленням беспрєдєлу,  системного грабунку міста та порушення прав його мешканців_", а також надсилав звернення до Київської обласної та Генпрокуратури України з вимогою звільнити Гарника з посади. У квітні цього року біля стін правоохоронної структури відбулась [акція проти беззаконня, хабарництва та репресій](https://mpz.brovary.org/mech-lyustratsiyi-navis-nad-prokurorom-garnikom/), з якими у багатьох асоціювалась прокуратура під керівництвом Миколи Гарника. Під час акції-перформансу перед будівлею прокуратури на місці зваленого під час революції пам'ятника Леніну активісти встановили люстраційний меч.

<iframe src="//www.youtube.com/embed/5jMoiwOGUSw" width="600" height="315" frameborder="0" allowfullscreen="allowfullscreen"></iframe>

Символічну зброю місцевих люстраторів через кілька місяців прибрали [працівники комунальних служб](https://mpz.brovary.org/vlada-pridushuye-parostki-lyustratsiyi/),  проте після відставки Гарника голова броварського люстраційного комітету **Андрій Качор** заявив, що свою функцію меч виконав:

_"Я вітаю рішення Генпрокурора Яреми, який хоч і не досить оперативно, однак все ж зреагував на звернення Броварського Люстраційного комітету та виконав вимоги броварчан, звільнивши одіозного Миколу Гарника. Ми сподіваємось, що відтепер люстраційні процеси в Броварах значно активізуються і новий прокурор – призначення якого ми також контролюватимемо – розпочне «зачистку» місцевих чиновників-корупціонерів, які, на жаль, лишаються на своїх посадах ще з часів Януковича. Можна зламати, вкрасти, знищити Меч Люстрації, але не можна сховатись від його кари", -_ підкреслив Качор.
