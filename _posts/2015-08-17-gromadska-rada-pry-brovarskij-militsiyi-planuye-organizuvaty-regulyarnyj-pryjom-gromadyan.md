---
title: "Громадська рада при броварській міліції планує організувати регулярний прийом громадян"
date: 2015-08-17
categories: 
  - "hromada"
  - "aktsiyi-zahodi"
tags: 
  - "bnon"
  - "brovary"
  - "vibir-redaktsiyi"
  - "gromadska-rada"
  - "kachor"
  - "klimenko"
  - "militsiya"
  - "mvs"
  - "novini"
---

**Минулої п'ятниці, 14 серпня, члени Громадської ради при броварському відділі міліції мали зібратись на чергове засідання, однак прийшло менше половини активістів, то ж кворуму для ухвалення рішень не було. Однак це не завадило присутнім обговорити низку питань, важливих для подальшої роботи громадської ради, та домовитись провести наступне засідання вже у вересні - коли всі повернуться з відпусток. Зокрема активісти обмінялись ідеями, як влаштувати регулярний прийом громадян членами Громадської ради, як вдосконалити взаємодію громадян та міліції, відтак вирішили запрошувати на кожне своє засідання очільників броварської міліції для більш плідної роботи та комунікації. Дізнались й хорошу звістку: на вимогу громадськості у Броварах повернули сектор БНОН. А наприкінці засідання голова Громадської ради заявив про намір скласти повноваження у зв'язку з тим, що активна журналістська діяльність не залишає йому достатньо часу для повноцінної координації** **Громадської ради та через бажання уникнути "конфлікту інтересів".** 

Провести засідання Громадської ради при Броварській міліції треба було, адже учасники колегіального органу давненько не збиралися: востаннє аж 26 травня. А тому потрібно було побачитися, «освіжити» робочий процес, розворушити системні проблеми, що накопичилися за останні кілька місяців.

Необхідної кількості учасників для кворуму не назбиралося: вочевидь, багато хто із членів ради знаходяться по відпустках. Втім, присутніх це не зупинило і як показали результати засідання, його проведення було виправданим, оскільки учасники визначилися з питаннями, які будуть ухвалювати вже на наступній зустрічі. Вона пройде **8 вересня**, тоді, коли, на переконання, керівників ради, люди повернуться після літа в робочий режим.

Першою темою обговорення стала інформація представника громадського формування з охорони громадського порядку «Правопорядок» **Юрія Скотнікова** про те, що сьогодні у Броварському районі функціонує злочинне угрупування, яке спеціалізується на виготовленні фальшивого цементу. Цех по виготовленню фальсифікату нібито базується в Борисполі, а процес виготовлення та збуту нелегальної продукції нібито «кришується» правоохоронними органами обласного рівня. При цьому, за словами Скотнікова, здійснюється тиск на міліціонерів та дільничних інспекторів, яких можна охарактеризувати як «совісні працівники».

Пан Юрій закликав керівництво броварської міліції звернути увагу на ситуацію і особливо на те, що чиниться тиск на дільничних інспекторів. На що начальник сектору з охорони громадського порядку броварського МВ **Руслан Отрох**, який зайшов на засідання на кілька хвилин, запевнив, що за кілька днів ця справа буде доведена до логічного кінця на рівні Головного управління МВС України в Київській області.

Далі члени Громадської ради підняли питання про те, що сенс усіх засідань ради зводиться до нуля, якщо на них немає представників правоохоронних органів — чи то самого начальника броварської міліції **Миколи Клименка**, чи когось із його замів. Ніби відчуваючи, в цей час до зали увійшов Микола Федорович. Побажання — бачити керівництво місцевої міліції на засіданнях — відразу ж було йому адресовано. Микола Клименко погодився, лиш попросив завчасно його попереджати.

Також учасники форуму порушили тему прийому громадян. Не лише правоохоронними органами, а й громадською радою. Фактично обговорення звелось до питання, скільки разів на тиждень проводити прийом мешканців Броварщини (найбільше лунала пропозиція — раз на тиждень), зробити приймальню стаціонарною чи «пересувною», якщо стаціонарною, то чи на території Броварського міськвідділу міліції чи на «нейтральній» території. Зрештою, учасники домовилися «подумати до наступного засідання».

Попросив секретар Громадської ради **Руслан Яремчук** на наступному засіданні звернути особливу увагу на такі дві теми, як [ремонт у ЗОШ №9](https://mpz.brovary.org/osobliviy-remont-v-9-y-shkoli/) та  [ремонту моста](https://mpz.brovary.org/na-remont-mostu-na-torgmash-u-2015-rotsi-vidileno-13-mln-grn-koli-mayut-zavershiti-roboti/), який поєднує район Торгмаш з центром міста, де були виявлені порушення і відкрито провадження.

Прозвучало й кілька важливих та оптимістичних повідомлень під час засідання. Зокрема про те, що до Броварського міськвідділу ГУ МВС [повернули](https://mpz.brovary.org/aktyvisty-byut-na-spoloh-cherez-likvidatsiyu-viddilu-borotby-z-nezakonnym-obigom-narkotykiv/) сектор боротьби з незаконним обігом наркотиків. Щоправда, за словами Миколи Клименка, якщо раніше у цьому відділі було **6** штатних одиниць, то тепер лише **3**, але й це є хоч маленькою та перемогою.

Також є домовленість про те, що в одній з частин Броварського району (територія сіл та селищ — Калита, Заворичі, Мокрець, Семиполки) буде у вахтовий спосіб курсувати патруль, який буде укомплектований бійцями добровольчих батальйонів. Такий запобіжний захід викликаний тим, що в районі селища Калити останні кілька місяців погіршилася кримінальна ситуація і почастішали вбивства.

Завершилося засідання заявою **Андрія Качора** про те, що він хоче скласти із себе повноваження голови Громадської ради при Броварському міськвідділі ГУ МВС України. Такий крок Андрій пояснив роботою над новими медіа проектами, через що наразі не може приділяти достатньо часу керівництву в Громадській раді. "Мені найменше хотілося би, аби через це страждала робота Громадської ради. Окрім того, я хотів би максимально уникнути навіть потенційного конфлікту інтересів, який може виникнути при одночасній роботі журналістом та на посаді голови Громадської ради при міліції", - заявив Качор. До наступного засідання активіст-журналіст попросив подумати членів Громадської ради про те, хто б хотів очолити цей колегіальний орган у майбутньому і не зволікати із заявою про таке бажання.
