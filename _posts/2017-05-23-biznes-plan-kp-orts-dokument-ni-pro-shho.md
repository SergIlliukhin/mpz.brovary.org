---
title: "Бізнес-план КП «ОРЦ» - документ «ні про що»"
date: 2017-05-23
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "9-shkola"
  - "biznes-plan"
  - "baseyn"
  - "bmr"
  - "brovary"
  - "vidterminuvannya"
  - "vibir-redaktsiyi"
  - "kp-orts"
  - "novini"
  - "ozdorovcho-reabilitatsiyniy-tsentr"
  - "robocha-grupa"
coverImage: "wp-content/uploads/2017/05/KP-ORTS-robocha-grupa-23.05.2017_00002.jpg"
---

**Сьогодні відбулося чергове засідання робочої групи, покликаної вирішити долю розвитку і фінансування КП «Оздоровчо-реабілітаційний центр». Керівниця підприємства Олена Семенюк представила бізнес-план закладу до травня 2018 року. Однак цей [документ](https://www.slideshare.net/DmytroKarpiy/2017-76259313) не сподобався членам робочої групи, які зауважили відсутність конкретики та незрозумілість прорахунку можливих прибутків комунального підприємства. Присутні вирішили дати очільниці відомства іще два тижні на розробку кращого бізнес-плану, орієнтовно до 6-7 червня.**

Під час засідання робочої групи її члени майже годину спілкувалися з **Оленою Семенюк** щодо наявних і прогнозованих змін у роботі підприємства, цін на послуги тощо. Однак знайти спільного знаменника із керівницею КП «ОРЦ» не вдалося. Багатьом учасникам колегіального органу було незрозуміло, звідки взялися прогнозовані суми по кожному з місяців.

[![](https://mpz.brovary.org/wp-content/uploads/2017/05/KP-ORTS-robocha-grupa-23.05.2017_00010.jpg)](https://mpz.brovary.org/wp-content/uploads/2017/05/KP-ORTS-robocha-grupa-23.05.2017_00010.jpg)

Депутатки Броварської міської ради **Ірина Веремчук** і **Тетяна Крилова** висловилися за те, що в бізнес-плані мають бути прописані детально розрахунки по кожній послузі – із доходами та видатками: «_А це - ні про що_». Для ефективного налагодження роботи присутні в залі обранці нагадали, що раніше пропонували залучити професійну аудиторську компанію або [антикризового менеджера](https://mpz.brovary.org/deputat-shukaye-antykryzovogo-menedzhera-dlya-komunalnogo-zakladu-mista/).

[![](https://mpz.brovary.org/wp-content/uploads/2017/05/KP-ORTS-robocha-grupa-23.05.2017_00006.jpg)](https://mpz.brovary.org/wp-content/uploads/2017/05/KP-ORTS-robocha-grupa-23.05.2017_00006.jpg)

Секретар Броварської міської ради **Петро Бабич** підтримав ідею запрошення антикризового менеджера. Також він висловився за пошук інших джерел прибутку КП «ОРЦ», щоби вийти хоча би на 85% окупності підприємства: рекламу центру, використання волейбольного майданчика тощо.

[![](https://mpz.brovary.org/wp-content/uploads/2017/05/KP-ORTS-robocha-grupa-23.05.2017_00014.jpg)](https://mpz.brovary.org/wp-content/uploads/2017/05/KP-ORTS-robocha-grupa-23.05.2017_00014.jpg)

Нагадаємо, [5 травня](https://mpz.brovary.org/kp-orts-robocha-grupa-rekomenduye-znyaty-z-rozglyadu-vydilennya-3-2-mln-provesty-audyt/) відбулося засідання робочої групи, під час якого зокрема вирішили провести на підприємстві фінансовий та енергетичний аудити. А до 22 травня керівництво КП «ОРЦ» мало представити бізнес-план на наступний календарний рік. Питання актуалізувалось у зв’язку із винесенням на розгляд депутатів [проекту рішення](https://mpz.brovary.org/kp-orts-znovu-potribni-groshi-3-2-mln-grn-shho-vyrishat-deputaty/) про фінансування підприємства на суму **3,2 млн грн** з міського бюджету. Зрештою, під час голосування [11 травня](https://mpz.brovary.org/kp-orts-taky-otrymaye-groshi/) депутати скоротили обсяг виділення коштів до **780 тис грн**, однак лише на період до вересня 2017 року.

**Фото - Дмитро Карпій**
