---
title: "«Споживач має право»: чи повинен покупець платити за розбитий товар у супермаркеті?"
date: 2012-07-04
author: 
  username: "serzhov"
  display_name: "Сергій Севрук"
categories: 
  - "kolonka-avtora"
tags: 
  - "brovary"
  - "vibir-redaktsiyi"
  - "zahist-prav-spozhivacha"
  - "novini"
  - "pokupets"
  - "prodavets"
  - "rozbitiy-tovar"
  - "spozhivach"
  - "spozhivach-maye-pravo"
---

[![](https://mpz.brovary.org/wp-content/uploads/2012/07/rozbitiy-tovar.jpg "розбитий товар")](https://mpz.brovary.org/wp-content/uploads/2012/07/rozbitiy-tovar.jpg)На електронну скриньку рубрики «**Споживач має право**» надійшов лист від броварчанина Олександра, який попросив прокоментувати та пояснити прикру ситуацію, яка склалася з ним в одному з супермаркетів Броварів. Зокрема Олександр пише: "_Коли я розглядав для придбання чашку біля стелажу з посудом, жінка з візком, яка проходила повз мене, зачепила мене, через що чашка впала й розбилась. Я зробив жінці зауваження. Тут же до мене підбігла працівниця супермаркету, взяла уламок чашки зі штрих-кодом та наказала слідувати за нею до каси, щоб оплатити зіпсований товар. Оскільки вартість чашки доволі прийнятна (15 грн.), я не став розбиратись, хто правий і хто винен, і заплатив за розбиту чашку. Але якби у мене був зіпсований товар вартістю 500 грн., а у мене при собі не було б стільки грошей, як тоді бути. І взагалі, чи повинні клієнти оплачувати зіпсований товар, не виносячи його із зали супермаркету?"_

На жаль, часом дійсно стаються неприємні ситуації, коли, проходячи повз полиці супермаркету, покупець випадково впускає товар, або товар, не належним чином зафіксований, падає з полиць. І навіть якщо вини покупця немає, як правило, співробітники магазину вимагають сплатити за зіпсований (розбитий, пошкоджений) товар. Проте у таких ситуаціях існує багато нюансів, тому потрібно насамперед з’ясувати, хто насправді винен у пошкодженні товару – відвідувач чи адміністрація магазину, яка не подбала про надійне зберігання продукції, що, можливо, навіть загрожувало вашому життю, а може винен зовсім інший покупець, з вини якого і був зіпсований товар. А найголовніше, що потрібно знати: Закон України «Про захист прав споживачів» стоїть на боці покупця в таких ситуаціях, але, на жаль, люди про це не знають і не цікавляться своїми правами. Спробуємо більш детально розібратися в цій ситуації і пояснили, як потрібно діяти у подібній «форс-мажорній» ситуації.

**Продавець повинен довести вашу вину**

На перший погляд, закон однозначно говорить про те, що збитки, завдані іншій особі, повинні бути відшкодовані. Але не все так просто, якщо це сталося на території супермаркету. Якщо взяти ситуацію з пошкодженням товару в супермаркеті, необхідно виходити з того, що ризик випадкового  пошкодження речі несе її власник. Тобто на момент до покупки це магазин. Але в той же час не потрібно забувати і ту норму Цивільного кодексу, яка говорить, що шкода, завдана майну іншої особи, підлягає відшкодуванню. Однак тут ще треба довести, що в цій ситуації існує вина покупця. Для цього необхідно зібрати цілий ряд доказів - свідчення свідків, фіксація камер відеоспостереження супермаркету. У **Цивільному кодексі Україні** про ризик випадкового пошкодження сказано у статтях 323, 668 та 1166**.** Але щоб звинуватити вас у тому, що ви розбили річ, адміністрація дійсно повинна мати докази. Тому якщо реальних доказів немає, то чому ви повинні за це платити?

Крім того, потрібно ще довести, що пошкодження речі сталося з вашої вини. Можливо, ви й розбили товар, але сталося це через те, що він стояв на полиці погано закріплений, а значить, адміністрація не подбала про його надійне зберігання. Можливо, вас штовхнув інший покупець, і ви навалилися на стелаж з посудом. Може бути й таке, що ви просто проходили повз розбиту банку з помідорами і з вас вирішили зробити винуватця.

**Винен чи ні, встановлює тільки суд**

У будь-якому випадку, якщо з вами трапилася така неприємність - не панікуйте і не поспішайте платити «по чеку». Адекватно оцініть ситуацію і дійте відповідно до букви закону, який цілком на вашому боці. Такі виплати мають відбуватися виключно через суд, на якому ще необхідно довести вину покупця, в тому числі й те, що мала місце зумисна дія. Нічого на місці не оплачується, на місці тільки фіксується.

Відтак ви маєте повне право відмовитися платити за пошкоджений товар. Якщо адміністрація супермаркету все ж наполягає на вашій вині, вимагайте скласти **_акт про нанесення шкоди та надати факти_**, що доводять вашу вину. Обов’язково простежте, щоб були свідки, які зможуть підтвердити або спростувати інформацію, яка буде записана в акті. У зазначеному документі мають бути підписи самого покупця, адміністрації супермаркету і свідків. Його передають до суду і далі вже представники закону розбираються в ситуації, після чого, на підставі фактів та доказів, виноситься рішення - повинні ви відшкодовувати збитки чи ні. Можливо, за розбиту пляшку пива вам буде простіше заплатити, ніж ходити по судах. Але це справа принцип: якщо ви розумієте, що це сталося не з вашої вини, чому ви маєте платити за це? Крім того, уявіть, якщо б на місці цієї пляшки пива опинилась пляшка дорогого марочного коньяку…

**Право споживача - вільний вибір продукції**

Може трапитися й так, що адміністрація відмовляється складати будь-які документи і продовжує вимагати негайного відшкодування збитку. У такому випадку, нагадайте їм про пункт 2 статті 17 **Закону України «Про захист прав споживачів»**, в якому говориться: **_«_**_Продавець (виконавець) зобов’язаний всіляко сприяти споживачеві у вільному виборі продукції. Забороняється примушувати споживача придбавати продукцію неналежної якості або непотрібного йому асортименту__»._ Випадково розбитий товар не був вашим вибором, ви не зобов’язані його купувати.

**Примус, докучання, неналежний вплив - незаконні**

Якщо гнів адміністрації міцнішає і вас не випускають з приміщення супермаркету, слід згадати ще й про пункти 1, 4 і 5 статті 19 Закону України «Про захист прав споживачів», в яких йдеться про заборону нечесної підприємницької практики та агресивної діяльності. Зокрема, пункти говорять: «_Агресивною вважається підприємницька практика, яка фактично містить елементи примусу, докучання або неналежного впливу та істотно впливає або може впливати на свободу вибору або поведінку споживача стосовно придбання продукції_» (Закон України «Про захист прав споживачів», ст. 19, п.4). Крім того, «_Як агресивні забороняються такі форми підприємницької практики: 1) створення враження, що споживач не може залишити приміщення продавця (виконавця) без укладення договору або здійснення оплати... 4) вимога оплати продукції, наданої продавцем (виконавцем), якщо споживач не давав прямої і недвозначної згоди на її придбання__»_ (Закон України «Про захист прав споживачів», ст. 19, п. 5).

**Звертайтеся до міліції**

Якщо після всіх цих аргументів Вас все одно продовжують примушувати платити за пошкоджений товар і відмовляються складати акт та фіксувати ситуацію на місці, телефонуйте до міліції. Ви не зобов’язані платити за розбитий товар, тим більше, якщо ви не винні у його пошкодженні.

> _Отже, Олександре, Ви не повинні були сплачувати за розбиту чашку, тим більше, якщо це сталося не з Вашої вини! Насправді ми споживачі самі винні в тому, що з нашими правами ніхто не рахується, бо ми від незнання законодавства виконуємо всі примхи нечесних продавців_. _Тому ми закликаємо усіх наших читачів пильно стежити за дотриманням ваших прав споживача та разом із нами відстоювати їх у разі порушення._
