---
title: "На своєму звітуванні Роман Сімутін розповів про робочі будні опозиційного депутата"
date: 2013-01-25
author: 
  username: "Aleechka"
  display_name: "Аліна Дяченко"
tags: 
  - "brovary"
  - "vibir-redaktsiyi"
  - "deputati"
  - "zvituvannya"
  - "zosh-7"
  - "novini"
  - "park-peremoga"
  - "simutin"
---

[![Звітування Сімутіна_2](https://mpz.brovary.org/wp-content/uploads/2013/01/Zvituvannya-Simutina_2.jpg)](https://mpz.brovary.org/wp-content/uploads/2013/01/Zvituvannya-Simutina_2.jpg)**23 січня в актовій залі 7 школи зібралось близько 40 мешканців вул. Кирпоноса та бульв. Незалежності, які прийшли на [звітування](https://mpz.brovary.org/sogodni-pered-vibortsyami-svogo-okrugu-zvituvatime-deputat-simutin/) свого депутата – Романа Сімутіна, що представляє їхній 10-й виборчий округ у Броварській міській раді. Спершу депутат розповів про свою роботу протягом 2012 року, а потім мешканці отримали можливість висловити свої побажання та пропозиції та поставити запитання своєму обранцю.**

Ще на початку свого звіту Роман Сімутін зазначив, що не може похвалитись значними «матеріальними здобутками» для свого округу у вигляді заасфальтованих доріг, капітальних ремонтів будинків, встановленням дитячих майданчиків, оскільки на його численні звернення до виконавчих органів влади з проханням відреагувати на потреби мешканців округу йому відповідають традиційною відмовкою «у бюджеті немає коштів».

[![Звітування Сімутіна_3](https://mpz.brovary.org/wp-content/uploads/2013/01/Zvituvannya-Simutina_3.jpg)](https://mpz.brovary.org/wp-content/uploads/2013/01/Zvituvannya-Simutina_3.jpg)

[![Звітування Сімутіна_5](https://mpz.brovary.org/wp-content/uploads/2013/01/Zvituvannya-Simutina_5.jpg)](https://mpz.brovary.org/wp-content/uploads/2013/01/Zvituvannya-Simutina_5.jpg)

[![Звітування Сімутіна_1](https://mpz.brovary.org/wp-content/uploads/2013/01/Zvituvannya-Simutina_1.jpg)](https://mpz.brovary.org/wp-content/uploads/2013/01/Zvituvannya-Simutina_1.jpg)

«_Проте коли я виступаю на сесіях та намагаюсь забезпечити наповнення міського бюджету, то стаю для них ворогом, адже закликаю депутатів не дерибанити міську землю та майно громади, а ефективно їх використовувати, щоб на потреби людей було більше коштів у бюджеті_», – розповів депутат і додав: «_Та я не збираюсь брати участь у їхніх оборудках. Натомість пробую вирішувати проблеми людей у міру своїх можливостей та повноважень, допомагаю мешканцям разом захищати свої права»._

Минулого року у 10 окрузі за активної участі депутата та місцевих громадських організацій було створено перший у місті будинковий комітет, легалізований відповідно до закону «Про органи самоорганізації громадян». Нині цей будкомітет робить перші кроки по реальному контролю за якістю надання житлово-комунальних послуг у їхньому будинку № 10 по бульв. Незалежності.

Також депутат розповів про свою громадську діяльність, зокрема про те, як він [спільно з мешканцями захищав броварський парк «Перемога»](https://mpz.brovary.org/brovarchani-vijsli-na-zahist-parku-peremoga/), відстоював [права жителів будинків по вул. Кирпоноса №15, 15а, 15б, 17, 17а, 17б та 17в](https://mpz.brovary.org/vtretye-zamist-dityachogo-maydanchika-meshkantsi-hrushhivok-otrimali-bagatopoverhivku/), на подвір’ї яких влада хоче збудувати багатоповерхівку тощо.

[![Звітування Сімутіна_6](https://mpz.brovary.org/wp-content/uploads/2013/01/Zvituvannya-Simutina_6.jpg)](https://mpz.brovary.org/wp-content/uploads/2013/01/Zvituvannya-Simutina_6.jpg)

[![Звітування Сімутіна_9](https://mpz.brovary.org/wp-content/uploads/2013/01/Zvituvannya-Simutina_9.jpg)](https://mpz.brovary.org/wp-content/uploads/2013/01/Zvituvannya-Simutina_9.jpg)

[![Звітування Сімутіна_4](https://mpz.brovary.org/wp-content/uploads/2013/01/Zvituvannya-Simutina_4.jpg)](https://mpz.brovary.org/wp-content/uploads/2013/01/Zvituvannya-Simutina_4.jpg)

«_За два роки своєї діяльності я написав близько 300 звернень у різні інстанції, провів десятки зустрічей з мешканцями. Мене постійно видно в окрузі, я постійно спілкуюсь з людьми, бо вважаю, що лише разом можна боротись і перемагати, тобто добиватись вирішення проблем громади_», - запевнив Роман Сімутін.

Він також розповів присутнім про «особливості» житлово-комунальної реформи, яку влада нині проводить у Броварах, зокрема про [намір чиновників підвищити тариф на обслуговування внутрішньобудинкових систем майже в три рази](https://mpz.brovary.org/brovarchani-ne-hochut-podarunkiv-vid-zlogo-dida-moroza-u-viglyadi-zrostannya-tarifiv/), план викреслити з квартплати половину послуг (в тому числі поточний ремонт), щоб нібито її не підвищувати. «Х_очу, щоб тарифи формувались прозоро, їх розмір був дійсно обґрунтованим, і в підсумку мешканці отримали якісні послуги за справедливою ціною_», - зазначив депутат.

[![Звітування Сімутіна_10](https://mpz.brovary.org/wp-content/uploads/2013/01/Zvituvannya-Simutina_10.jpg)](https://mpz.brovary.org/wp-content/uploads/2013/01/Zvituvannya-Simutina_10.jpg)

[![Звітування Сімутіна_8](https://mpz.brovary.org/wp-content/uploads/2013/01/Zvituvannya-Simutina_8.jpg)](https://mpz.brovary.org/wp-content/uploads/2013/01/Zvituvannya-Simutina_8.jpg)

[![Звітування Сімутіна_7](https://mpz.brovary.org/wp-content/uploads/2013/01/Zvituvannya-Simutina_7.jpg)](https://mpz.brovary.org/wp-content/uploads/2013/01/Zvituvannya-Simutina_7.jpg)

Після того, як Роман Сімутін завершив свій виступ, слово взяли громадяни. Молода дівчина звернула увагу депутата на проблему з освітленням та засміченістю ділянки між буд. 6а та 6б по бул. Незалежності та Кирпоноса, 13 та 17, де розташовано чимало гаражів. Також мешканці скаржились, що біля буд. 4а по бул. Незалежності, на тротуарах постійно паркуються автомобілі, через що страждають пішоходи і особливо діти. Згадали люди і кафе-ресторан «Монте Карло», яке не виконує приписи різних інстанцій та створює незручності для жителів багатоповерхівки № 6 по бул. Незалежності. Жінка-інвалід поскаржилась, що для людей з особливими потребами у місті не вистачає маршруток, обладнаних належним чином.

[![Звітування Сімутіна_11](https://mpz.brovary.org/wp-content/uploads/2013/01/Zvituvannya-Simutina_11.jpg)](https://mpz.brovary.org/wp-content/uploads/2013/01/Zvituvannya-Simutina_11.jpg)Журналістка «Маєш право знати» також поставила кілька запитань депутату, зокрема стосовно чи-то салону краси, чи-то офісного центру, який виріс неподалік від салону «ВОЯЖ» впритул до 7 школи і в якому нині продаються… квартири. Ми запитали, що можна зробити з цим будівництвом, і почули наступну відповідь: «_Я кілька років писав до різних контролюючих інстанцій, однак це не допомогло. Нині вже підготовлений позов до суду, і саме ця установа має поставити крапку в історії про те, як шкільний стадіон став площею для комерційної забудови_».

Також ми спитали, до кого мають звертатись мешканці стосовно перенесення бетонного блоку, який лежить на дорозі біля дитсадка «Колосок» та перегороджує проїзд для автотранспорту, і депутат порадив звертатись до КП «Служба замовника» та мерії.

Наприкінці зустрічі депутат запропонував присутнім залишити свої контакти для того, щоб в подальшому разом відстоювати свої інтереси та здійснювати громадський контроль за формуванням нових житлово-комунальних тарифів у Броварах, і люди охоче відгукнулись на цю пропозицію.

[![Звітування Сімутіна_12](https://mpz.brovary.org/wp-content/uploads/2013/01/Zvituvannya-Simutina_12.jpg)](https://mpz.brovary.org/wp-content/uploads/2013/01/Zvituvannya-Simutina_12.jpg)
