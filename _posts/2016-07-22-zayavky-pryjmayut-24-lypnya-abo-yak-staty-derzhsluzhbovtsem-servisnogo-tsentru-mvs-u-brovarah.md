---
title: "Заявки приймають до 24 липня, або Як стати держслужбовцем сервісного центру МВС у Броварах"
date: 2016-07-22
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "administruvannya"
  - "brovary"
  - "vidbir"
  - "dedlajn"
  - "derzhsluzhba"
  - "kliyentooriyentovanist"
  - "mvs"
  - "nadannya-poslug"
  - "novini"
  - "servisnyj-tsentr"
  - "stazhuvannya"
coverImage: "wp-content/uploads/2016/07/13667996_1083207695102669_7213828275872860519_o.jpg"
---

**У Київській та Дніпропетровській областях триває відбір охочих стажуватися на посаду адміністратора новостворених територіальних сервісних центрів Міністерства внутрішніх справ України. Безкоштовний інтенсивний навчальний курс пройдуть лише найкращі, які отримають роботу в новій системі. Про це [йдеться](http://hsc.gov.ua/2016/07/14/mvs-ogoloshuye-nabir-na-stazhuvannya-v-servisnih-tsentrah-mvs/) на сайті Головного сервісного центру МВС України. За інформацією поліції, відповідна служба вже організована у Броварах.**

На сайті нової структури вказано, що посадові обов’язки адміністратора передбачають безпосереднє надання послуг з реєстрації та перереєстрації транспортних засобів, видачі або обміну посвідчень водія та приймання іспитів, роботу з документами та базами даних, надання консультацій тощо.

\[caption id="attachment\_58710" align="aligncenter" width="600"\][![Bez-nazvi-159-1024x676](https://mpz.brovary.org/wp-content/uploads/2016/07/Bez-nazvi-159-1024x676.png)](https://mpz.brovary.org/wp-content/uploads/2016/07/Bez-nazvi-159-1024x676.png) Презентаційна інфографіка Головного сервісного центру МВС України\[/caption\]

Охочим пройти стажування з подальшим працевлаштуванням у територіальних сервісних центрах необхідно заповнити [електронну анкету](https://docs.google.com/forms/d/e/1FAIpQLSeKr3fvA3SZ2HonLeJoPtV5A0s4VHHpx6dFAibxjXBDVvszgw/viewform?c=0&w=1) до 24 липня. Абітурієнти з переліку майбутніх місць роботи можуть вибрати і Бровари. Як [зазначено](http://www.kv.npu.gov.ua/uk/publish/article/81664) на сайті Національної поліції у Київській області, такий центр із надання послуг в нашому місті організований за адресою колишнього броварського МРЕВ по **вулиці Броварської сотні (Чкалова), 4**.

Навчання [відбуватиметься](http://hsc.gov.ua/wp-content/uploads/2016/07/tablitsa_daty_Dnepr-Kiev.pdf) інтенсивно. На Київщині відібраних на стажування за результатами інтерв’ю буде лише 64 особи. Їх очікуватиме курс, розрахований на 1-2 тижні теорії та 3-4 тижні практики. Для мешканців нашої області тренінги проводитимуть у столиці, в Головному сервісному центрі МВС. А практику стажери здобуватимуть «на місцях», зокрема і в Броварах.

Серед вимог до кандидатів:

- громадянство України;
- вік від 18 років;
- закінчена вища освіта за освітньо-кваліфікаційним рівнем бакалавра, магістра (спеціаліста);
- відсутність судимостей;
- досвід роботи у сфері послуг схвалюється, але не є обов’язковим.

Окрім того, у службі акцентують: перевага буде надаватись  кандидатам, які раніше не працювали у відомствах, що підпорядковуються МВС, вмотивовані стати частиною реформи та прагнуть до якісного надання послуг громадянам.

[![13662352_1083207918435980_4795347950409909216_o](https://mpz.brovary.org/wp-content/uploads/2016/07/13662352_1083207918435980_4795347950409909216_o.jpg)](https://mpz.brovary.org/wp-content/uploads/2016/07/13662352_1083207918435980_4795347950409909216_o.jpg)

Після завершення навчання стажери отримають посаду державного службовця – адміністратора – із зарплатнею у **6 тис. грн.** Працюватимуть колишні кандидати по 40 годин на тиждень – із вівторка по суботу.

Нагадаємо, в Україні триває реформування структури МВС. На базі колишніх МРЕВ та ДАІ створюють нові територіальні сервісні центри. Тепер саме вони надаватимуть платні та безкоштовні послуги, що раніше належали до повноважень ліквідованих органів МВС.

Метою реформування чиновники оголосили боротьбу з корупцією та подолання зайвої бюрократії. Нещодавно такий сервісний центр [відкрили](https://www.youtube.com/watch?v=XPmP7h-nf4w) в Києві. Охочим журналістам продемонстрували: послуги надають швидко, в порядку нетривалої електронної черги, у відкритому просторі або у прозорих скляних кабінетах під спостереженням відеокамер – аби неможливо було дати хабаря.

**Фото - зі [сторінки](https://www.facebook.com/arsen.avakov.1/posts/1083209258435846) Арсена Авакова та сайту Головного сервісного центру МВС України**
