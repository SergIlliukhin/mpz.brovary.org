---
title: "У Броварах влада зриває довибори в міськраду"
date: 2013-01-22
categories: 
  - "kolonka-avtora"
tags: 
  - "vibir-redaktsiyi"
  - "gritsay"
  - "dovibori"
  - "ovk"
  - "promizhni-vibori"
  - "rizanenko"
  - "sapozhko"
  - "tvk"
  - "torgmash"
  - "troshhenko"
---

[![4560](https://mpz.brovary.org/wp-content/uploads/2013/01/4560.jpeg)](https://mpz.brovary.org/u-brovarah-vlada-zrivaye-vibori-v-miskradu/attachment/4560/)**_Вже цими днями місто мало б дізнатись ім’я нового депутата броварської міської ради. Ще на минулому тижні комунальники поздирали б зі стін агітки кандидатів, члени виборчої комісії підписали останні протоколи, учасники перегонів заявили б про беззаперечну перемогу – кожен про свою, а люди із полегшенням би зітхнули з приводу закінчення чергових політичних ігрищ._**

Саме минулої неділі, **20 січня**, в 20-му мажоритарному виборчому окрузі на Торгмаші могли відбутись проміжні вибори до Броварської міської ради: мешканці кількох дворів мали б  отримати шанс вирішити, хто сяде в єдине незайняте депутатське крісло на Гагаріна, 15, після того, як його звільнив **Павло Різаненко**, котрий у свою чергу пішов «на підвищення» в парламент.  Проте цього так і не сталось – про обов’язкові довибори броварського депутата міська виборча комісія… просто забула.

Щоправда, якби все відбувалось відповідно до закону, політично активні броварчани мали не надто багато часу на перепочинок після [виснажливої](https://mpz.brovary.org/shho-i-treba-bulo-dovesti/) минулорічної парламентської кампанії. Вже **11 листопада** Центральна виборча комісія у своєму протоколі визнала обраним Павла Різаненка народним депутатом по 97-му виборчому округу. З цього моменту припинились його повноваження як депутата Броварської міської ради, а ще саме цей день мав стати точкою відліку для броварської ТВК, починаючи з якого виборча комісія мала лише десять днів на оголошення проміжних виборів по 20-му броварському округу. Саме в цьому окрузі на Торгмаші Різаненка обрали міським депутатом в 2010-му році, і тому тут мав бути визначений його наступник.

Згідно із законом броварська міська виборча комісія зобов’язана була оголосити дату виборів не пізніше **21 листопада** – на виборчу кампанію в таких випадках виділяється два місяці, а сам виборчий процес триває всього 50 днів. Вже **24 листопада** спливав гранично допустимий термін публікації відповідного рішення ТВК в друкованій пресі, а самі вибори мали б відбутись максимум в неділю, 20 січня. Проте досі броварчани не знають про існування жодного такого рішення від броварської виборчої комісії.

> **Cт. 15** Закону України "Про вибори депутатів Верховної Ради Автономної Республіки Крим, місцевих рад та сільських, селищних, міських голів"
> 
> Проміжні вибори депутата призначаються на _**останню неділю шістдесятиденного строку**_ з дня прийняття рішення про їх призначення, а виборчий процес розпочинається _**за 50 днів до дня проміжних місцевих виборів**_.
> 
> Рішення про призначення проміжних виборів депутата _**приймається територіальною виборчою комісією не пізніш як у десятиденний строк з дня дострокового припинення повноважень депутата,**_обраного у відповідному одномандатному, одномандатному мажоритарному виборчому окрузі.

**У пошуках дати голосування**

«Маєш право знати» вирішило поцікавитись в місцевої ТВК, чи збиралась та на засідання та чи приймала рішення про призначення проміжних виборів. Утім це виявилось непросто: наразі проблематично навіть відшукати фізичне розташування ТВК, адже раніше цей орган працював на четвертому поверсі будівлі міськради, проте зараз дані кабінети займають апарат ради та її секретар. Відтак наші журналісти надіслали запит безпосередньо в Центральну виборчу комісію, в якому «МПЗ» намагалось дізнатись, чи призначала броварська виборча комісія проміжні вибори, а якщо ні – то чи виконала цю функцію ЦВК, як те передбачено законом.

На даний момент ми очікуємо відповіді від Центральної виборчої комісії, проте вже зараз зрозуміло, що всі відведені законом терміни на організацію довиборів у Броварах, сплили. На сайті ЦВК відсутня будь-яка  інформація щодо призначення виборів по 20-му броварському округу, так само як і обов’язкове оголошення про початок кампанії в місцевій друкованій пресі.

Але 20 грудня 2012 року на пленарному засіданні броварська міська рада ухвалює рішення "[Про дострокове припинення повноважень депутата Броварської міської ради Київської області VI скликання Різаненка П.О.](http://docs.pravo-znaty.org.ua/p6443/20.12.2012/821-27-06)", у якому зокрема сказано наступне:

> _"1. Взяти до відома, що відповідно до постанови Центральної виборчої комісії **27 листопада 2012 року** № 1985 Різаненка Павла Олександровича зареєстровано народним депутатом України і відповідно до пункту 4 частини першої статті 5 Закону України «Про статус депутатів місцевих рад» його повноваження депутата Броварської міської ради Київської області припиняються достроково **без прийняття міською радою рішення.**_
> 
> _2\. Направити дане рішення Броварській міській виборчій комісії Київської області"._

Чому на сесію винесли такий дивний проект рішення, на перший погляд незрозуміло, позаяк повноваження міського депутата автоматично припиняються з моменту обрання його на іншу посаду, яка, згідно з Конституцією, не передбачає суміщення двох представницьких мандатів. Проте не виключено, що подібним рішенням броварські депутати намагались відтягнути терміни призначення проміжних виборів, посилаючись саме на нього - а не на протокол ЦВК від 11 листопада - як на відправну точку старту виборчої кампанії. У такому випадку броварська виборча комісія отримала би "відстрочку" аж до **30 грудня** і лише наприкінці зими броварчани змогли б отримати собі ще одного депутата. Проте й цього не відбулося - вибори досі не призначено.

Тоді за справу мала би взятись ЦВК, яка у разі невиконання норм закону з боку броварської виборчої комісії (що й маємо в нашому випадку), сама могла назвати дату виборів – таке оголошення повинно прозвучати у п’ятиденний термін з дня виявлення бездіяльності територіальної виборчої комісії. Проте ЦВК або досі «не виявила» цієї бездіяльності, або не бажає її «виявляти», а, може, й сама вирішила проігнорувати законодавчі вимоги, проте вибори в Броварах досі не призначено.

> Ст.15 Закону України "Про вибори депутатів Верховної Ради Автономної Республіки Крим, місцевих рад та сільських, селищних, міських голів".  "... У разі невиконання територіальною виборчою комісією вимог цього Закону (бездіяльність виборчої комісії) щодо призначення повторних чи проміжних місцевих виборів **_такі вибори призначаються Центральною виборчою комісією у п'ятиденний строк з дня виявлення бездіяльності відповідної територіальної виборчої комісії_.** В такому випадку про початок виборчого процесу оголошує Центральна виборча комісія".

**"Начальники" виборів**

На цьому місці слід наголосити, що штучне затягування призначення виборів, а фактично саботаж виборчого процесу – нормальна практика для броварської територіальної комісії. Варто пригадати хоча б ситуацію з достроковими виборами броварського міського голови після скандальної відставки попереднього мера Антоненка: тоді майже два місто жило з «виконуючим обов’язки», а обов’язкові позачергові вибори банально не призначали. Містом керував в той час ще мало відомий депутат-«бютівець» Ігор Сапожко, який завдяки кон’юнктурному переходу з БЮТу до лав «регіоналів» та за неабиякого «сприяння» тієї ж броварської виборчої комісії зміг перемогти на мерських виборах 2010-го, позбувшись неприємної приставки «в.о».

\[caption id="attachment\_12985" align="alignleft" width="249"\][![Олександр Грицай](https://mpz.brovary.org/wp-content/uploads/2013/01/IMG_4294.jpg)](https://mpz.brovary.org/u-brovarah-vlada-zrivaye-vibori-v-miskradu/img_4294-2/) Олександр Грицай\[/caption\]

В цій історії найцікавіше те, що змінюються мери, приходять та йдуть депутати, проте склад ТВК – яка керує цим процесом у виборчий період – залишається практично незмінним. На даний момент головою броварської виборчої комісії досі є одіозний **Олександр Грицай** – колись тіньовий наглядач за броварською пресою, потім – прес-секретар Сапожка і, зрештою, - голова броварської ТВК та неофіційний координатор виборчих кампаній ПР у Броварах. Саме він організував [одні з найбрудніших виборів](http://brovary.wordpress.com/) в Україні в 2010-му році і саме його було призначено членом окружної виборчої комісії на останніх парламентських виборах по нашому округу. Грицай, котрий був диригентом найбільш цинічних інформаційних сценаріїв з боку влади в 2012-му, досі лишається «начальником виборів» у Броварах.  Разом з ним з комісії в комісію «кочує» ціла група місцевих фальсифікаторів, зокрема **Клавдія Сдобнякова**, в чиї задачі входить недопуск журналістів на владні заходи, **Катерина Щербакова** – член ТВК в 2010-му році та ОВК в 2012, **Юлія Логовченко** – донька головного редактора «Броварської панорами» та підлегла Грицая в консалтинговій фірмі, також член ОВК у 2012, та ін.

Водночас не менш вірогідною є версія, коли Грицай звільнить місце голови виборчої комісії для іншої владної креатури. Автор «кращих» прикладів броварської політичної «чорнухи» з тріском провалив минулорічну кампанію «регіоналів», не змігши протягнути в парламент **Сергія Федоренка**, розбазаривши при цьому купу грошей і титанічних зусиль адмінресурсу. Відтак логічною була би професійна дискваліфікація Грицая та його команди в контексті прийдешніх місцевих виборів. Проте з огляду на перманентний дефіцит кадрів всередині «регіоналівської» команди цілком ймовірно, що Грицай і надалі відіграватиме першу скрипку у владному оркестрі, вже втретє очоливши виборчий процес на боці місцевих «регіоналів», а значить -  створивши передумови для не менш брудної виборчої кампанії вже зразка 2014-го року.

З одного боку виглядає досить дивно, чому броварська влада так відчайдушно саботує організацію довиборів по 20-му округу, адже в цьому випадку обирається лише один депутат із 42-ох. Наївно було би очікувати, що «обранець на заміну» якимось чином вплине на розстановку сил в міськрад, адже як і раніше, депутатську більшість контролює група Трощенка-Сапожка, а тому не має особливого сенсу так протидіяти проміжним виборам.

Проте складається враження, що в місцевих можновладців вже в хронічну форму переріс так званий «комплекс Різаненка»: панічний страх ситуації, коли навіть один депутат може сильно вплинути на плани «регіоналівської» верхівки на місцевому рівні, а потім – тріумфально перемогти владних висуванців вже на найвищому державному рівні. Враховуючи те, що проміжні перегони мають відбутись саме в тому окрузі, де  Різаненко і почав свою політичну кар’єру, фобії Сапожка, Трощенка, Федоренка та Грицая могли значно посилитись. Можливо, саме цим пояснюється таке небажання призначати обов’язкові проміжні вибори, котрі – хто знає - можуть дати шлях в броварський політикум ще одному одному незалежному депутату, котрий на схоче танцювати під «регіоналівську» дудку.

> «Маєш право знати» стежитиме за розвитком подій та повідомлятиме нашим читачам про нові подробиці ситуації з призначенням довиборів.
