---
title: "Світлана Загоровка: \"Мій чоловік поїхав на Майдан, щоб бути там, де твориться нова історія України\""
date: 2013-12-04
author: 
  username: "Aleechka"
  display_name: "Аліна Дяченко"
tags: 
  - "administratsiya-prezidenta"
  - "aresht"
  - "bankova"
  - "brovary"
  - "vibir-redaktsiyi"
  - "vladislav-zagorovka"
  - "zagorovka"
  - "novini"
  - "rodina"
  - "svitlana-zagorovka"
  - "sud"
  - "shturm-bankovoyi"
---

**[![Загоровка 12](https://mpz.brovary.org/wp-content/uploads/2013/12/Zagorovka-12.jpg)](https://mpz.brovary.org/wp-content/uploads/2013/12/Zagorovka-12.jpg)Вчора ввечері стало відомо, що серед 9 осіб, побитих та затриманих на Банковій, [є один броварчанин](https://mpz.brovary.org/sered-pobitih-pid-administratsiyeyu-prezidenta-ta-zaareshtovanih-za-organizatsiyu-masovih-bezporyadkiv-ye-brovarchanin/) – Владислав Загоровка. Мені дали контакти його дружини та попередили, що вона, мабуть, зараз на суді, де її чоловіку як запобіжний засіб хочуть дати 60 днів арешту. Я написала їй смс-повідомлення та попросила зв’язатись, коли буде можливість. Телефонний дзвінок пролунав сьогодні вранці – пані Світлана повідомила, що додому повернулась о 2-й ночі. Історія, яку вона розповіла, не залишає жодних сумнівів – те, що зараз відбувається в країні, стосується кожного, і жертвою режиму Януковича може стати будь-яка ні в чому не винна людина, яка просто опинилась не в тому місці і не в той час.**

…За кілька хвилин до дзвінка Світлани я дізналась у твіттері, що сьогодні в інформаційній агенції «Інтерфакс» має відбутись прес-конференція рідних та близьких затриманих на Банковій. Я сподівалась зустріти броварську жінку там, бо не була впевнена, чи вона зателефонує. Уже коли я почала збиратись, почувся дзвінок. З’ясувалось, що пані Світлана не знає про прес-конференцію, то ж я запропонувала їй поїхати разом, почути інші історії та по дорозі послухати її. Однак поговорити на шляху до Києва нам так і не вдалось: у Світлани розривались усі телефони. То дзвонили знайомі, то журналісти, то люди, які хотіли допомогти та підтримати.

\[caption id="attachment\_22662" align="aligncenter" width="588"\][![Загоровка 04](https://mpz.brovary.org/wp-content/uploads/2013/12/Zagorovka-04.jpg)](https://mpz.brovary.org/wp-content/uploads/2013/12/Zagorovka-04.jpg) Світлана Загоровка\[/caption\]

\[caption id="attachment\_22677" align="aligncenter" width="614"\][![Загоровка з дітьми](https://mpz.brovary.org/wp-content/uploads/2013/12/Zagorovka-z-ditmi.jpg)](https://mpz.brovary.org/wp-content/uploads/2013/12/Zagorovka-z-ditmi.jpg) Владислав Загоровка з дітьми. Фото з соцмереж\[/caption\]

Її історію я почула, коли зателефонував хтось зі знайомих, який нічого не знав. Взявши слухавку, жінка почала розповідати: «_Мій чоловік за гратами. Так, Влада заарештували. Він був на Банковій, коли все це сталося. Ти що, новини не дивишся? Він поїхав вранці на Майдан, дзвонив мені, казав, що там все спокійно та мирно, що я можу приїжджати з дітьми. Хіба б він кликав мене до себе, якби збирався штурмувати Адміністрацію Президента? А потім з ним раптом пропав зв’язок. Довгий час я не могла до нього додзвонитись, телефон був поза зоною досяжності. Я почала переживати, я не могла спати. Близько 2-ої ночі він подзвонив, сказав, що його затримали, що він в РОВД, але не встиг повідомити, у якому, бо у нього швидко забрали телефон. Вчора був суд, йому дали 60 днів арешту. Його звинувачують в «організації масових заворушень_»…»

Потім ми приїхали в «Інтерфакс». Конференц-зал інформаційної агенції був забитий під зав’язку: тут зібралось близько сотні журналістів з усіх українських телеканалів, газет та Інтернет-ЗМІ та міжнародні журналісти і правозахисники. Історії, які розповідали жінки – мами, наречені, дружини, сестри – дуже нагадували історію Світлани. Чоловіки, яких спершу жорстоко побив «Беркут», а потім затримали та арештували, опинились на Банковій суто випадково. Хтось від знайомих почув, що там відбувається якийсь штурм та з цікавості пішов подивитись, когось в «гарячу точку» привів потяг до режисури та документалістики. Ніхто з них не планував там бути та не йшов туди цілеспрямовано на штурм.

[![Загоровка 02](https://mpz.brovary.org/wp-content/uploads/2013/12/Zagorovka-02.jpg)](https://mpz.brovary.org/wp-content/uploads/2013/12/Zagorovka-02.jpg)

[![Загоровка 07](https://mpz.brovary.org/wp-content/uploads/2013/12/Zagorovka-07.jpg)](https://mpz.brovary.org/wp-content/uploads/2013/12/Zagorovka-07.jpg)

Проте, на жаль, це не врятувало їх від «жорн українського правосуддя». Чоловіки, які нині потребують насамперед невідкладної медичної допомоги (у більшості з них серйозні черепно-мозкові травми, сильні забої кінцівок та ребер, переломи), замість лікарняних палат за рішенням судів потрапили в СІЗО на 60 днів як небезпечні злочинці, які, перебуваючи у змові з ще 300 радикалами, організували напади на правоохоронців на Банковій.

Підозрюваних у скоєнні тяжкого злочину приводили до зали суду у дуже тяжкому стані. Жінки, розповідаючи про побачене, не стримували сліз – такими вони своїх синів, братів, чоловіків ще ніколи не бачили. Одному з них стало у суді дуже зле, він втратив свідомість і його забрала швидка. «Хто дозволив його у такому стані доставити на засідання?!» - бідкались його рідні.

[![Загоровка 01](https://mpz.brovary.org/wp-content/uploads/2013/12/Zagorovka-01.jpg)](https://mpz.brovary.org/wp-content/uploads/2013/12/Zagorovka-01.jpg)

[![Загоровка 08](https://mpz.brovary.org/wp-content/uploads/2013/12/Zagorovka-08.jpg)](https://mpz.brovary.org/wp-content/uploads/2013/12/Zagorovka-08.jpg)

Найважче було слухати історії про те, як жінки шукали своїх чоловіків. У міліції їм уперто казали, що нікого не затримували, у лікарнях інформацію про травмованих також не надавали. Дехто дізнався про місце перебування свого чоловіка через дві доби… від журналістів. Декому дзвонили призначені державою адвокати та з насмішкою розповідали про фізичний стан «підозрюваного».

Щодо якості роботи безкоштовних державних адвокатів у родичів думки розділились – хтось нарікав на повну непрофесійність захисників, а от пані Світлана навпаки, хвалила адвоката свого чоловіка та казала, що це був юридичний супровід на належному рівні, однак, на жаль, це не допомогло: «_Жінка, яку призначили захищати мого чоловіка, ставила прокурору дуже правильні запитання, які, на жаль, залишились без відповіді та без уваги судді, який все одно дав моєму чоловіку 60 днів арешту, як і всім решті. Я дуже вдячна адвокату, вона зробила все можливе. Після суду навіть присутній на засіданні народний депутат Петро Порошенко потис їй руку, і сказав, що вона справжній захисник_».

**Відео розмови Порошенка з прокурором, який не дав взяти Владислава Загоровку на поруки**

<iframe src="//www.youtube.com/embed/MdDGvVwd3ic" height="360" width="480" allowfullscreen frameborder="0"></iframe>

Також Світлана розповіла, що суд відмовив у задоволенні клопотання про проведення судово-медичної експертизи, яка мала б засвідчити тяжкий фізичний стан її чоловіка. «_Ви б бачили, у якому стані він був на суді. Весь побитий, на одне око не бачить, воно постійно сльозиться. Адвокат мені сказала, що в нього численні забої ребер та ніг. Його потрібно терміново лікувати, особливо око, адже він може осліпнути, це може бути відшарування сітківки ока»,_ \- бідкалась жінка.

[![Загоровка 09](https://mpz.brovary.org/wp-content/uploads/2013/12/Zagorovka-09.jpg)](https://mpz.brovary.org/wp-content/uploads/2013/12/Zagorovka-09.jpg)

Після прес-конференції броварську жінку обступили телекамери:

[![Загоровка 11](https://mpz.brovary.org/wp-content/uploads/2013/12/Zagorovka-11.jpg)](https://mpz.brovary.org/wp-content/uploads/2013/12/Zagorovka-11.jpg)

[![Загоровка 14](https://mpz.brovary.org/wp-content/uploads/2013/12/Zagorovka-14.jpg)](https://mpz.brovary.org/wp-content/uploads/2013/12/Zagorovka-14.jpg)

Коли ми вертались додому в Бровари, пані Світлана розповіла ще кілька цікавих подробиць та деталей про свого чоловіка та свою родину: «_Він у мене працює водієм в одній столичній фірмі, яка займається автоперевезеннями та утримує сім’ю. Я зараз у декретній відпустці по догляду за дитиною, тому не можу працювати. Нашій наймолодшій дитині нині 1,4 рочки, найстаршій – 17 років, а середній має виповнитись 8 років у суботу. Чоловік завжди цікавився історією, якраз читав книжку про Богдана Хмельницького. Збираючись на Майдан 1 грудня він сказав, що хоче бути у місці, де твориться історія України, що події минувшини знову повторюються. Він взяв з собою лише службовий телефон та посвідчення батька багатодітної родини. Це все, що у нього було при собі…»_

[![Загоровка 06](https://mpz.brovary.org/wp-content/uploads/2013/12/Zagorovka-06.jpg)](https://mpz.brovary.org/wp-content/uploads/2013/12/Zagorovka-06.jpg)

Жінка до останнього вірила у справедливість суду та сподівалась, що її чоловіка Владислава відпустять, адже він ні в чому не винен і не мав при собі ні гумових кийків, ні газових балончиків, ні шолому, ні ножів, ні пневматичної зброї. То ж коли зачитали рішення судді, за повідомленнями журналістів, вона втратила свідомість і їй було надано медичну допомогу.

Нині пані Світлана шукає можливість передати чоловікові в СІЗО передачу та постійно отримує телефонні дзвінки від бажаючих підтримати та допомогти їй у цю важку хвилину. Як і всі жінки на прес-конференції, броварчанка каже, що це дуже важливо для них усіх зараз – відчувати, що людям не байдуже твоє горе, що ти не один і що люди готові допомогти.

> «Маєш право знати» закликає броварчан також не залишатись байдужими та підтримати цю родину у складний час. Дізнатись, як можна допомогти родині Загоровки, можна за телефоном: **(067) 962-98-06**, Аліна Дяченко, журналіст. Також про свою готовність допомогти можете повідомляти мені у соцмережах **[Фейсбук](http://www.facebook.com/alina.dyachenko)** та **[Вконтакті](http://vk.com/dyachenko_alina)**. Для пітримки родини Загоровки створено групу на фейсбуку - [https://www.facebook.com/helpzagorovko](/away.php?to=https%3A%2F%2Fwww.facebook.com%2Fhelpzagorovko&post=-33385818_2054). Так можна дізнатись поточні новини про сім'ю та стан Владислава, актуальні потреби, реквізити для надання благодійної допомоги тощо.

**Фото - Миколи Кожемяка**
