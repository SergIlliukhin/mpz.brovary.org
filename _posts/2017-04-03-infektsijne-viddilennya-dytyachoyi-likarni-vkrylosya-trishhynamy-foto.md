---
title: "Інфекційне відділення дитячої лікарні вкрилося тріщинами – ФОТО"
date: 2017-04-03
author: 
  username: "trydence"
  display_name: "Дмитро Карпій"
categories: 
  - "brovary"
  - "aktsiyi-zahodi"
tags: 
  - "infektsiyne-viddilennya"
  - "brovary"
  - "vibir-redaktsiyi"
  - "dityacha"
  - "ekspertyza"
  - "zaval"
  - "likarnya"
  - "novini"
  - "obval"
  - "obstezhennya"
  - "trishhyna"
---

**Величезна наскрізна тріщина відокремлює декоративну стіну від решти будівлі корпусу інфекційного відділення дитячої лікарні по вул. Ярослава Мудрого, 47. Простір поміж цеглою у стінах можна знайти і в інших місцях. Втім, і керівництво лікарні, і незалежні експерти вважають, що загрози для будівлі та постояльців медзакладу нема. Очільник Броварської центральної районної лікарні Валентин Багнюк зазначає, що наразі проводять фахові експертизи. Опісля, найймовірніше, будуть демонтовувати декоративну стіну, яка не має жодного функціонального значення для експлуатації будівлі.**

Загалом, для пересічного відвідувача зовнішній вигляд корпусу може видатись геть неестетичним: обшарпана плитка радянського зразка, відшарування штукатурки, де-не-де – темні плями, схожі на чорну плісняву.

[![](https://mpz.brovary.org/wp-content/uploads/2017/04/Dytyacha-likarnya-BTSRL-infektsijne-trishhyna_00001.jpg)](https://mpz.brovary.org/wp-content/uploads/2017/04/Dytyacha-likarnya-BTSRL-infektsijne-trishhyna_00001.jpg)

Тріщини на будівлі корпусу вдалося побачити у двох місцях. Обидві відокремлюють тримальні стіни від нетримальних «крил». Вони мають лише декоративне чи архітектурне значення, але не конструктивне, тобто не забезпечують цілісність споруди та необхідні технічні умови.

[![](https://mpz.brovary.org/wp-content/uploads/2017/04/Dytyacha-likarnya-BTSRL-infektsijne-trishhyna_00006.jpg)](https://mpz.brovary.org/wp-content/uploads/2017/04/Dytyacha-likarnya-BTSRL-infektsijne-trishhyna_00006.jpg)

Одне із крил майже повністю «відійшло» від будівлі корпусу. Через тріщини, завширшки близько 5 см, можна побачити сонячне світло.

[![](https://mpz.brovary.org/wp-content/uploads/2017/04/Dytyacha-likarnya-BTSRL-infektsijne-trishhyna_00008.jpg)](https://mpz.brovary.org/wp-content/uploads/2017/04/Dytyacha-likarnya-BTSRL-infektsijne-trishhyna_00008.jpg)

[![](https://mpz.brovary.org/wp-content/uploads/2017/04/Dytyacha-likarnya-BTSRL-infektsijne-trishhyna_00004.jpg)](https://mpz.brovary.org/wp-content/uploads/2017/04/Dytyacha-likarnya-BTSRL-infektsijne-trishhyna_00004.jpg)

Інше крило має лише незначну тріщину в межах першого поверху будівлі. Через неї і пальця не просунеш.

[![](https://mpz.brovary.org/wp-content/uploads/2017/04/Dytyacha-likarnya-BTSRL-infektsijne-trishhyna_00011.jpg)](https://mpz.brovary.org/wp-content/uploads/2017/04/Dytyacha-likarnya-BTSRL-infektsijne-trishhyna_00011.jpg)

Як розповів активіст і голова громадської ради при управлінні освіти Броварської міської ради **Ігор Романенко**, найпроблемніше крило відхиляється кожного дня через просідання. Активіст, який регулярно бере участь у [обстеженнях](https://mpz.brovary.org/aktyvisty-pereviryly-shho-potribno-remontuvaty-u-brovarskyh-shkolah-ta-sadochkah/) будівель, зазначив, що не бачить загрози можливої шкоди для будівлі в разі руйнування крила. Окрім хіба що небезпеки для тих людей, які перебуватимуть поруч. Водночас, Ігор Романенко зауважив, що він не проводив експертного обстеження будівлі, висновки робить за власними спостереженнями.

Частину обстеження вже провели, - запевнив наших журналістів очільник Броварської центральної районної лікарні **Валентин Багнюк**, - будівлі нічого не загрожує, адже стіна декоративна та ніяк не «прив’язана» до споруди. Водночас, лікарня має намір замовити додаткову експертизу підвалів і фундаментів, щоби можна було робити остаточні висновки.

Розкриття тріщин головний лікар пов’язує із нещодавно спорудженими поруч багатоповерхівками. З його слів, просідання відбувається через те, що після зведення новобудов ґрунтові води «завернули» під лікарню та стали підмивати її. Саме після спорудження багатоквартирників у підвалах корпусів інфекційного та стоматичного відділень дитячої лікарні почала з’являтися вода, - запевняє Валентин Багнюк.

\[caption id="attachment\_68520" align="aligncenter" width="600"\][![](https://mpz.brovary.org/wp-content/uploads/2017/04/Screenshot_33.png)](https://mpz.brovary.org/wp-content/uploads/2017/04/Screenshot_33.png) Новобудови по вул. Грушевського, які межують із дитячою лікарнею\[/caption\]

Головний лікар вказує, що стоматичий корпус має схожі проблеми, там теж будівля покривається тріщинами. Зі слів очільника Броварської центральної районної лікарні, цю споруду ремонтують і закріплюють, щоби унеможливити подальше руйнування. Частину небезпечних елементів, які могли завалитися, вже розібрали.

Слід зазначити, що територія довкола можливого обвалу стіни корпусу інфекційного відділення не загороджена, поруч центральний вхід до будівлі, ходять люди. Втім, як зазначає Валентин Багнюк, посилаючись на висновки обстеження комісії при виконавчому комітеті Броварської міської ради, питання про можливий обвал не стоїть на порядку денному.

Головний лікар впевнений, що тріщина наразі стабільна, а елементи споруди не загрожують оточуючим. Водночас зазначає, що небезпечне крило найймовірніше доведеться демонтувати. Щодо фінансування відповідних робіт потрібно буде звертатися до депутатів - щоби ті виділили гроші із бюджету.

**Зображення – Дмитро Карпій, Google Street View**
