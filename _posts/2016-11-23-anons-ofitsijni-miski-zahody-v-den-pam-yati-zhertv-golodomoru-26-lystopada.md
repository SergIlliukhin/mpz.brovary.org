---
title: "АНОНС: Офіційні міські заходи в День пам’яті жертв голодомору 26 листопада"
date: 2016-11-23
author: 
  username: "pravoznaty"
  display_name: "Маєш право знати"
categories: 
  - "announce"
  - "novyny"
tags: 
  - "anons"
  - "brovary"
  - "golodomor"
  - "den-pamyati-zhertv-golodomoriv"
  - "novini"
coverImage: "wp-content/uploads/2016/11/65498304.jpg"
---

**26 листопада в Україні відзначатимуть День пам’яті жертв голодомору і політичних репресій, який був запроваджений Указом Президента України в 1998 році. В Броварах в цей пам’ятний день пройде ряд офіційних заходів. Інформація про це [розміщена](https://www.kulturabr.kiev.ua/afisha/viddil-kultury/den-pamyati-zhertv-golodomoru) на сайті відділу культури Броварської міськради.**

Згідно повідомлення відділу культури, про найтяжчий голодомор, що пережила в своїй історії Україна в 1932-1933 роках, та його жертви можна буде дізнатись під час тематичних екскурсій в міському краєзнавчому музеї (**вул.Гагаріна, 6, телефон: 5-03-32**), які будуть проходити в період з **18** по **30 листопада 2016 року.**

В Броварській міській бібліотеці для дітей **25 листопада о 12:00** відкриється виставка-реквієм до Дня пам’яті жертв голодоморів «Сльоза пекучої пам’яті» (**вул.М.Лагунової, 4, телефон 5-14-98**).

Основні заходи відбудуться **26 листопада**. Розпочнуться вони о **10:00** покладанням квітів до міських пам’ятних знаків жертвам голодоморів та політичних репресій (район Пекарня, водонапірна башта, Сквер «Слави», вул.Київська 229, біля церкви Святих Першоверховних Апостолів Петра і Павла).

Об **11:00** на території церковного комплексу Парафії Покрови Пресвятої Богородиці УПЦ КП панахидою і словом пам’яті, хвилиною мовчання і покладанням квітів згадають і помоляться за жертв цих подій (**вул.Гагаріна, 22-А**).

Традиційно в цей день громадяни відвідують поминальне богослужіння і покладають символічні горщики з зерном та свічками до пам'ятників жертвам голодоморів в Україні. А в **16:00** оголошується загальнонаціональна хвилина мовчання, після чого по всій Україні відбувається акція **«Запали свічку»**, коли люди несуть свічки до пам’ятників жертвам. В акції можна також взяти участь, запаливши свічку у своєму вікні.

> **Голодомор 1932-1933 років** – геноцид українського народу, організований керівництвом ВКП(б) та урядом СРСР шляхом створення штучного масового голоду, що призвів до багатомільйонних людських втрат у сільській місцевості… Викликаний свідомими і цілеспрямованими заходами вищого керівництва Радянського Союзу й Української РСР на чолі зі Сталіним, розрахованими на придушення українського національно-визвольного руху і фізичного знищення частини українських селян… Упродовж десятиліть масове вбивство людей штучним голодом не лише навмисно замовчувалося радянською владою, а й взагалі заборонялося про нього будь-де згадувати. _(с) Вікіпедія_
