---
title: "Броварчани влаштовують акцію протесту проти зростання цін за проїзд"
date: 2017-02-03
categories: 
  - "brovary"
  - "novyny"
tags: 
  - "brovary"
  - "brovarski-marshrutki"
  - "vibir-redaktsiyi"
  - "novini"
  - "pidvyshhennya-tsin"
  - "tarifi-na-proyizd"
---

**Зростання [цін на проїзд](https://mpz.brovary.org/proyizd-kyyeva-12-grn-brovaram-pidgotuvatysya/) призвело до занепокоєння броварчан. Як наслідок, у Фейсбуці виникла [група](https://www.facebook.com/groups/1656583937969272) «Проти ціни за проїзд. Бровари», а вже на понеділок, 6 лютого, [планується](https://www.facebook.com/events/883447331758238/) акція протесту в центрі міста.**

Ініціаторка групи, броварчанка та місцева активістка **Олена Ковальчук**, закликає мешканців міста об’єднуватися і вимагати скасування підвищених тарифів. Пані Ковальчук [наводить у приклад](https://www.facebook.com/trypilskiikrai/videos/597887127076758/?pnref=story) ініціативну групу міста Вишневого, мешканцям якого вдалося знизити тарифи на проїзд, та розповідає, що зараз ведеться робота по оформленню звернень до органів влади Броварів та області.

_«Зараз ми готуємо дві вимоги-звернення, які передамо до КОДА та міському голові Ігорю Сапожко. Нашими вимогами є проїзд по місту Бровари **3,50 грн**, до Києва – **9 грн**, проїзд по місту учням - **1 грн**. На громадському зібранні, яке відбудеться **6 лютого**, **о 8:00, біля магазину «Варус»** (вул. Гагаріна), ми будемо збирати підписи мешканців проти підвищення тарифів на проїзд, хочемо почути висловлення громади та приймемо рішення про подальші наші дії. Можливо, буде перекриття дороги!»_ - зазначає пані Олена.

![](https://mpz.brovary.org/wp-content/uploads/2017/02/1.png)

Нагадаємо, що з **21 січня** зросла [ціна](https://mpz.brovary.org/proyizd-kyyeva-12-grn-brovaram-pidgotuvatysya/) на проїзд міжміським маршрутом Бровари-Київ з 9 до 12 гривень, що викликало негативну реакцію серед броварчан. Анонсували й підняття проїзду містом більше 5 гривень, проте наразі таке рішення не прийняли. Водії легкових автівок та пасажири [об’єдналися](https://mpz.brovary.org/vam-po-dorozi-brovarchany-vynajshly-rishennya-problemy-zdorozhchannya-proyizdu-kyyeva/) в групи та їздять до Києва з тими кому по дорозі, що частково вирішує проблему. Також місцевий депутат провів [відкриту зустріч](https://mpz.brovary.org/peredajte-bud-laska-za-yakist-u-brovarah-vidbulasya-vidkryta-zustrich-iz-pryvodu-taryfiv-na-proyizd/), на яку запрошували активну громаду міста, де було вирішено боротися за належні умови користування громадським транспортом.

**UPD.** Як [повідомив](https://www.facebook.com/groups/brovary/permalink/1526620387367922/) у FB депутат Олег Берестовий, вимоги на мітингу будуть наступні:

1. Повернути 3,50 по Броварам та 9 грн до Києва ДО ОБГРУНТУВАННЯ тарифу.
2. 1 грн за проїзд школярам на постійній основі.
3. ПРОТИ дотацій перевізників з міського бюджету до ПРОЗОРОГО обліку кількості пільгових категорій людей.
4. Досить знущань над пенсіонерами, які стоять в чергах на безкоштовний проїзд та змушені просити на це дозволу в хамовиотих водіїв!
5. Ми хочемо їздити в БЕЗПЕЦІ, з КОМФОРТОМ та ПОВАГОЮ за справедливу та обгрунтовану ціну!
