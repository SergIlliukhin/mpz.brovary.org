---
title: "Виконавча служба не може знайти забудовника, щоб припинити розширення гастроному на вул. Кирпоноса"
date: 2014-08-29
author: 
  username: "shako"
  display_name: "Тарас Шако"
categories: 
  - "video"
tags: 
  - "bichevoy"
  - "brovary"
  - "vibir-redaktsiyi"
  - "gastronom"
  - "zabudovnik"
  - "kirponosa"
  - "konflikt"
  - "novini"
---

**[![10606116_839623852727893_9078227852348042552_n](https://mpz.brovary.org/wp-content/uploads/2014/08/10606116_839623852727893_9078227852348042552_n.jpg)](https://mpz.brovary.org/wp-content/uploads/2014/08/10606116_839623852727893_9078227852348042552_n.jpg)Суперечки жителів з власником гастроному по вул. Кирпоноса, 3 Ігорем Бічевим, який вирішив розширити свою торгову площу, спалахнули знову. Ще у травні мешканці прилеглих будинків [виступили з протестами проти початку будівельних робіт](https://mpz.brovary.org/na-kirponosa-brovarchani-pochali-borotbu-iz-zabudovnikom/) **на своїй прибудинковій території** та звернулись до суду, однак лише всередині серпня, коли будівництво вийшло на фінішну пряму, люди домоглися ухвали про його призупинення. Феміда вирішила припинити будь-які роботи доти, доки у цій справі не буде поставлено остаточну крапку.**

Проте виконувати ухвалу суду **Ігор Бічевой** та підрядник будівництва ТОВ «Орхідея СК» не хочуть. Працівник виконавчої служби, що 22 серпня прибув на будівництво, аби зачитати рішення забудовнику, не зміг виконати свою місію. На місці майже добудованого розширення гастроному Бічевого не було.

[![997057_839623869394558_3674509448888224382_n](https://mpz.brovary.org/wp-content/uploads/2014/08/997057_839623869394558_3674509448888224382_n.jpg)](https://mpz.brovary.org/wp-content/uploads/2014/08/997057_839623869394558_3674509448888224382_n.jpg)

Присутній був лише прораб будівельної бригади, що працювала на об'єкті. З ним вдалось поспілкуватись народному депутату **Павлу Різаненку**, який попередив чоловіка про кримінальну відповідальність за невиконання судової ухвали про призупинення робіт. Однак після того як нардеп поїхав, а на місце прибули журналісти й державний виконавець, прораб безслідно зник.

«_Пішов в аптеку_», - насміхаючись відповідали будівельники.

[![10616222_839623889394556_2249336208955862695_n](https://mpz.brovary.org/wp-content/uploads/2014/08/10616222_839623889394556_2249336208955862695_n.jpg)](https://mpz.brovary.org/wp-content/uploads/2014/08/10616222_839623889394556_2249336208955862695_n.jpg)

Аби припинити порушення закону, представник громадського формування з охорони громадського порядку "Руєвит" **Володимир Жадан** викликав міліцію. Правоохоронці прибули на місце тільки після повторного дзвінка в главк Київщини.

«_Це вам так реконструкцію роблять?_», - здивувався міліціонер, побачивши масштаби будівництва.

Вимогу працівника міліції припинити роботи бригада цинічно проігнорувала: чоловіки й далі продовжували різати болгаркою арматуру та носити бетон. Знайти когось «старшого» або пройти на огороджену високим парканом територію будівництва правоохоронцям теж не вдалось.

<iframe src="//www.youtube.com/embed/k5YsnSIp5pI" width="600" height="315" frameborder="0" allowfullscreen="allowfullscreen"></iframe>

Представник виконавчої служби розвів руками. За його словами, він вже втретє приходить на будівництво зачитати ухвалу суду про призупинення будівельних робіт – і все безуспішно. Бічевой відсутній, а прораб заявляє, що підпорядковується лише замовнику.

Вочевидь, забудовника не лякає кримінальна відповідальність за невиконання судової ухвали. Як зазначив представник виконавчої служби, за таке порушення Бічевому загрожує як мінімум чималий штраф, як максимум – позбавлення волі на строк до 3 років. Однак поки виконавча служба формально не вручила забудовнику судову ухвалу  про призупинення робіт, йому нічого не загрожує.

\[caption id="attachment\_26284" align="aligncenter" width="600"\][![Ігор Бічевой](https://mpz.brovary.org/wp-content/uploads/2014/05/kirponosa-02.jpg)](https://mpz.brovary.org/wp-content/uploads/2014/05/kirponosa-02.jpg) Ігор Бічевой\[/caption\]

Тим не менше, правоохоронці склали протокол та прийняли заяву про правопорушення від мешканки будинку Кирпоноса, 3,  а державний виконавець склав акт  про те, що зачитати та ухвалу суду про припинення будівельних робіт боржнику по справі Бічевому не вдалось.

Ігнорування судового рішення забудовником може свідчити передусім про затягування часу. Ймовірно, Бічевой хоче якнайшвидше завершити розширення торговельного об’єкту, а вже потім брати участь у судовому процесі й платити можливі штрафи за невиконання ухвали тощо.

Тим часом найбільш радикальні мешканці втратили надію вирішити конфлікт в правовому полі та натякають, що будуть «палити шини».

> «Маєш право знати» продовжує слідкувати, як складеться подальший перебіг ситуації навколо будівництва/реконструкції гастроному на Кирпоноса, 3.
