---
title: "Розпорядження №1: усім військовозобов’язаним – негайно прибути до військомату"
date: 2015-02-07
tags: 
  - "brovary"
  - "viyna"
  - "viyskomat"
  - "vibir-redaktsiyi"
  - "mobilizatsiya"
  - "novini"
  - "nozhenko"
  - "ukaz"
---

**[![b-00220362-a-00026128](https://mpz.brovary.org/wp-content/uploads/2015/02/b-00220362-a-00026128.jpg)](https://mpz.brovary.org/wp-content/uploads/2015/02/b-00220362-a-00026128.jpg)Явка в броварський ОМВК обов’язкова і для тих, хто не отримував повістку, а керівників підприємств і організацій зобов’язують негайно надати перелік справного автотранспорту до військомату. Про це йдеться в розпорядженні військового комісара, полковника Володимира Ноженка, [опублікованого вчора](http://www.brovary.kiev.ua/rozporyadzhennya-%E2%84%961mob-v%D1%96iskovogo-kom%D1%96sara-brovarskogo-ob%D1%94dnanogo-m%D1%96skogo-v%D1%96iskovogo-kom%D1%96sar%D1%96atu) на сайті Броварської міськради.**

Окрім того в документі йдеться про обов’язкову явку до військомату **в триденний строк** усіх військових, що перебувають на обліку в Броварському ОМВК та мають мобілізаційні розпорядження. Усіх інших військових, котрим досі з будь-яких причин не надійшла повістка, зобов’язують прибути до ОМВК у **п’ятиденний строк** «для уточнення подальших дій». З таким же формулюванням – але з поправкою **«прибути негайно!»** зобов’язують усіх інших військовозобов’язаних, які проживають на території Броварів та району, але перебувають на обліку в інших військових комісаріатах.  Як зазначається в розпорядженні, подібні заходи здійснюються на виконання Указу Президента України №15 від 14 січня 2015 року «Про часткову мобілізацію».

Окрім того військовий комісар зобов’язує «керівників підприємств, установ і організацій, незалежно від підпорядкування та форм власності, які є постачальниками транспортних засобів, поставити згідно нарядів справну техніку - **НЕГАЙНО!** Іншим керівникам, які не мають нарядів на поставку транспортних засобів, надати до Броварського ОМВК уточнені списки наявної техніки **НЕГАЙНО!****».** Також в документі йдеться про відкриття кримінальних проваджень проти тих, хто ухиляється від мобілізації або будь-яким чином перешкоджає її проведенню. Водночас, як повідомив «Маєш право знати» сам військовий комісар Володимир Ноженко, в цьому випадку не йдеться про форс-мажор або іншу надзвичайну ситуацію: дані заходи передбачені вищезгаданим Указом Президента України і наразі проводяться по всій території держави.  Нижче – повний текст розпорядження:

> Згідно Указу Президента України №15 від 14 січня 2015 року «Про часткову мобілізацію» в України та на території м. Броварів і Броварського району оголошено часткову мобілізацію.
> 
> **РОЗПОРЯДЖЕННЯ №1/моб. військового комісара Броварського об'єднаного міського військового комісаріату:**
> 
> 1.Всім офіцерам, прапорщикам, мічманам, сержантам, старшинам, солдатам, матросам та рядовим запасу, які перебувають на військовому обліку в Броварському ОМВК Київської області та мають мобілізаційні розпорядження прибути в **триденний!** cтрок до Броварського ОМВК (м. Бровари, вул. Незалежності 4а) для уточнення подальших дій.
> 
> 2.Військовозобов'язаним, які проживають на території м. Броварів та Броварського району, але перебувають на обліку в інших військових комісаріатах - **негайно**! прибути до своїх РВК для уточнення подальших дій.
> 
> 3.Офіцерам, прапорщикам, мічманам, сержантам, старшинам, солдатам, матросам та рядовим запасу, які перебувають на військовому обліку в Броварському ОМВК Київської області, яким мобілізаційне розпорядження не вручалось, а повістка до них за будь яких обставин не надійшла, прибути в **п'ятиденний!** cтрок до Броварського ОМВК (м. Бровари, вул Незалежності 4а) для уточнення подальших дій.
> 
> 4.Офіцерам, прапорщикам, мічманам, сержантам, старшинам, солдатам, матросам та рядовим запасу при прибутті до військового комісаріату мати з собою військові квитки або інші обліково-військові документи, паспорт, довідку про присвоєння ідентифікаційного номера, документи про освіту, набуту спеціальність, посвідчення водія та знати власну групу крові та резус фактор.
> 
> 5.Керівникам підприємств, установ і організацій, незалежно від підпорядкування та форм власності, забезпечити явку до Броварського ОМВК військовозобов'язаних відповідно до їх мобілізаційних розпоряджень, повісток або на вимогу військового комісаріату.
> 
> За військовозобов'язаними, які будуть призвані по мобілізації, зберігати робоче місце, займану посаду та середній заробіток протягом одного року з моменту призову по мобілізації.
> 
> 6.Керівникам підприємств, установ і організацій, незалежно від підпорядкування та форм власності, які є постачальниками транспортних засобів, поставити згідно нарядів справну техніку - **НЕГАЙНО!** Іншим керівникам, які не мають нарядів на поставку транспортних засобів, надати до Броварського ОМВК уточнені списки наявної техніки **НЕГАЙНО!**
> 
> 7.Відкрити адміністративне або кримінальне впровадження відносно:
> 
> - військовозобов'язаних, які ухилятимуться від виконання військового обов'язку шляхом неприбуття до РВК чи в будь - який інший спосіб, або не прибудуть на відправку згідно персональної повістки, керівників підприємств, установ і організацій, незалежно від підпорядкування та форм власності, які ухилятимуться від виконання військово-транспортного обов'язку;
> - керівників підприємств, установ і організацій, незалежно від підпорядкування та форм власності, які перешкоджатимуть військовозобов'язаним у прибутті до РВК або саботуватимуть заходи часткової мобілізації;
> - внести до єдиного реєстру військовозобов'язаних, керівників підприємств, установ і організацій, незалежно від підпорядкування та форм власності, які ухиляються від виконання військового обов'язку та в військово-транспортного обов'язку.
> 
> 8.Розпорядження розповсюдити по всій території м. Броварів та Броварського району.
> 
> 05.02.2015
> 
> Військовий комісар полковник                                                   В.А.Ноженко
