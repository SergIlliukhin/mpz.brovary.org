---
title: "На 3-й школі відкрили меморіальну дошку бійцю Аркадію Голубу – ФОТО"
date: 2016-10-17
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "arkadiy-golub"
  - "brovary"
  - "vstanovlennya"
  - "memorialna-doshka"
  - "novini"
  - "pamyatniy-znak"
  - "pamyat"
  - "tablychka"
---

**Зранку відбулось відкриття меморіальної дошки, присвяченої загиблому в російсько-українській війні Аркадію Голубу. Такий захід під час сьогоднішньої оперативної наради за участі міського голови анонсувала очільниця управління освіти та депутатка Броварської міської ради Оксана Мельник.**

**Аркадій Голуб** був солдатом 25-го батальйону «Київська Русь». За офіційною інформацією, загинув у січні 2015 року разом із **Сергієм Москаленком** під час евакуації поранених з району Нікішиного та Рідкодуба, що під Дебальцевим. Обоє бійців були уродженцями Броварів.

25 грудня 2015 року Аркадія Голуба посмертно нагородили орденом «За мужність» ІІІ ступеня. Цього самого дня Броварська міська рада [перейменувала](https://mpz.brovary.org/u-brovarah-z-yavylys-vulytsi-na-chest-stepana-bandery-nebesnoyi-sotni-ta-geroyiv-ato/) вулицю Постишева на честь загиблого солдата.

Нагадаємо, що рекомендаційне рішення про встановлення меморіальної дошки [ухвалила](https://mpz.brovary.org/u-brovarah-perejmenuyut-shhe-kilka-vulyts-ta-demontuyut-pam-yatni-doshky-komunistychnym-idolam/) комісія з питань найменувань та пам’ятних знаків ще 25 травня. На початку цього місяця з’явилося відповідне [рішення](https://mpz.brovary.org/na-fasadah-brovarskyh-budynkiv-vstanovlyat-pamyatni-doshky-na-chest-zagyblyh-v-ato-brovarchan/) виконкому Броварської міської ради.

Ще одну дошку, присвячену Аркадію Голубу, планують установити на будинку, де він мешкав – по вул. Грушевського. Також пам’ятні таблички  з’являться на честь іще двох загиблих бійців із Броварів – **Ігоря Завірюхіна** та **Олега Онікієнка**.

**Фото - Дмитро Карпій**
