---
title: "Поліція затримала броварського депутата Сергія Бойка на акції проти «Потапа і Насті» - ВІДЕО"
date: 2016-11-16
author: 
  username: "pravoznaty"
  display_name: "Маєш право знати"
categories: 
  - "vlada"
  - "novyny"
tags: 
  - "bijka"
  - "boyko"
  - "brovary"
  - "vibir-redaktsiyi"
  - "zatrimannya"
  - "kiyiv"
  - "novini"
  - "politsiya"
  - "potap-i-nastya"
  - "svoboda"
  - "sutichka"
coverImage: "wp-content/uploads/2016/11/bojko-politsiya-byut.jpg"
---

**Сьогодні ввечері під стінами Національного палацу мистецтв «Україна» в Києві активісти націоналістичних партій і організацій пікетували концерт гурту «Потап і Настя». Під час акції сталася сутичка, декількох протестувальників затримала поліція. Про це йдеться у повідомленнях ЗМІ. Серед затриманих усі травмовані, зокрема – депутат Броварської міської ради Сергій Бойко. Наразі вони перебувають на волі, - додають активісти та очевидці.**

Як повідомляють журналісти, під час активних дій та протестів поліція оточила, відтіснила та побила противників концерту. Спочатку затримали одного протестувальника, який кидався яйцями. Згодом сталась сутичка, після якої затримали ще двох осіб. За [інформацією](https://www.radiosvoboda.org/a/news/28121556.html) «Радіо Свобода», усього було 4 затриманих. А в організації «C14» [повідомляють](https://www.facebook.com/c14news/posts/1051165364987761) про 5 «бранців».

_Відео сутички від «Громадського TV»_

<iframe src="https://www.youtube.com/embed/HhG-k5KtFI4" width="560" height="315" frameborder="0" allowfullscreen="allowfullscreen"></iframe>

Одним із затриманих виявився **Сергій Бойко**, депутат Броварської міської ради від ВО «Свобода». Як розповів обранець, близько **21:30** його вже випустили з відділку. Активісти також [повідомляють](https://www.facebook.com/tamara.shevchuk/posts/1058477137553989), що решта затриманих так само вже на волі. Усі були побиті, вони поїхали знімати побої до лікарні. Зі слів Сергія Бойка, в нього діагностували забій лівої ноги.

За даними ЗМІ, силовики пояснили свої дії нападом з боку активістів на поліцейських. Сергій Бойко розповів, що у відділку на нього склали адміністративний протокол за «дрібне хуліганство» - відповідно до ст. **173 КУпАП**. На нього чекатиме суд, дата якого поки не відома.

Слід зазначити, що Сергія Бойка затримують вже не вперше. У 2012 йому дісталось під час акції [«Страта судді»](https://mpz.brovary.org/mirna-aktsiya-starata-suddi-zakinchilas-pobittyam-ta-zatrimannyami-yiyi-uchasnikiv-militsiyeyu/) в Броварах. У 2014 році він брав участь у [сутичках](https://mpz.brovary.org/brovarchanin-seryozno-postrazhdav-vid-berkutu-bilya-kiyevo-svyatoshinskogo-sudu/) під Києво-Святошинським судом. А минулоріч столичні правоохоронці [затримали](https://mpz.brovary.org/areshtovano-brovarskogo-deputata-bojka-jomu-zagrozhuye-vid-8-do-15-rokiv-tyurmy/) майбутнього депутата за підозрою в організації масових заворушень, які призвели до загибелі людей. Йдеться про т.зв. «справу 31 серпня», коли з натовпу протестувальників під стінами Верховної Ради в кордон правоохоронців було кинуто бойову гранату. Тоді в результаті сутичок постраждало понад 140 людей, майже всі з них – міліціонери та бійці Нацгвардії. Троє правоохоронців загинуло. Суди по цій справі тривають. Також у помешканні матері обранця неодноразово проводили [обшуки](https://mpz.brovary.org/tsiyeyi-suboty-militsiya-obshukala-kvartyru-materi-brovarskogo-svobodivtsya-ta-dobrovoltsya-sergiya-bojka/).

Нагадаємо також, що артисти «Потап і Настя» після початку російсько-української війни гастролювали в Російській Федерації. Через це в Україні їх неодноразово піддавали обструкції. Раніше концерти групи вже зривали в Чернігові та Хмельницькому.

**Фото - Станіслав Козлюк, [Український Тиждень](https://tyzhden.ua/Gallery/178634/12#gallery)**
