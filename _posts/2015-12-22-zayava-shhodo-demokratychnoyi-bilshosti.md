---
title: "Заява щодо демократичної більшості"
date: 2015-12-22
categories: 
  - "kolonka-avtora"
---

Вже майже 2 місяці триває процес створення демократичної більшості у Броварській міській раді, але треба чесно визнати - цієї демократичної більшості немає. Партії "Солідарність", "Самопоміч", "ДемАльянс", "Батьківщина" та "Свобода" так і не змогли досягти консенсусу між собою. І наріжним каменем, на жаль, стала посада секретаря, яка якраз мала стати першим кроком для об'єднання.

Це дійсно дуже складний процес перемовин, до якого більшість партій та депутатів виявились неготовими. Але ми закликаємо всі демократичні партії згадати, з якою метою ми всі йшли у владу - взяти на себе відповідальність за долю міста та оновити систему влади. Тому сьогодні, у вирішальний день 2-ї сесії, ми просимо всі партії відкинути власні амбіції, особисті образи, політичні вказівки "згори" та досягти між собою консенсусу.

Минулого разу наша партія поставила свої підписи на підтримку усіх трьох кандидатів на секретаря від трьох інших партій, бо ми вважаємо, що зараз не час для чвар між собою, наш опонент - це старі підходи, корупційність та недемократичність. І лише проти них маємо зайняти рішучу позицію, а між собою шукати порозуміння.

Тривожно, що кілька демократичних фракцій минулого тижня розпочали перемовини з "командою діючих корупціонерів" замість конструктивного спілкування з демократичними партнерами. Час визнати всі 5 партій рівноправними у цьому процесі і припинити спекулювання на своїй домінуючій ролі, адже це призвело до кризи, у якій ми всі опинились сьогодні. Треба вчитись домовлятись - на рівних правах, виходячи з інтересів громади та враховуючи думку партнерів, а не нав'язувати свою кандидатуру і тепер вимушено шукати підтримки в опонентів.

Ми закликаємо сьогодні на засіданні обрати нарешті секретаря міськради, розпочати процес оновлення заступників міського голови, затвердити новий склад виконкому та утворити депутатські комісії. Маємо нарешті відчути відповідальність за своє місто і гідно представляти інтереси броварчан, спираючись на закон та відстоюючи права громадян.
