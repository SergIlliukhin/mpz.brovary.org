---
title: "На свята броварчанам пропонують скупитись на двох ярмарках. Молодь підготувала альтернативу"
date: 2014-08-22
tags: 
  - "brovary"
  - "vibir-redaktsiyi"
  - "zhiviy-lantsyug"
  - "mkts-prometey"
  - "novini"
  - "prometey"
  - "festival-krasi"
  - "yarmarok"
---

**[![Ярмарок в Прометеї](https://mpz.brovary.org/wp-content/uploads/2014/08/YArmarok-v-Prometeyi.jpg)](https://mpz.brovary.org/wp-content/uploads/2014/08/YArmarok-v-Prometeyi.jpg)Цими вихідними - 23 та 24 серпня - броварчанам не варто розраховувати на насичену розважальну програму з нагоди Дня прапора та Дня Незалежності України. Ситуація на сході України не заохочує до масових урочистостей та святкових концертів. Тому міська влада обмежиться проведенням молебню, підняттям Прапора й покладанням квітів до пам'ятника Шевченку. Тим часом на бульварі Незалежності та в МКЦ "Прометей" будуть проходити дві ярмарки, а на площі перед МКЦ - Фестиваль краси. Патріотична ж молодь запрошує броварчан у вишиванках та з прапорами України на Живий Ланцюг "За єдину країну".**

Офіційний [план заходів](http://brovary.kiev.ua/plan-zakhodіv-z-pіdgotovki-ta-vіdznachennya-v-mіstі-brovari-23-ї-rіchnitsі-nezalezhnostі-ukraїni-ta) відзначення в місті Бровари 23-ї річниці Незалежності України та Дня Державного Прапора України на 23 серпня виглядає наступним чином:

> _**9:00 - урочистий мітинг з нагоди Дня Державного прапора та Дня Незалежності України:**_
> 
> - Молебень за Україну та український народ
> - Урочисте підняття Державного Прапора
> - Вручення паспортів молоді міста Бровари
> 
> Місце проведення - майданчик біля міськвиконкому
> 
> _**9:00 - Покладання квітів до пам’ятника Т.Г.Шевченка**_ Місце проведення - парк імені Т.Г.Шевченка
> 
> **10:00 - Оглядові та тематичні екскурсії, присвячені Дню Державного Прапора України та Дню Незалежності України** Місце проведення - Краєзнавчий музей
> 
> **Відкритий чемпіонат м.Бровари з армспорту** Місце проведення - Легкоатлетичний манеж

На бульварі Незалежності з 7:00 до 14:00 з [метою забезпечення населення міста сільськогосподарською продукцією та продуктами харчування](http://docs.pravo-znaty.org.ua/p13019/20.08.2014/151) та з нагоди Дня Незалежності України буде проходити ярмарка. Паралельно в МКЦ "Прометей" триватиме виставка-ярмарок шкільного приладдя та товарів легкої промисловості.

[![Ярмарок в Прометеї](https://mpz.brovary.org/wp-content/uploads/2014/08/YArmarok-v-Prometeyi.jpg)](https://mpz.brovary.org/wp-content/uploads/2014/08/YArmarok-v-Prometeyi.jpg)

На площі перед "Прометеєм" з 9:00 до 16:00 відбудеться [Перший Фестиваль краси з професійної косметики, прикрас та аксесуарів](http://imperia-krasoty.org.ua/). До участі у фестивалі запрошено працівників перукарської справи, нігтьової естетики, візажу та косметології. Протягом заходу триватиме марафон майстер-класів, а також до уваги відвідувачів буде представлено широкий вибір відомих вітчизняних та закордонних брендів індустрії краси. Фестиваль буде проводитись у національному стилі, під час заходу триватиме конкурс на "Краще оформлення робочого місця", де відвідувачі зможуть обрати найкращий стенд, а переможця нагородять подарунками від спонсорів.

[![Ярмарка краси](https://mpz.brovary.org/wp-content/uploads/2014/08/YArmarka-krasi.jpg)](https://mpz.brovary.org/wp-content/uploads/2014/08/YArmarka-krasi.jpg)

Тим часом броварська молодь з ОНУМ (Об'єднання незалежної української молоді) з 14:00 проводитиме в районі зупинки "Порошинка" патріотичний захід - **[Живий ланцюг "За єдину країну"](https://mpz.brovary.org/na-den-prapora-u-brovarah-molod-hoche-vlashtuvati-rekordniy-zhiviy-lantsyug/).**

[![Живий ланцюг 2](https://mpz.brovary.org/wp-content/uploads/2014/08/ZHiviy-lantsyug-2.jpg)](https://mpz.brovary.org/wp-content/uploads/2014/08/ZHiviy-lantsyug-2.jpg)
