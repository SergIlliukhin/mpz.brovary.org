---
title: "Чи законні номерні знаки будинків у Броварах, виконані російською мовою?"
date: 2012-08-03
author: 
  username: "trydence"
  display_name: "Дмитро Карпій"
tags: 
  - "brovary"
  - "brovaryi"
  - "vibir-redaktsiyi"
  - "vulytsi"
  - "nazvi-vulits"
  - "novini"
  - "pro-zasadi-derzhavnoyi-movnoyi-politiki"
  - "ukrayinska-mova"
coverImage: "wp-content/uploads/2012/08/DSC09971.jpg"
---

[![](https://mpz.brovary.org/wp-content/uploads/2012/08/11111.jpg)](https://mpz.brovary.org/wp-content/uploads/2012/08/11111.jpg)На тлі всеукраїнської уваги, що прикута до подій із прийняттям [законопроекту «Про засади державної мовної політики»](https://w1.c1.rada.gov.ua/pls/zweb_n/webproc4_1?pf3511=41018), я вирішив на прикладі одного міста дослідити ситуацію із мовною політикою. Всі ми пам’ятаємо, наскільки великий резонанс у суспільстві викликала спроба «просунути» цей документ, який більшість експертів називають не інакше як провокацією, передвиборчим піаром, спробою приховати соціально-економічні негаразди у країні, але аж ніяк не спробою захистити мови національних меншин, що декларують автори законопроекту.

Проблема з номерними знаками будинків полягає перш за все у тому, що на деяких спорудах відсутні таблички українською мовою, оскільки наявність інформації російською автоматично прийнято вважати самодостатньою. Так повелося ще з радянських часів, що було і лишаться ефективним інструментом витіснення української російською. Тут явні порушення права україномовних, адже вони не можуть отримати інформацію своєю мовою, яка за Конституцією є державною в Україні.

> **_Конституція України, ст. 10_**_:_ _«Держава забезпечує всебічний розвиток і функціонування української мови **в усіх сферах** суспільного життя на всій території України.»_
> 
> **_Закон «Про мови в Українській РСР»_** _(нині чинний)**:**_ **_ст. 2_**_:_ «_Українська РСР забезпечує всебічний розвиток і функціонування української мови **в усіх сферах** суспільного життя.»_ **_ст. 8:_** _«Будь-які привілеї  чи обмеження прав особи за мовною  ознакою, мовна дискримінація неприпустимі.»_ **_ст. 38:_** _«В   Українській   РСР   топоніми  (назви  населених  пунктів, адміністративно-територіальних одиниць, вулиць, майданів, річок  і т. ін.)  утворюються і подаються українською мовою._ Топоніми можуть передаватись **також** національною мовою більшості населення тієї  чи іншої місцевості»

Слово _«також»_ у ст. 38 Закону «Про мови в Українській РСР» передбачає, що там, де більшість не становлять  українці, топоніми все одно мають подаватись українською, але паралельно може використовуватись мова більшості населення місцевості. Отже, таблички мають бути двомовними. Однак у Броварах більшість населення – українці, тому тут ця норма не діє.

> _У  Київській області згідно із Всеукраїнським переписом населення 2001 року українцями себе назвали 92,5% населення. З-поміж них українську мову вважають рідною 98,4%._

Мою увагу привернули номерні знаки будинків, виконані російською мовою. Серед садибної забудови таких більшість, причому це переважно старі радянські таблички, які з тих часів ніхто не змінював. Незважаючи на те, що встановлювали їх централізовано, ніхто ніякого нагляду за ними не здійснює – не замінює, не ремонтує.

[![](https://mpz.brovary.org/wp-content/uploads/2012/08/DSC09971.jpg)](https://mpz.brovary.org/wp-content/uploads/2012/08/DSC09971.jpg)[![](https://mpz.brovary.org/wp-content/uploads/2012/08/DSC09972.jpg)![](https://mpz.brovary.org/wp-content/uploads/2012/08/DSC09979.jpg)](https://mpz.brovary.org/wp-content/uploads/2012/08/DSC09979.jpg)

> _Варто зазначити, що свідомість людей, вочевидь, більша, ніж свідомість влади, оскільки індивідуальні номерні знаки, які вони виготовляють чи замовляють самотужки для своїх будинків, зазвичай виготовлені саме українською._

Однак,  відповідальність за експлуатацію цих знаків на приватних будинках несуть зазвичай самі мешканці, оскільки вони не користуються послугами з утримання будинків і споруд та прибудинкових територій. Такими послугами користуються мешканці багатоквартирних (найчастіше послуги надають ЖЕКи).

[![](https://mpz.brovary.org/wp-content/uploads/2012/08/DSC09959.jpg)](https://mpz.brovary.org/wp-content/uploads/2012/08/DSC09959.jpg)

_вул. Київська, 290_

[![](https://mpz.brovary.org/wp-content/uploads/2012/08/DSC09967.jpg)](https://mpz.brovary.org/wp-content/uploads/2012/08/DSC09967.jpg)

_вул. Оболонська, 45_

[![](https://mpz.brovary.org/wp-content/uploads/2012/08/2012-08-01-19.44.39.jpg)](https://mpz.brovary.org/wp-content/uploads/2012/08/2012-08-01-19.44.39.jpg)

_вул. Київська, 288-А_

[![](https://mpz.brovary.org/wp-content/uploads/2012/08/DSC00002.jpg)](https://mpz.brovary.org/wp-content/uploads/2012/08/DSC00002.jpg)

_А тут із табличками все гаразд, але російською виконані інші надписи (вул. Грушевського, 15-А)_

> _Згідно з постановою Кабінету Міністрів №529 від 20 травня 2009 року типовий перелік послуг з утримання будинків і споруд та прибудинкових територій включає у себе експлуатацію номерних знаків на будинках._

За словами директора ДП «Житло» **Дмитра Шишкіна**, компанія якого обслуговує будинок по вул. Київській, 290, про цю проблему йому відомо, однак через занизькі на його думку тарифи на житлово-комунальні послуги грошей не завжди вистачає і на інші статті витрат. Керівник висловив готовність замінити номерні знаки, коли настане така можливість. За його словами російськомовні таблички висять ще з часів СРСР. А кількість номерних знаків в принципі не є достатньою - спецслужби не завжди можуть знайти деякі будинки за адресою, бо не можуть зорієнтуватися, особливо у темну пору доби, оскільки наявні таблички  не освітлюються.

Також хочу зазначити, що у Броварах багато встановлених україномовних табличок мають граматичні помилки. Так видатний український письменник Тарас Шевченко, на честь якого названа вулиця, раптом став жінкою:

[![](https://mpz.brovary.org/wp-content/uploads/2012/08/DSC09962.jpg)](https://mpz.brovary.org/wp-content/uploads/2012/08/DSC09962.jpg)

А в іншого відомого письменника кудись зник дефіс із псевдоніму:

[![](https://mpz.brovary.org/wp-content/uploads/2012/08/DSC09961.jpg)](https://mpz.brovary.org/wp-content/uploads/2012/08/DSC09961.jpg)

Звісно, скоріш за все, ці помилки випадкові та викликані безграмотністю тих, хто виробляв таблички. Однак у будь-якій цивілізованій країні таке допускати просто соромно. У Франції, наприклад, за помилки у вивісках і табличках передбачені штрафи.

> **_Закон «Про мови в Українській РСР», ст. 8:_** _«Публічне приниження  чи  зневажання,  навмисне  спотворення української або  інших  мов  в  офіційних  документах  і  текстах \[...\] тягнуть  за  собою  відповідальність, встановлену законом.»_

**Що на нас може чекати у разі ухвалення законопроекту «Про засади державної мовної політики»**

Відповідно до **ст. 27** документа _«назви адміністративно-територіальних одиниць, залізничних станцій, вулиць, майданів і т. ін. – утворюються і подаються державною мовою»_. Конституція та законопроект визначають державною мовою виключно українську.  Також у цій статті зазначено, що  _«**поруч** із топонімом державною мовою відтворюється його відповідник цією регіональною мовою (мовами).»_ Тобто, у будь-якому разі назва українською мовою має бути.

У документі по-своєму потрактоване поняття _«регіональна мова»,_ що відмінне від визначення, яке надає цьому терміну Європейська хартія регіональних мов. Законопроект Ківалова-Колесніченка дає можливість введення регіональної мови на будь-якій території, де нею розмовляють більше 10% населення. Водночас спосіб, процедура, порядок визначення того, де і скільки людей розмовляють тією чи іншою мовою законопроектом не передбачені. Чи буде впроваджена у Броварах регіональна мова – лишається загадкою. Але, бачачи, що не виконуються норми чинного законодавства, виникають великі сумніви у тому, що вони виконуватимуться із прийняттям цього законопроекту.

> _Законопроект **«Про засади державної мовної політики», ст. 1:**_  _«…регіональна мова або мова меншини – це мова яка традиційно  використовуються  в  межах  певної   території держави громадянами цієї держави, які складають групу, що за своєю чисельністю менша, ніж решта населення цієї держави; та/або відрізняється від офіційної мови (мов) цієї держави…»_
> 
> **_Європейська хартія регіональних мов , ч. I, ст. 1:_** **_a)_** _термін «регіональні мови або мови меншин» означає мови, які:_ **_i)_** _традиційно використовуються в межах певної території держави громадянами цієї держави, які складають групу, що за своєю чисельністю менша, ніж решта населення цієї держави; та_ **_ii)_** _відрізняються від офіційної мови (мов) цієї держави; він не включає діалекти офіційної мови (мов) держави або мови мігрантів…_
