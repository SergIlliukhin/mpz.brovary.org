---
title: "Кліщі, кажани, сірчаний ангідрид і зупинка ремонту в парку - оперативні новини"
date: 2017-08-01
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "novini"
  - "operatyvna-narada"
coverImage: "wp-content/uploads/2017/08/IMG_4816.jpg"
---

**На традиційній оперативній нараді в міській раді 31 липня говорили про: реконструкцію парку "Перемога", збільшення вмісту сірчаного ангідриду у повітрі, укус кажана, хворобу Лайма та знешкодження кліщів у місті.**

Як [повідомляє](https://brovary-rada.gov.ua/news/15447.html) офіційний сайт Броварської міської ради, у понеділок, **31 липня**, оперативна нарада відбулася під головуванням заступника міського голови **Григорія Голубовського**.

**Медичні новини**

На минулому тижні до лікарів з діагнозом гострої кишкової  інфекції звернулося **20** осіб, **15** з них госпіталізовані. Випадки захворювань між собою не пов’язані. Лікарями проведено комплекс протиепідемічних заходів.

За тиждень зафіксовано **3** випадки хвороби Лайма. Всього з цим діагнозом за липень захворіло **8** жителів міста. У зв’язку з цим фахівцям санепідемстанції дано доручення щодо надання рекомендацій по знешкодженню кліщів на території парків і скверів міста.

Також зареєстроване звернення з укусом кажана, який залетів у помешкання броварчанина у багатоквартирному житловому  будинку по вул. Олімпійській. Лікарі запропонували зробити потерпілому щеплення.

КП «Броварський міський центр первинної медико-санітарної допомоги» отримав для проведення щеплень **1600** доз вакцини від дифтерії, **800** доз - від поліомієліту. Залишається невирішеною проблема оформлення «лікарняних листів», бланки для яких не надані Міністерствмо охорони здоров’я.

**Екологічні новини**

З 14 по 24 липня у різних мікрорайонах міста було зроблено **300** проб атмосферного повітря. За результатами аналізів, перевищення норм максимально разових концентрацій шкідливих речовин у повітрі не виявлено. Але у порівнянні з травнем поточного року збільшився вміст сірчаного ангідриду. Відібрані проби води у мережах міста відповідають санітарним нормам.

**Комунальні новини**

Після шквального вітру і дощів у п’ятницю та суботу, працівники Броварського підрозділу РЕМ працювали над відновленням пошкоджених ліній електропередач та аварій на трансформаторних підстанціях. Станом на 27.07.2017 невирішеними залишалися аварійні ситуації в районі вулиць Драгоманова і Петлюри. Зливова система міста прийняла велику кількість атмосферних опадів без ускладнень. Працівники КП «Бровари благоустрій» у  вихідні дні працювали над усуненням локальних місць підтоплення .

В результаті негоди аварійні ситуації  також виникали на водозабірній підстанції першого підйому поблизу с. Пухівка та на очисних спорудах.  Обладнання було переведено на роботу від резервних ліній електромереж, послуги подачі води населенню міста не призупинялись.

Головуючий відмітив недостатню взаємодію керівників різних сфер міста  із службами життєзабезпечення. В зв’язку з цим надано доручення щодо проведення позапланових тренувань по ліквідації можливих аварійних ситуацій.

До управління соціального захисту населення від жителів міста надійшло **730** заяв на монетизацію субсидій, **1158** домогосподарствам призупинено нарахування житлових субсидій через заборгованість за надані житлово-комунальні послуги понад 2 місяці.

**Реконструкція парку призупинена**

Окрім офіційної інформації, є також повідомлення про зупинку ремонту в парку "Перемога" через проблеми фінансування у підрядника.  Як [повідомляє](http://brovary.net.ua/reportazhi/roboty-po-rekonstruktsiyi-parku-zupyneno-z-pidryadnykamy-ne-rozrahuvalysya/) видання "Трибуна Бровари", на оперативній нараді про це заявила заступниця начальника УЖКГ **Світлана Решетова.** Ця інформація здивувала головуючого - заступника міського голови Григорія Голубовського, оскільки фінансування проекту повністю завершене у минулому році. Але з'ясувалося, що мова йде про розрахунки між ТОВ «Будгарантплюс» та субпідрядниками. Після вирішення цього питання роботи обіцяють продовжити і завершити в рамках проекту.

**Фото - сайт Броварської міської ради**
