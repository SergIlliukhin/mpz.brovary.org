---
title: "Сепаратизм у Броварах, або Як у «Music Hall Park» прославляють Росію - ВІДЕО"
date: 2015-04-11
author: 
  username: "trydence"
  display_name: "Дмитро Карпій"
categories: 
  - "kolonka-avtora"
tags: 
  - "music-hall-park"
  - "gazmanov"
  - "ofitseri"
  - "proslavlyannya"
  - "rosiya"
  - "separatizm"
coverImage: "wp-content/uploads/2015/04/Bez-imeni.jpg"
---

[![Iu1T7Vs0DXw](https://mpz.brovary.org/wp-content/uploads/2015/04/Iu1T7Vs0DXw.jpg)](https://mpz.brovary.org/wp-content/uploads/2015/04/Iu1T7Vs0DXw.jpg)**3 квітня, пізнього вечора п’ятниці, у центральній частині Броварів відбувся рейд закладами харчування. Громадські активісти, працівники соціальних служб та кримінальної міліції перевіряли, чи дотримуються ресторани, бари, нічні клуби вимог щодо захисту дітей. А саме – чи не продають неповнолітнім алкоголь і тютюнові вироби та чи не дозволяють їм перебувати в своїх закладах після 22:00. Як я вже [писав](https://mpz.brovary.org/hto-prodaye-alkogol-nepovnolitnim-aktivisti-proveli-reyd-po-zakladah-harchuvannya-u-brovarah/), з 7 перевірених закладів порушення знайшли лише в одному - «Music Hall Park». Однак про дещо я не згадав у своїй статті – у цьому кафе-барі не соромляться ані в присутності міліції, ані в присутності активістів прославляти Росію.**

Поки тривала інспекція, взяття пояснень і оформлення протоколів про вчинені правопорушення, працівники бару ввімкнули караоке із піснею «Офіцери» Олега Газманова. Цей російський співак відомий тим, що підтримував анексію Криму та сепаратистів на сході України.

<iframe src="https://www.youtube.com/embed/rcRhLGUg3ZQ" width="560" height="315" frameborder="0" allowfullscreen="allowfullscreen"></iframe>

Під час виконання пісні в «Music Hall Park» відвідувач караоке замінив слова «За Россию» на «За Украину», а «россияне» на «броварчане». Але на екранах моніторів висвічувався оригінальний текст.

Виконання у барах і кафе України «Офіцерів» під час війни з Росією вже спричиняло скандали. Сама пісня, як можна побачити зі слів, прославляє російських силовиків. Не так давно у засобах масової інформації розповіли про схожу «політику» в ресторані Тернополя, де також співали «Офіцерів». Після розголосу виконавці-аматори не знайшли нічого кращого як [перекласти текст](http://www.gazeta-misto.te.ua/news/u-ternopoli-pisnyu-hazmanova-ofitsery-pererobyly-na-ukrajinskyj-lad-video/) пісні українською мовою. Це лише посилило обурення у суспільстві. До того ж, російська пропаганда тільки рада буда підхопити скандал.

> Отак українці дають зрозуміти як росіянам, так і самим собі, що в нас нібито немає нічого власного. Навіть музики немає власної. Але ж [це неправда](http://cultprostir.ua/uk/post/prokrutit-cyu-pisnyu-po-radio). Звісно, я певен, такі випадки траплятимуться і в майбутньому, оскільки український продукт досі не має державної підтримки. Телеканали, радіостанції та ті самі заклади харчування просто йдуть за інерцією, вперто не пускаючи українське «в ефір».

Нагадаємо, що після [тривалих протестів громадськості](https://uk.wikipedia.org/wiki/%D0%91%D0%BE%D0%B9%D0%BA%D0%BE%D1%82_%D1%80%D0%BE%D1%81%D1%96%D0%B9%D1%81%D1%8C%D0%BA%D0%BE%D0%B3%D0%BE_%D0%BA%D1%96%D0%BD%D0%BE) Верховна Рада України ухвалила закон, яким заборонила зокрема кіно про російських силовиків. Автори закону вважають фільми, в яких російський військовий, міліціонер, спецназівець висвітлюється в позитивному ключі, латентною пропагандою потенційно ворожих Україні ідей. Саме це, на думку депутатів та активістів, сприяло розкачуванню сепаратизму в Україні, а як наслідок – розпалюванню війни і загибелі тисяч людей.

Вже через два місяці такі фільми зникнуть з екранів телевізора. А от чи зникнуть подібні пісні з барів? Наразі це лишається на совісті власників розважальних закладів. Сподіваюсь, «Music Hall Park» принаймні не сплачує роялті Олегу Газманову за використання його пісні.

Я вирішив не чекати грому з неба. Нехай правоохоронці дадуть оцінку такій діяльності «Music Hall Park» вже зараз. Можливо, власник бару змінить своє ставлення та не сприятиме розвитку сепаратизму у Броварах. Я написав заяву до Служби безпеки України. Сподіваюсь, що з відповіддю та реакцією не забаряться.
