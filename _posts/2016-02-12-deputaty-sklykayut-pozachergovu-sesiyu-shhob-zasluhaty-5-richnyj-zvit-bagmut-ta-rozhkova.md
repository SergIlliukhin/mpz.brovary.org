---
title: "Депутати скликають позачергову сесію, щоб заслухати 5-річний звіт Багмут та Рожкова"
date: 2016-02-12
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "bagmut"
  - "brovary"
  - "vibir-redaktsiyi"
  - "zvit"
  - "novini"
  - "pozachergova"
  - "sesiya"
---

**Броварські депутати з фракцій «Демократичний Альянс», «Солідарність», «Самопоміч» та «Свобода», а також позафракційний Вадим Мутило вимагають провести позачергову сесію міськради, на якій вирішити питання щодо подальшого перебування на своїх посадах начальниці відділу культури Наталії Багмут та начальника відділу молоді та спорту Дмитра Рожкова. Про це «Маєш право знати» повідомили депутати «ДемАльянсу» та «Солідарності» Аліна Дяченко та Ірина Веремчук, зазначивши, що дане подання – спільна ініціатива усіх чотирьох фракцій.**

Депутати скликають позачергову сесію у порядку ст.46 ЗУ «Про місцеве самоврядування», згідно з якою сесія може бути скликана за ініціативою однієї третини депутатів міської ради. Під відповідним поданням свої підписи поставили 16 депутатів із 36-ти: **Андрій Саук** та **Аліна Дяченко** із «ДемАльянсу», **Володимир Опалько, Галина Негода, Сергій Батюк, Юрій Чередник, Ірина Веремчук, Леонід Черепейник та Євген Гредунов** із «Солідарності», **Андрій Василенко, Тетяна Крилова, Володимир Чаюн, Максим Семенов** із «Самопомочі», **Олег Шевчук та Сергій Бойко** із «Свободи», а також позафракційний **Вадим Мутило.**

[![podannya1](https://mpz.brovary.org/wp-content/uploads/2016/02/podannya1.jpg)](https://mpz.brovary.org/wp-content/uploads/2016/02/podannya1.jpg)

[![12696086_584577818361045_99899662_n](https://mpz.brovary.org/wp-content/uploads/2016/02/12696086_584577818361045_99899662_n.jpg)](https://mpz.brovary.org/wp-content/uploads/2016/02/12696086_584577818361045_99899662_n.jpg)

Нагадаємо, що на минулій сесії більшістю депутатів було [заслухано та підтримано](https://mpz.brovary.org/miska-rada-dala-bagmut-zelene-svitlo-nadali-keruvaty-kulturoyu-u-brovarah/) звіт начальниці відділу культури **Наталії Багмут** "Про хід виконання міської програми з розвитку культури за 2015-ий рік" – «за» відповідне рішення проголосувало 20 депутатів, зокрема свої голоси дали депутати з фракцій «Солідарність», «Єдність», УКРОП, Радикальна партія, «Батьківщина», та «Свобода», також підтримали Багмут позафракційні Вадим Мутило і Андрій Лопатюк. Фракції «ДемАльянсу» та «Самопомочі» не визнали звіт Багмут задовільним.

Пізніше стало відомо, що депутатам від «Свободи» **Олексію Здоровцю** та **Василю Кочубею**, було винесено партійну догану за голосування на підтримку Наталії Багмут.
