---
title: "Будівництво транспортної магістралі «Нивки – Бровари» може невдовзі розпочати китайська компанія"
date: 2017-01-25
categories: 
  - "brovary"
  - "novyny"
tags: 
  - "brovary"
  - "budivnytstvo-dorig"
  - "kytajska-kompaniya"
  - "novini"
---

**Розбудовою транспортної інфраструктури Києва має намір невдовзі зайнятися китайська державна будівельна компанія Сhina Road and Bridge Corporation (CRBC). Як [повідомляє](https://kievcity.gov.ua/news/46936.html) Київська міська державна адміністрація, планується побудувати «під ключ» магістраль «Нивки – Бровари», Велику кільцеву дорогу та розв’язку біля станції метро «Шулявська» у Києві.**

На офіційному сайті КМДА повідомляється, що до столиці прибули представники найбільшої у світі будівельної компанії із Китаю з метою розпочати будівництво у місті транспортної інфраструктури. Зокрема це **3** великі проекти: **магістраль «Нивки – Бровари», велика кільцева дорога і транспортна розв’язка біля метро «Шулявська».** Представникам компанії було запропоновано за ії кошти провести техніко-економічне обґрунтування кожного із цих об’єктів. Було досягнуто домовленості про те, що в середині лютого до Києва прибуде велика група інженерів, проектантів і багатьох інших фахівців, щоб розпочати роботу над проектами та в стислі строки зробити пропозиції місту. Компанія налаштована в найкоротші терміни реалізувати ці проекти, залучивши  вигідне фінансування з Китаю.

Як відзначив на своїй [сторінці](https://www.facebook.com/ilyasagaidak/posts/10212868394854311?pnref=story) у FB заступник голови КМДА **Ілля Сагайдак:** _«За цей час ми побачили високий професіоналізм фахівців компанії, які демонстрували нові ідеї розвитку транспортної інфраструктури та одразу ж переходили до розрахунків. Я вперше бачу такий ентузіазм і працьовитість. Цікаво, що компанія з Китаю вразила ще тим, що одразу після підписання меморандуму приступила до роботи і ми вже побачили перші результати»._  Також _«це неоціненний досвід, великі можливості і головне - швидкість і якість.  Відсутність корупційної складової. Ця корпорація має високу якість проектів, а ось до українських доріг, розв'язок та мостів ой як багато питань...»_, - додав пан Сагайдак у коментарях дописувачам у FB.

Компанія має можливість залучити **1,5 млрд доларів** фінансування для столиці. Всі проекти мають на меті повністю прибрати транзитний трафік зі столиці.
