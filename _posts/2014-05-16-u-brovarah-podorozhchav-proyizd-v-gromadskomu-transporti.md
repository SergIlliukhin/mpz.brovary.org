---
title: "У Броварах проїзд у громадському транспорті подорожчав більш ніж на 40%"
date: 2014-05-16
author: 
  username: "pravoZnaty"
  display_name: "Маєш право знати"
tags: 
  - "brovary"
  - "vibir-redaktsiyi"
  - "gromadskiy-transport"
  - "marshrutka"
  - "marshrutki"
  - "novini"
  - "proyizd"
---

**[![f230fec4c0f114f0f797603cb125fa185742a30a](https://mpz.brovary.org/wp-content/uploads/2014/05/f230fec4c0f114f0f797603cb125fa185742a30a.jpg)](https://mpz.brovary.org/wp-content/uploads/2014/05/f230fec4c0f114f0f797603cb125fa185742a30a.jpg)З 15 травня у Броварах подорожчав проїзд в громадському транспорті: тепер він становить 2,5 грн. Відповідне [рішення](http://www.brovary.kiev.ua/r%D1%96shennya-vikonkomu-v%D1%96d-14052014-%E2%84%96250-pro-tarifi-na-pro%D1%97zd-po-mbrovari-v-avtobusnikh-marshrutakh-zag) ухвалив виконавчий комітет Броварської міської ради. Раніше броварчани їздили маршрутками та автобусами за тарифом 1, 75 грн.** 

У самих маршрутках вже висять оголошення про здорожчання проїзду по місту. Причиною підняття ціни за користування громадським транспортом вказано подорожчання паливно-мастильних матеріалів.

Як сказано на офіційному сайті міськради, рішення виконкому прийняте на підставі листів ТОВ „Автопас – К”, ТОВ „ТК „Автосоюз”, ФОП Мохонько В.В., ФОП Пилипчука В.Г. та ФОП Троценка М.С., які здійснюють перевезення пасажирів автомобільним транспортом на міських автобусних маршрутах загального користування, та на основі наданих розрахунків. Також  були враховані рекомендації міської комісії з питань реалізації цінової політики у житлово-комунальному господарстві та міському пасажирському транспорті.

Нагадаємо, у березні 2014 року проїзд від Броварів до Києва подорожчав на 10% і становить 5, 5 грн. Проте, як [стверджують окремі користувачі в соціальних мережах](https://www.facebook.com/groups/brovary/permalink/808458372517464/), ціну за проїзд до столиці підвищили незаконно.
