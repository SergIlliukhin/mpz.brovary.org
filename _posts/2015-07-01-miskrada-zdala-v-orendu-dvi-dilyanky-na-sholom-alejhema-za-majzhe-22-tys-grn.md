---
title: "Неефективні аукціони: активісти незадоволені торгами за землю на вул. Шолом-Алейхема"
date: 2015-07-01
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "auktsion"
  - "brovary"
  - "brovarskiy-narodniy-kontrol"
  - "dilyanka"
  - "zemelni-torgi"
  - "zemlya"
  - "novini"
  - "orenda"
coverImage: "wp-content/uploads/2013/05/Zemelni-torgi.jpg"
---

**16 червня відбувся аукціон, на якому віддали в оренду дві ділянки поблизу ресторану "Верона" - по вул. Шолом-Алейхема, 66-а та 66-б. Загальна сума виторгу збільшилась від стартової лише на декілька тисяч гривень, що дивно, адже земля розташована майже у центрі міста. Активісти натякають на неефективність проведеного аукціону, хоч і відзначають, що торги відбулись формально без порушення законодавства. Про це на своєму сайті [повідомляє](http://nk.mybrovary.com/miska-rada-prodala-dvi-zemelni-dilyanki-navkolo-kafe-verona-za-21-765-6-grn/) "Броварський народний контроль".**

Як зазначають активісти, на аукціон виставили два лоти - ділянки по вулиці Шолом-Алейхема, 66-а та 66-б. Оголошення про це [з'явилось](http://nk.mybrovary.com/uvaga-uvaga-uvaga-2/) на сайті "Народного контролю" ще у травні.

[![uch1](https://mpz.brovary.org/wp-content/uploads/2015/07/uch1.jpg)](https://mpz.brovary.org/wp-content/uploads/2015/07/uch1.jpg)

[![uch1](https://mpz.brovary.org/wp-content/uploads/2015/07/uch1.jpg)](https://mpz.brovary.org/wp-content/uploads/2015/07/uch1.jpg)

Як видно з кадастрової карти, земельні об'єкти прилягають до ресторану "Верона", неподалік зупинки маршруток "Школа-інтернат". Площа першого лоту - 0,0046 Га, другого - 0,0168 Га.

Стартова ціна першої ділянки становила **4 132,44 грн**. Її виторгував громадянин Кашинський П. Г. за **5 165,54  грн**. Друга ділянка дісталась Зубко А. І. за **16600,06 грн**., у той час як стартова ціна становила **15 090,96 грн**. Відповідно, загальна сума виторгу збільшилась на **2542,2 грн** і становить **21 765,6 грн**.

В "Народному контролі" вказують, що аукціон відбувся у встановленому порядку із дотриманням законодавства. Однак, активісти натякають на його неефективність. В організації зазначають, що вони пропонували органам місцевого самоврядування розміщувати офіційну інформацію про проведення земельних торгів не лише на сайті Державного агенства земельних ресурсів України та сайті Броварської міської ради, а також у засобах масової інформації. Крім того, активісти за власний кошт пропонували встановити інформаційні щити про оренду ділянок.

Свої пропозиції "Народний контроль" подав до міськради у письмовому вигляді.

[![img015](https://mpz.brovary.org/wp-content/uploads/2015/07/img015.jpg)](https://mpz.brovary.org/wp-content/uploads/2015/07/img015.jpg)  [![img013](https://mpz.brovary.org/wp-content/uploads/2015/07/img013.jpg)](https://mpz.brovary.org/wp-content/uploads/2015/07/img013.jpg)  [![img014](https://mpz.brovary.org/wp-content/uploads/2015/07/img014.jpg)](https://mpz.brovary.org/wp-content/uploads/2015/07/img014.jpg)

Як саме орендарі використовуватимуть земельні площі, наразі не повідомляють. Однак в останньому записі на кадастровій карті зазначено цільове призначення - для будівництва та обслуговування об'єктів туристичної інфраструктури та закладів громадського харчування.

**Зображення: "[Броварський народний контроль"](http://nk.mybrovary.com/uvaga-uvaga-uvaga-2/)**
