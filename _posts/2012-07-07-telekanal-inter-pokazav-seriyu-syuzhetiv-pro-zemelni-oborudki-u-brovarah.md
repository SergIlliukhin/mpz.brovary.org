---
title: "Телеканал \"Інтер\" показав серію сюжетів про земельні оборудки у Броварах"
date: 2012-07-07
author: 
  username: "pravoZnaty"
  display_name: "Маєш право знати"
categories: 
  - "video"
tags: 
  - "inter"
  - "brovary"
  - "brovaryi"
  - "zberezhemo-peremogu"
  - "zemlya"
  - "novini"
  - "oborudki"
  - "park-peremoga"
  - "rizanenko"
  - "sapozhko"
  - "tb"
  - "fedorenko"
coverImage: "wp-content/uploads/2012/07/telekanal-inter-logotip.jpg"
---

[![](https://mpz.brovary.org/wp-content/uploads/2012/07/telekanal-inter-logotip-2.jpg "телеканал інтер логотип 2")](https://mpz.brovary.org/wp-content/uploads/2012/07/telekanal-inter-logotip-2.jpg)Цього тижня на телеканалі "Інтер" у вечірніх випусках новин вийшла ціла серія журналістських розслідувань на тему земельних махінацій та зловживань в Україні. У трьох із п'яти сюжетів було показано приклади оборудок із землею, які було прокручено у Броварах. "Маєш право знати" пропонує увазі своїх читатчів ці три сюжета журналіста Романа Бочкали.

 

**Сюжет під назвою "[Земельные аферы: Строительство в заповедной зоне](https://podrobnosti.ua/podrobnosti/2012/07/02/844821.html)",** ефір **- 2 липня 2012 року**

У сюжеті йдеться про [ситуацію з броварським парком "Перемога"](https://mpz.brovary.org/yak-brovarski-regionali-parkovu-zonu-zahopluvali/), частину якого наприкінці минулого року рішенням сесії було здано в оренду приватній фірмі депутата Броварської міської ради Сергія Федоренка. При цьому міська рада стверджує, що дана земельна ділянка не є парком - про це начебто свідчать результати інвентаризації землі парку, яка була проведена незадовго до прийняття сумнівного рішення. Журналіст "Інтера" намагається взяти коментар у Сергія Федоренка у коридорах міської ради, однак той від нього тікає. Також у сюжеті є кадри з акцій протесту броварчан, які у грудні минулого року [вийшли на захист свого улюбленого парку](https://mpz.brovary.org/u-brovarah-did-moroz-prosit-deputativ-ne-chipaty-park-peremoga/) та намагались завадити відчуженню мальовничого куточка "Перемоги".

**Сюжет під назвою "[Украинские чиновники все больше земли выделяют "мертвым душам"](https://podrobnosti.ua/podrobnosti/2012/07/04/845312.html)",** ефір **- 4 липня 2012 року**

У цьому сюжеті йдеться про [схему, яка була застосована у Броварах](https://mpz.brovary.org/hto-mig-zamoviti-napad-na-rizanenka/) для отримання 1,3 га землі під багатоквартирну забудову на вул. Соборній та Чорновола. Усе б нічого, якби забудовник купив цю землю, як і належить, на земельному аукціоні та сплатив до міського бюджету чималу суму коштів. Проте він вирішив піти в обхід бюджету... та начебто купив земельні ділянки у 13 людей, які спочатку дивним чином дізнались про вільні земельні ділянки у Броварах, потім безперешкодно отримали їх у власність у рамках безкоштовної приватизації, а тоді дружно в один день начебто продали їх майбутньому забудовнику. Як стверджує у сюжеті опозиційний броварський депутат Роман Сімутін, це ще велике питання, чи знають ці 13 людей, що вони отримували ці земельні ділянки... Даною схемою уже зацікавилось управління СБУ Київської області та порушило кримінальну справу.

**Сюжет під назвою "[Чиновники продают землю в обход аукционов](https://podrobnosti.ua/podrobnosti/2012/07/06/845711.html)",** ефір **- 6 липня 2012 року**

Останній сюжет присвячено ще одній земельній ділянці у Броварах, яка розташована у промисловій зоні "Торгмашу". Тут щасливцю з Черкаської області, молодому хлопчині начебто вдалось отримати у приватну власність майже 2 гектари землі під "ведення особистого селянського господарства" (у промзоні!), але він одразу ж їх продав 70-літній бабусі з села Княжичі, яка невдовзі подала документи на зміну цільового призначення землі, бо мовляв зібралась збудувати тут склади. От тільки коли журналіст "Інтера" вирішив розшукати першого власника, то з'ясував у його батьків, що їх син ніколи ніякої земельної ділянки не отримував, "просто у нього колись при прийомі на роботу взяли копії паспорта", а 70-літню бабусю знайти взагалі не вдалось: як розповіли сусіди, вона вже давно мешкає в іншій області. То ж хто насправді зібрався будувати склади на "Торгмаші" та по суті безкоштовно отримав 2 гектари броварської землі - залишається невідомим...
