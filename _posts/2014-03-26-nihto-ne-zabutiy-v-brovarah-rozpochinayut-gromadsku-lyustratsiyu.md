---
title: "Ніхто не забутий: в Броварах розпочинають громадську люстрацію"
date: 2014-03-26
tags: 
  - "vibir-redaktsiyi"
  - "novini"
---

**[![Люстрація](https://mpz.brovary.org/wp-content/uploads/2014/03/Lyustratsiya.jpg)](https://mpz.brovary.org/wp-content/uploads/2014/03/Lyustratsiya.jpg)Не зважаючи на те, що в суспільстві гостро стоїть запит на люстрацію посадовців та політиків, котрі раніше підтримували режим Януковича, нова влада не поспішає врегулювати це питання на законодавчому рівні. Досі не прийнятий закон про люстрацію, про який так багато говорили на сцені Майдану, проте броварчани вирішили не чекати рішення парламентарів, а розпочати громадський процес люстрації, аби прибічники поваленого режиму не отримали шансу повернутися у владу та відновити систему корупції і репресій проти власного народу.**

24 березня відбулося перше засідання люстраційного напрямку Броварської Народної Ради, де його учасники намагались випрацювати концептуальні засади своєї діяльності. Передусім йшлось про категорії посадовців, котрих зобов’яжуть пройти «люстраційні фільтри», а також критерії люстрації. Іншими словами, активісти вирішили скласти перелік дій та вчинків - як юридичних так і політичних – за скоєння яких той чи інший посадовець або політик мусить бути занесений в люстраційний список.

Що стосується протиправних вчинків, в учасників обговорення дискусій не виникало: кожен, хто порушив закон заради підтримки режиму Януковича – мусить нести максимальне покарання, передбачене законом. Очевидно, що після притягнення до юридичної – а тим паче кримінальної – відповідальності за вчинення злочину проти справ і свобод громадян, або ж за участь в корупційних схемах, жодна особа не може мати можливості працювати в органах влади. Однак питання політичної підтримки режиму – в тій чи іншій мірі – викликали певні суперечки.

Одностайними члени Люстраційного напрямку були щодо організаторів «анти майданів» та координаторів  «тітушок», що мали на меті провокації проти Майдану. Так само однозначно активісти оцінили роль організаторів т.зв. «антифашистських маршів», що проводились минулої весни і котрі стали ідеологічною підґрунтям для сьогоднішнього російського вторгнення в Україну. Однак питання тотальної люстрації усіх членів Партії регіонів у Броварах було вирішено винести на обговорення повного складу Народної Ради.

Водночас консенсусом було прийнято рішення щодо категорій посадовців та політиків, котрі мають пройти люстрацію. Передусім ідеться про членів виконавчого комітету Броварської міської ради, міського голову та його заступників, начальників управлінь та керівників комунальних підприємств, котрі застосовували адмінресурс в політичних цілях або на замовлення вищих інстанцій. Пріорітетним завданням також було визначено люстрування депутатів міської ради, адже більшість з них лишалась на боці режиму навіть коли на Майдані вже почали гинути люди. Окремо стоять керівники та працівники силових відомств та судів, що безпосередньо здійснювали репресії проти громадян.

Крім концептуальних засад, учасники обговорення вирішили й низку організаційних моментів. Зокрема, постала необхідність в створенні електронного інформаційного ресурсу, де збиратиметься інформація про факти зловживань чиновників від населення, а також оприлюднюватимуться люстраційні списки міських посадовців та політиків. Також було вирішено налагодити співпрацю з Всеукраїнським Люстраційним комітетом, котрий очолює Єгор Соболєв.  Окремо обговорювалось питання щодо перших публічних кроків діяльності люстраційного напрямку Народної Ради, зокрема – з приводу звернення до броварської громади із закликом надавати інформацію щодо діяльності броварських прихильників режиму Януковича.

Наприкінці засідання учасники люстраційного напрямку Броварської Народної Ради одноголосно обрали координатора напрямку: ним став місцевий активіст Андрій Качор, котрий за посадою увійде до Координаційної ради БНР. Качор висловив упевненість в тому, що діяльність люстраційного напрямку вже скоро матиме практичні результати:

_«Нашою головною метою сьогодні є максимальне очищення як органів місцевого самоврядування, так і органів державної влади від тих людей, які своїми діями підтримували репресії та вбивства українців злочинним режимом Януковича. Сьогодні, поки парламент не прийняв відповідний закон,  ми говоримо про громадську люстрацію: тобто оприлюднення імен поплічників Януковича в Броварах та переліку їхніх дій в цьому контексті, а також про публічний тиск на органи державної влади з метою притягнення цих осіб до відповідальності. Ми маємо не дати забути всім: кривавий режим має свої імена та прізвища в кожному місті, і саме на цих чиновниках і посадовцях лежить доля відповідальності за встановлення жахливого режиму, який призвів до загибелі Небесної сотні та страждань мільйонів українців. Ми зобов’язані зробити все, аби зусилля та жертви Майдану не були марними: кожен з тих, хто був на боці ПР та Януковича має бути назавжди відсторонений від управління державою та нашим містом, а дехто з них – понести кримінальну відповідальність за свої злочини»_,-  переконаний Андрій Качор.

Наприкінці засідання його учасники вирішили ініціювати перед загальним складом Народної Ради питання повернення до акцій прямої дії проти залишків режиму Януковича в Броварах з огляду на те, що свої посади досі зберігають найодіозніші його представники, зокрема міський голова, начальник міліції, прокурор та керівник податкової.
