---
title: "Сапожко порушує закон, блокуючи обрання секретаря міськради, - юрист"
date: 2016-01-25
author: 
  username: "pravoznaty"
  display_name: "Маєш право знати"
categories: 
  - "vlada"
  - "novyny"
tags: 
  - "vibir-redaktsiyi"
  - "novini"
  - "sapozhko"
  - "sekretar"
  - "skochko"
coverImage: "wp-content/uploads/2016/01/Miting_tarifi_22-1.jpg"
---

**Міський голова Броварів порушує ст.50 Закону України «Про місцеве самоврядування», відмовляючись вносити на голосування міської ради власну кандидатуру на посаду секретаря ради. Подібні дії з боку мера можуть бути розцінені як відмова від виконання власних повноважень, що дає міській раді підстави висловити недовіру міському голові та відправити його у відставку.**

Законодавче роз’яснення ситуації із понад тримісячними спробами обрати секретаря міської ради на прохання «Маєш право знати» надав юрист **Олексій Скочко.** На думку юриста, міський голова мав подати власну кандидатуру секретаря на розгляд депутатів, після того, як [17 грудня кандидат від міської ради не набрав необхідної кількості голосів підтримки.](https://mpz.brovary.org/kryza-u-miskradi-zagostryuyetsya-deputaty-i-mer-uvijshly-v-zhorstkyj-klinch/) Голосування по наступній кандидатурі мало відбутися вже під час наступної сесії і внести її на розгляд ради згідно із законом мав міський голова. Однак після останнього голосування по секретарю минуло вже півтора місяці, протягом яких відбулося три сесії міської ради, однак на жодній з них мер так і не вніс власну кандидатуру на посаду секретаря міської ради. Питання обрання секретаря відсутнє і в [порядку денному чергової сесії міської ради, котра має відбутися 28 січня.](http://brovary.kiev.ua/rozporyadzhennya-m%D1%96skogo-golovi-v%D1%96d-29122015%E2%84%96232-odpro-sklikannya-shosto%D1%97-chergovo%D1%97-ses%D1%96%D1%97-brovarsko%D1%97)

За словами Скочка, такі дії міського голови свідчать про його відмову здійснювати власні повноваження в порядку ст. 50 Закону України про «Місцеве самоврядування». Згідно з даною статтею, _«наступну пропозицію щодо кандидатури секретаря ради вносить відповідний сільський, селищний, міський голова… у разі, якщо рада не підтримала кандидатуру, внесену на її розгляд не менш як половиною депутатів від загального складу відповідної ради»_. Нагадаємо, що міська рада використала своє право внесення власної кандидатури на посаду секретаря міської ради, і тепер не може запропонувати чергового кандидата, поки свою кандидатуру не подасть мер міста Ігор Сапожко.

_**Читайте також: ["Броварська секретаріада: коли ситуація гірша за патову"](https://mpz.brovary.org/brovarska-sekretariada-koly-sytuatsiya-girsha-za-patovu/)**_

Юрист пояснює, що в діючому законодавстві не встановлено конкретних термінів, у які міський голова повинен повторно внести кандидатуру секретаря на розгляд ради. Однак у п.4 ст.42 ЗУ «Про місцеве самоврядування» зазначено, що _«внесення на розгляд ради пропозиції щодо кандидатури на посаду секретаря ради» є «повноваженнями міського голови»_. Жодна інша посадова особа не має таких повноважень, відтак ці повноваження міського голови можна вважати виключними, а не внесення мером своєї кандидатури на розгляд ради може бути розцінене як відмова виконувати власні повноваження.

У такому випадку може вступити в силу ст. 79 ЗУ «Про місцеве самоврядування», котра визначає процедуру дострокового припинення повноважень міського голови. Так, зокрема, у п.2 даної статті зазначається, що «_повноваження сільського, селищного, міського голови можуть бути також достроково припинені, якщо він… не забезпечує здійснення наданих йому повноважень_». А не внесення мером власної кандидатури секретаря на розгляд ради якраз і є «відмовою від здійснення повноважень». За словами юриста, наразі можна говорити про виникнення юридичних підстав про висловлення недовіри броварському міському голові через блокування ним процесу обрання секретаря міської ради.

> Нагадаємо, що востаннє голосування  по кандидатурам секретаря міської ради відбулося 17 грудня минулого року під час другої позачергової сесії міської ради нового скликання. Тоді міський голова **Ігор Сапожко** виніс на розгляд депутатського корпусу власну кандидатуру **Петра Бабича** з фракції УКРОП. Однак в результаті таємного голосування Бабич не набрав необхідної кількості голосів депутатів. Після цього на цій же сесії міська рада винесла на голосування свою кандидатуру: **Вадима Мутила**, обраного за списками партії «Батьківщина». Проте Мутило також не отримав потрібних 19-ти голосів: за нього проголосувало лише 14 депутатів. Згідно з діючим законодавством, з того моменту право внести на розгляд ради чергову кандидатуру перейшло до міського голови.
