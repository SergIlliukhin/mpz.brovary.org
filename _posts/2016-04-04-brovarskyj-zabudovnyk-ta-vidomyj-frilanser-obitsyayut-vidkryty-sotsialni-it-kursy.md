---
title: "Броварський забудовник та відомий фрілансер обіцяють відкрити «соціальні» IT-курси"
date: 2016-04-04
author: 
  username: "tatuuum"
  display_name: "Тетяна Панкратьєва"
categories: 
  - "brovary"
  - "novyny"
tags: 
  - "it-shkola"
  - "bzbk"
  - "brovary"
  - "vibir-redaktsiyi"
  - "dyzajn"
  - "kursi"
  - "navchannya"
  - "novini"
  - "pylyp-duhlij"
  - "programuvannya"
  - "shkola"
---

**Невдовзі для того, аби потрапити на гурток, приміром, робототехніки, не потрібно буде їхати в Київ. У Броварах навчатимуть основам програмування, графіки, Web-дизайну, та будувати роботів уже з цього літа. Про це "Маєш право знати" розповіли ініціатори відкриття броварської IT-школи: Пилип Духлій, відомий блогер та активіст, спеціаліст в галузі графічного дизайну та поліграфії, та Олександра Дудар, маркетинговий директор компанії "БЗБК".**

Наразі у школі ще думають над назвою, концепція - також на стадії обговорення. Автори ідеї формують перелік доступних курсів та викладачів, але вже зараз поділилися своїми планами та показали приміщення, де будуть відбуватися заняття.

\[caption id="attachment\_54283" align="aligncenter" width="600"\]![IMG_5489](https://mpz.brovary.org/wp-content/uploads/2016/04/IMG_5489.jpg) Пилип Духлій та Олександра Дудар: "Щодо відкриття IT-школи в нас зійшлися думки"\[/caption\]

Розташується IT-школа в новозбудованому житловому комплексі "Шоколад", за адресою: вул.Київська, 265, корпус "Мокко", 2-й поверх. Приміщення надає компанія "БЗБК", також обіцяє зробити тут ремонт та надати меблі. І вже влітку організатори планують відкривати школу та починати набір в групи.

![IMG_5507](https://mpz.brovary.org/wp-content/uploads/2016/04/IMG_5507.jpg)

\[caption id="attachment\_54279" align="aligncenter" width="600"\]![IMG_5469](https://mpz.brovary.org/wp-content/uploads/2016/04/IMG_5469.jpg) Ці 80 квадратів чекають ремонту та готуються прийняти учнів\[/caption\]

Засновники ще роздумують над дизайном, чи це буде відкритий простір (open space), чи відокремлені приміщення, або ж встановлять мобільну перегородку, що дасть можливість займатися двом групам одночасно. Меблі хочуть також розміщувати не стаціонарно. У планах Пилипа та Олександри придбати проектор, набір Lego, а також 3D-принтер та графічні планшети.

![синтик](https://mpz.brovary.org/wp-content/uploads/2016/04/syntyk.jpeg)

Надихалися організатори подібними курсами та школами в інших містах України: наприклад, київська технічна студія "Винахідник" або Lviv IT School (LITS). Кажуть, в Києві все є, проте це далеко, це інше місто, а сучасні освітні курси потрібні тут, в Броварах.

> [Технічна студія "Винахідник"](http://vynahidnyk.org/) - це місце, де діти 3-16 років навчаються за допомогою навчальних конструкторів LEGO Education. Основним принципом навчання є принцип «Навчання через дію» - діти отримують знання в процесі побудови та дослідження моделей з конструктора.

> [Lviv IT School](http://lits.com.ua/?lang=ua) – це навчальна установа, яка готує спеціалістів різних напрямків у сфері ІТ: тестувальників, програмістів, ПМ, дизайнерів та рекрутерів. Наша місія – надавати IT освіту, яка покращує життя людей та змінює суспільство. Допомогти кожному розкрити свій потенціал в IT індустрії.

В школі планується як постійне навчання, так і разові лекції, можливо, навіть у скайп-форматі. Організатори кажуть, що пропозиції викладати в броварській школі надходять навіть з-за кордону.

\[caption id="attachment\_54284" align="aligncenter" width="600"\]![IMG_5491](https://mpz.brovary.org/wp-content/uploads/2016/04/IMG_5491.jpg) Викладацький склад та перелік курсів ще формується, можливо, викладати в школі буде і сам Пилип Духлій. Пилип розглядає IT-школу також і як офлайн-підтримку онлайн-навчання.\[/caption\]

_"Розраховані курси будуть на всі вікові групи. З ранку можуть займатися молодші, вдень - підлітки, а ввечері - дорослі,_ - каже **Пилип Духлій**, - _групи будуть невеликими, не більше 10 осіб"._

_"Курси будуть платними, але ціни будуть не захмарні,_ - пояснює **Олександра Дудар**. - _Реальна ціна таких курсів близько 1000 грн в місяць, ми ж розраховуємо гривень на 300 в місяць - лише для самоокупності, прибутку ми не плануємо отримувати, адже ми плануємо це як соціальний проект."_

![IMG_5484](https://mpz.brovary.org/wp-content/uploads/2016/04/IMG_5484.jpg)

Плановані дитячі курси:

- робототехніка
- навчання мові програмування Scratch (з 7 років)
- Python (з 10 років)
- JavaScript

Дітлахи зможуть самі програмувати та робити сайти, обіцяють організатори IT-школи.

![ps_nit](https://mpz.brovary.org/wp-content/uploads/2016/04/ps_nit.jpg)

Для дорослих плануються такі курси:

- Web-дизайн
- графіка
- SEO-просування,
- SMM
- розробка комп'ютерних ігор, game-дизайн

![702dd190c366f9](https://mpz.brovary.org/wp-content/uploads/2016/04/702dd190c366f9.jpg)

_"Ця ідея в мене народилася вже давно,_ - ділиться Пилип Духлій. - _Колись в Броварах були вже спроби відкрити IT-курси, я був готовий там викладати як волонтер. В 2013 році Code Club хотіли відкрити факультативні курси при школах у Броварах, звернулися до місцевих чиновників, але отримали відмову"._

_"І "Винахідник" також зверталися, але досі немає результату", - додає Олександра._

> [Code Club UA](http://codeclubua.org/) – це всеукраїнська мережа безкоштовних факультативних волонтерських клубів кодування для дітей 9-11 років.

Символічно, що відкриттям IT-школи зайнялася людина, яка створила [спільноту Be Free](https://www.facebook.com/groups/be.free.ua/): українську біржу фрілансу, що просуває в маси просту ідею: не сподівайтеся на відсталу українську систему освіти, вчіться самі, завдяки Інтернету весь світ перед вами, можна отримати дійсно потрібні та сучасні знання та професію - тільки не лінуйтесь.

**Фото - Світлана Яцив та з інтернету**
