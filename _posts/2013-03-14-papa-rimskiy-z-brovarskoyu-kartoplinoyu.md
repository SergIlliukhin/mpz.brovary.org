---
title: "Папа римський з броварською картоплиною"
date: 2013-03-14
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "vibir-redaktsiyi"
  - "danko"
coverImage: "wp-content/uploads/2013/03/pokr1.jpg"
---

_**[![75](https://mpz.brovary.org/wp-content/uploads/2013/03/75.jpg)](https://mpz.brovary.org/wp-content/uploads/2013/03/75.jpg)Як повідомлення про випадок у броварському супермаркеті «порвало» український інтернет або «Міська програма Ігоря Сапожка «З турботою про кожного» в дії.**_ 

Учора ввечері мало хто з традиційних українських ньюзмейкерів «рвався в бій» у соціальних мережах. У піарників інколи бувають такі «мертві періоди», коли краще помовчати, аби «своя» новина не загубилась серед головних інформаційних приводів дня, якими, зазвичай, стають очікувані події загальнонаціонального або світового масштабу. В подібних випадках корисніше перечекати, доки вляжеться трендова інформаційна хвиля і лише потім, «по тихій воді», запускати хвилю власну.

Після появи білого диму над Сікстинською Капеллою у Ватикані світ завмер в очікуванні ім’я нового Папи, в той час як кожен третій пост у Фейсбук стосувався виборів настоятеля престолу католицької церкви. На цьому тлі «змазалась» інформація про президентський указ щодо невідкладних заходів для євроінтеграції,  і навіть якби в чергового нардепа забрали мандат - це вже не викликало б такого резонансу, як сталося кількома днями раніше. Посунути Папу з епіцентру таймлайну ввечері 13 березня вдалося лише… картоплині з броварського супермаркету.

Журналістка «Нового каналу Олена Данько наприкінці робочого дня [написала](http://www.facebook.com/olena.danko/posts/625106510837880) емоційний та вражаючий пост про те, як у броварському супермаркеті на вулиці Короленка бабуся попрохала продавця зважити… одну картоплину. Літня жінка просто не могла дозволити собі на вечерю більше після сплати за комунальні послуги, ліки і т.п., відтак мусила цього разу обмежитись лише однією (!) картоплиною та ще чверткою хлібу. Крик душі Олени, котра після почутого придбала бідній бабці пакет злощасної картоплі, спровокував вибуховий ефект в українському сегменті Всесвітньої мережі.

[![danko](https://mpz.brovary.org/wp-content/uploads/2013/03/danko.jpg)](https://mpz.brovary.org/wp-content/uploads/2013/03/danko.jpg)

За кілька годин оригінальний пост Данько на її сторінці зібрав понад дві тисячі поширень. Проте це був лише початок. За деякий час стрічка оновлень як на Фейсбуку, так і на Вконтакте виявилась переповненою репостами публікації Олени не лише звичайними користувачами, а й наймасовішими вітчизняними спільнотами в соціальних мережах. Менше ніж за дві години скріншот повідомлення Данько набрав понад 8 тисяч «лайків» та [понад п'ять тисяч поширень](http://vk.com/brutalmenclub?z=photo-24419507_299887415%2Falbum-24419507_00%2Frev) в найбільшій україномовній групі Вконтакте «Клуб Брутальних Мужчин», аудиторія якої складає майже 700 тисяч (!) українських користувачів. Слідом за нею повідомлення скопіювала ще одна популярна група «Церковь Свидетелей Покращення» - у [Вконтакте](http://vk.com/svideteli_pokrashenia?z=photo-39222064_297669193%2Falbum-39222064_00%2Frev) та [Фейсбук](http://www.facebook.com/photo.php?fbid=414081045354602&set=a.231725203590188.50350.230811260348249&ENGINE=1&theater), котрі разом мають понад 20 тисяч підписників та лише під постом Данько спільно зібрали близько півтисячі лайків і сотні коментарів.  Навіть вузькоспеціалізовані, але від того не менш масові спільноти, як, наприклад, [«КарпатиЛьвів»](http://vk.com/ultrasfckl?z=photo-5726389_300574534%2Falbum-5726389_00%2Frev) (73 тисячі підписників), встановили повідомлення топ-новиною на свої сторінці. Загалом же кількість українців, які минулого вечора дізнались про вражаючу історію в броварському супермаркеті обраховується якщо не мільйонами, то як мінімум сотнями тисяч людей.

[![cspvk](https://mpz.brovary.org/wp-content/uploads/2013/03/cspvk.jpg)](https://mpz.brovary.org/wp-content/uploads/2013/03/cspvk.jpg)[![kbm](https://mpz.brovary.org/wp-content/uploads/2013/03/kbm.jpg)](https://mpz.brovary.org/wp-content/uploads/2013/03/kbm.jpg)

[![csp](https://mpz.brovary.org/wp-content/uploads/2013/03/csp.jpg)](https://mpz.brovary.org/wp-content/uploads/2013/03/csp.jpg)

Можна по різному ставитись до ситуації, що її розповіла журналістка. У когось, читаючи те повідомлення, щемливо стискалось серце, хтось справедливо зауважував, що даний випадок в часи тотального «покращення», м’яко кажучи, не унікальний. Окремі користувачі обурювались: чому подібному локальному випадку аудиторія соціальних мереж приділяє таку колосальну увагу, в той час як в країні є більш кричущі прояви несправедливості: соціальної, правоохоронної, судової? А дехто взагалі припускав, що повідомлення Олени – це спланована політична піар-акція окремих опозиційних сил в контексті прийдешнього загальнонаціонального повстання. Зрештою, різноманіття думок, емоційність обговорень, дискусії та суперечки в коментарях лише посилювали суспільний резонанс.

Утім цей, на превеликий жаль, звичний для нинішньої «України для людей» випадок у крамниці, а головне – реакція на нього інтернет-спільноти, демонструє низку цікавих, проте від того не менш сумних речей.

Зокрема йдеться про відому істину, що вітчизняний сегмент Мережі – публіка надто непередбачувана. Вона, ця публіка, стрімко виведе новину «в топ» про кота-майбутнього власника бабусиної хати, в той час як багатомільйонні оборудки з тими ж «вишками Бойка» залишаться на інформаційному маргінесі.

Вона обурюватиметься створенням новітніх опричників в обличчі фінансової спецслужби рівно до того моменту, доки на ютюбі не з’явиться черговий гангман стайл. А потім швиденько забуде про нищення вишгородського лісу, бо місце співаючого корейця зайняв харлем шейк.

Ця публіка рватиме на аватарці віртуальну сорочку за нещасну бабусю з однією картоплиною, от тільки ні тисяча, ні навіть мільйон лайків не допоможе в тому, аби цих картоплин стало хоча б дві. Історія в броварському супермаркеті обов’язково вийде в офлайн, її переповідатимуть в барах і на кухнях, нею обурюватимуться в чергах, про неї дискутуватимуть в транспорті. От тільки чи має це все хоча б краплину значення, доки «лайки» та «перепости» не перетворяться – в такі очікувані! - «офлайнові»  барикади та загальнонаціональні страйки?.. Напевно, щоб прокинутись та «розвіртуалізуватися», потрібно чекати весни. А потім – коли зійде сніг. А далі – коли спаде спека. Ну і, звісно, потім треба буде перезимувати новорічні свята... і чекати наступної весни, коли час садити картоплю, якщо лишатиметься хоча б одна.
