---
title: "Попутники VS маршрутники: хто виграє і хто втрачає від \"нелегального\" проїзду до столиці"
date: 2015-04-17
tags: 
  - "nelegali"
  - "avtoperevizniki"
  - "brovary"
  - "vibir-redaktsiyi"
  - "kvitki"
  - "marshrutne-taksi"
  - "novini"
  - "tsini-na-proyizd"
---

**[![2-f](https://mpz.brovary.org/wp-content/uploads/2015/04/2-f.jpg)](https://mpz.brovary.org/wp-content/uploads/2015/04/2-f.jpg)У нашому [попередньому матеріалі](https://mpz.brovary.org/8-grn-za-proyizd-do-kiyeva-ta-3-grn-po-brovarah-ne-mezha/) про автоперевезення броварські маршрутники розповіли, чому відбулось підняття цін на проїзд до Києва із 6,50 до 8 грн та з 2,50 до 3 грн по Броварах. Крім того, з 1 травня згідно з рішенням броварського виконкому тарифи на проїзд по місту зростуть ще на 50 коп. і становитимуть 3,50 грн. З нетерпінням очікують перевізники і рішення уряду, котре дозволить самостійно встановлювати тарифи на проїзд** **на приміських, міжміських і міських автобусних маршрутах, як це давно прийнято для міжобласних перевезень. Броварчани невдоволені: ціни ростуть, а якість послуг далека від ідеальної. Тому люди і пересідають до конкурентів автоперевізників – «нелегалів» та легкових попуток. Тепер беруться за голову маршрутники.**

8 ранку. Вулиця Київська, Гагаріна, Незалежності, Олімпійська, Кірова… В годину пік по всьому місту на зупинках громадського транспорту можна помітити чималі черги броварчан. І вишикуються люди зовсім не в очікуванні маршрутних автобусів: щодня, «завантажившись» по повній, із зупинок прямують у столицю понад сотні легковиків та понад 30 мікроавтобусів типу «Спринтер».

\[caption id="attachment\_36133" align="aligncenter" width="600"\][![біля зеленого папуги](https://mpz.brovary.org/wp-content/uploads/2015/04/bilya-zelenogo-papugi.jpg)](https://mpz.brovary.org/wp-content/uploads/2015/04/bilya-zelenogo-papugi.jpg) Біля "Зеленого папуги"\[/caption\]

\[caption id="attachment\_36295" align="aligncenter" width="600"\][![1-f](https://mpz.brovary.org/wp-content/uploads/2015/04/1-f.jpg)](https://mpz.brovary.org/wp-content/uploads/2015/04/1-f.jpg) На зупинці "Інтернат"\[/caption\]

За правилами дорожнього руху, автомобілям забороняється паркування ближче 30 м від посадкових майданчиків маршрутних транспортних засобів, а коли їх немає - ближче 30 м від дорожнього знака такої зупинки з обох боків. Та всі ці правила «нелегали» ігнорують. Чому? Як розповідає броварчанин Олександр, який щодня їздить «Ланосом» на роботу в столицю, дуже поспішає та й зупиняється  «_лише на секундочку, щоб підхопити по дорозі людей, які голосують_».

«_Навіщо ж машину гнати пустою, якщо можна і людям приємне зробити, і гроші за бензин "відбити". Та й гуртом веселіше»,_ \- розмірковує чоловік. Важко не погодитися з такими аргументами, коли пальне зросло в ціні вдвічі. Та для перевізників, після стрибка цін на паливно-мастильні матеріали та запасні частини, «нелегали» та попутки - справжній головний біль. Кажуть, нині багато охочих «обібрати» маршрутників на перевезенні пасажирів.

**Попит породжує пропозицію**

Як розповів один із найбільших автоперевізників на Броварщині - власник товариств «Союз-авто» та ТК «Автосоюз» **Сергій Возняк**, маршрутники підрахували: щомісяця водії попуток мають до основного заробітку чималенький «плюс» - понад 1,5 тис. грн. При цьому вони зовсім не переймаються сплатою податків у державну казну. А це - свідоме оббирання не лише пенсіонерів. Натомість перевізники, які розраховують на своїх клієнтів, недоотримують у місяць понад 500 тис. грн.

[![Юров](https://mpz.brovary.org/wp-content/uploads/2015/04/YUrov.jpg)](https://mpz.brovary.org/wp-content/uploads/2015/04/YUrov.jpg)

[![Юров 4](https://mpz.brovary.org/wp-content/uploads/2015/04/YUrov-4.jpg)](https://mpz.brovary.org/wp-content/uploads/2015/04/YUrov-4.jpg)

[![Юров2](https://mpz.brovary.org/wp-content/uploads/2015/04/YUrov2.jpg)](https://mpz.brovary.org/wp-content/uploads/2015/04/YUrov2.jpg)

Окрім цього, як повідомляють у групі «Бровари» на Фейбук інспектори ВГО «Українська служба порятунку» та МГО «POLICE RESCUE – 911», їхніми працівниками на станції метро "Лісова" в напрямку Броварів _«__виявлено багато грубих порушень власниками приватних автомобілів та «нелегальних перевізників», що начебто роблять добру справу, а насправді створюють аварійну ситуацію, де можуть постраждати несвідомі громадяни, які виходять на першу та другу смуги Броварського автошляху»._ Іншими словами - «грачі», які порушують правила дорожнього руху щодо зупинки та стоянки, є причинами «пробок» і створення аварійних ситуацій, за словам активістів вище зазначених громадських організацій.

Та попри ці порушення броварчани стають на захист «нелегалів» і наводять свої вагомі аргументи: обирають альтернативу з однієї причини - у години пік маршрутки переповнені, та й сервіс легальних перевізників далекий від ідеалу: автобуси курсують із порушенням графіка, водії назв зупинок не оголошують, на зупинках стоять понад норму, по дорозі підбирають пасажирів не у встановлених місцях, квитків не видають, на «Лісовій» «напаковують» маршрутку по максимуму. До всього, водії грубіянять, під час руху палять, п'ють каву, розмовляють по телефону, часто-густо везуть людей «як дрова», салони брудні, а більшість автобусів перебувають у аварійному стані. А «нелегали»-попутки доставляють до місця призначення швидко і з комфортом, водії завжди привітні й у доброму гуморі. Також контролюючим органам броварчани радять не ганятися за «приватниками», а в умовах ринкової конкуренції, коли попит породжує пропозицію, створити «грачам» належні умови для роботи, хоча б безпечної посадки пасажирів. Наприклад, прибрати на станції метро "Лісова" із пішохідної частини тротуарів МАФи, адже в години пік пішохідна частина зовсім не відповідає обсягу пасажиропотоку.

**Люди не просять, водії не набиваються**

Останнім часом практично в кожній маршрутці біля водіїв лежать купками квитки. Тільки от до них ні водіям, ні пасажирам немає діла. Водії пасажирів не обілечують, ті – маленького папірця не вимагають. А коли попросять, одні водії з легкістю можуть відірвати і два білети, інші, почувши «дивне» питання, округлюють очі. Безквитковий проїзд у маршрутках увійшов у звичку. Хто ж має слідкувати за квитками: пасажири чи водії?

[![12](https://mpz.brovary.org/wp-content/uploads/2015/04/12.bmp)](https://mpz.brovary.org/wp-content/uploads/2015/04/12.bmp)

Президент Корпорації автомобільних пасажирських перевізників у Київській області **Роман Локтєв** вважає: ніхто не вправі змусити водія видавати квиток, треба – вимагайте. І посилається на ст. 41 «Закону України про автомобільний транспорт»: «_Пасажир, після оплати проїзду, має вимагати у водія квиток. Він зобов'язаний мати при собі квиток_». Тільки незрозуміло, чому ж у супермаркетах після оплати покупки продавці відразу видають чек без нагадування? Чомусь пан Роман змовчав про ст. 40, де чітко сформульовано, що в обов'язки водія входить не допускати до поїздки пасажира, який не має квитка; ст. 38, де написано: «_Документом на проїзд в автобусі для пасажира є квиток_», ст. 39, яка водію автобуса забороняє «_продавати пасажирам квитки під час керування автобусом_»,  та  ст. 35, що гласить: «_На приміських та міських маршрутах дозволяється перевозити стоячих пасажирів автобусами, які за своєю конструкцією мають місця для стоячих пасажирів, у кількості, передбаченій технічною характеристикою транспортного засобу_», а не «пакувати» людей як оселедців у бочку.

У неофіційній розмові один із колишніх водіїв автобуса розповів, що вони не зацікавлені видавати квитки. Це дозволяє перевізникам постійно стверджувати, що возять людей за збитковим тарифом, адже без квитків нереально перевірити справжню добову виручку жодної маршрутки. Водії ж мають на день план, згідно з яким і здають виручку. Все що «понад» - їхній дохід. Так автоперевізники і «зацікавлюють» водіїв, бо йти працювати на маршруті люди до них не поспішають: офіційні зарплати невисокі, а вимоги – жорсткі.

Однак маємо нагадати: без квитка ви - не пасажир, і в разі ДТП нікому нічого не доведете. Тож допоки транспортний бізнес фактично працює в «тіні», не соромтеся перестрахуватися і вимагайте у водія квиток, адже обов'язок пасажира - дбати про свої інтереси. І, з часом, впровадження електронного квитка.

**Фото автора та з фейсбук-групи "Бровари"**
