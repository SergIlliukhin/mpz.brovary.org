---
title: "На честь Запорожця у Броварах «застрелили» «Президента», «міського голову» та «губернатора»"
date: 2013-09-11
author: 
  username: "kachor"
  display_name: "Андрій Качор"
categories: 
  - "aktsiyi-zahodi"
tags: 
  - "aktsiya-protestu"
  - "vitaliy-zaporozhets"
  - "vibir-redaktsiyi"
  - "vo-svoboda"
  - "militsiya"
  - "novini"
  - "shevchuk"
  - "peresliduvannya-zahisnikiv-parku"
  - "smirnov"
  - "sud"
  - "krivaviy-subotnik"
  - "tkachenko"
  - "udar"
coverImage: "wp-content/uploads/2013/09/Richnitsya-postrilu-Zaporozhtsya-5.jpg"
---

**[![Річниця пострілу Запорожця 14](https://mpz.brovary.org/wp-content/uploads/2013/09/Richnitsya-postrilu-Zaporozhtsya-14.jpg)](https://mpz.brovary.org/wp-content/uploads/2013/09/Richnitsya-postrilu-Zaporozhtsya-14.jpg)Річниця події, коли мешканець Семиполок Віталій Запорожець вбив місцевого дільничного міліціонера, цього разу збіглась у часі з черговим судовим засіданням проти захисників броварського парку «Перемога».**

Нагадаємо, активістів «Свободи» **Миколу Смірнова**, **Руслана Ткаченка** та **Олега Шевчука** хочуть ув’язнити за участь в [«громадянському суботнику» 25 травня](https://mpz.brovary.org/krivavi-sutichki-vidbulis-u-brovarah-mizh-meshkantsyami-ta-zabudovnikami-tsentralnogo-parku/), коли броварчани демонтували незаконно встановлений будівельний паркан в центральному міському парку. Чергове судове засідання, яке відбулося вчора, 10 вересня, знову не дійшло логічного завершення через неявку кількох свідків. У той же час під стінами броварського суду партійці від «Свободи» та УДАРу вже традиційно організували пікетування на підтримку репресованих активістів.

[![Річниця пострілу Запорожця 2](https://mpz.brovary.org/wp-content/uploads/2013/09/Richnitsya-postrilu-Zaporozhtsya-2.jpg)](https://mpz.brovary.org/wp-content/uploads/2013/09/Richnitsya-postrilu-Zaporozhtsya-2.jpg)

[![Річниця пострілу Запорожця 21](https://mpz.brovary.org/wp-content/uploads/2013/09/Richnitsya-postrilu-Zaporozhtsya-21.jpg)](https://mpz.brovary.org/wp-content/uploads/2013/09/Richnitsya-postrilu-Zaporozhtsya-21.jpg)

Цього разу «свободівці» вирішили нагадати броварчанам про [резонансне вбивство у Семиполках](https://mpz.brovary.org/vitaliyu-zaporozhtsyu-dali-14-rokiv-bilya-brovarskogo-sudu-sutichki-zi-spetspriznachentsyami-foto-video/) театралізованою акцією, під час якої кожен охочий міг вистрелити не те що у дільничного, а у "міського голову", "губернатора" чи навіть "Президента". Біля суду організатори встановили стенд, лівий бік якого був обтягнутий прапором Партії регіонів, а на правому розташувалась мішень, в центрі якої красувалося слово «Президент».

[![Річниця пострілу Запорожця 3](https://mpz.brovary.org/wp-content/uploads/2013/09/Richnitsya-postrilu-Zaporozhtsya-3.jpg)](https://mpz.brovary.org/wp-content/uploads/2013/09/Richnitsya-postrilu-Zaporozhtsya-3.jpg)

[![Річниця пострілу Запорожця 6](https://mpz.brovary.org/wp-content/uploads/2013/09/Richnitsya-postrilu-Zaporozhtsya-6.jpg)](https://mpz.brovary.org/wp-content/uploads/2013/09/Richnitsya-postrilu-Zaporozhtsya-6.jpg)

Щойно стенд було встановлено, до місця проведення акції почали стягуватись міліціонери – як по формі, так і у цивільному. При чому «цивільних» правоохоронців було мало не більше, ніж їхніх колег, вдягнутих як годиться на службі.

[![Річниця пострілу Запорожця 8](https://mpz.brovary.org/wp-content/uploads/2013/09/Richnitsya-postrilu-Zaporozhtsya-8.jpg)](https://mpz.brovary.org/wp-content/uploads/2013/09/Richnitsya-postrilu-Zaporozhtsya-8.jpg)

Особливо здивувала велика кількість міліціянтів, котрі здійснювали оперативну зйомку – нашому журналісту вдалося нарахувати як мінімум шість таких «стівенівспілбергів».

[![Річниця пострілу Запорожця 1](https://mpz.brovary.org/wp-content/uploads/2013/09/Richnitsya-postrilu-Zaporozhtsya-1.jpg)](https://mpz.brovary.org/wp-content/uploads/2013/09/Richnitsya-postrilu-Zaporozhtsya-1.jpg)

Серед правоохоронців особливою активністю відрізнявся сумнозвісний **Руслан Хартанович**, начебто побитий броварчанами під час «громадянського суботнику» 25 травня. Бачити під час акції Хартановича було особливо дивно, адже саме через його начебто неявку в якості свідка по справі,  вчорашнє судове засідання знову перенесли на 18 вересня.

[![Річниця пострілу Запорожця 7](https://mpz.brovary.org/wp-content/uploads/2013/09/Richnitsya-postrilu-Zaporozhtsya-7.jpg)](https://mpz.brovary.org/wp-content/uploads/2013/09/Richnitsya-postrilu-Zaporozhtsya-7.jpg)

«Вбити» саме «Президента» з пневматичної іграшкової «помпи» вдалося далеко не кожному. Задоволенні «покращенням» броварчани цілили, переважно, у «міського голову» та «голову районної держадміністрації». Інколи діставалося й «губернатору», чисельні поранення отримали «прокурор», «голова СБУ» та «Міністр МВС». Проте зрештою саме «президента» було розстріляно найбільш нещадно.

[![Річниця пострілу Запорожця 5](https://mpz.brovary.org/wp-content/uploads/2013/09/Richnitsya-postrilu-Zaporozhtsya-5.jpg)](https://mpz.brovary.org/wp-content/uploads/2013/09/Richnitsya-postrilu-Zaporozhtsya-5.jpg)

[![Річниця пострілу Запорожця 15](https://mpz.brovary.org/wp-content/uploads/2013/09/Richnitsya-postrilu-Zaporozhtsya-15.jpg)](https://mpz.brovary.org/wp-content/uploads/2013/09/Richnitsya-postrilu-Zaporozhtsya-15.jpg)

[![Річниця пострілу Запорожця 18](https://mpz.brovary.org/wp-content/uploads/2013/09/Richnitsya-postrilu-Zaporozhtsya-18.jpg)](https://mpz.brovary.org/wp-content/uploads/2013/09/Richnitsya-postrilu-Zaporozhtsya-18.jpg)

У паузах між стріляниною перед присутніми виступив міський депутат **Роман Сімутін**, який розповів, що наразі перемагає броварську міліцію у справі про своє [незаконне затримання](https://mpz.brovary.org/deputat-simutin-obitsyaye-prityagti-militsioneriv-do-vidpovidalnosti-za-svoye-nezakonne-zatrimannya-sogodni/) на початку літа цього року. Після нього слово взяв народний депутат від «Свободи» **Андрій Іллєнко.** Прикметно, що броварські депутати від «Свободи», а заразом і керівництво міської партійної організації **Ганна Брусенська** та **Петро Базишин** [вкотре проігнорували](https://mpz.brovary.org/kamo-gryadesh-miska-svoboda-spetsrozsliduvannya-intsidentu-22-serpnya/) акцію на підтримку своїх однопартійців.

[![Річниця пострілу Запорожця 10](https://mpz.brovary.org/wp-content/uploads/2013/09/Richnitsya-postrilu-Zaporozhtsya-10.jpg)](https://mpz.brovary.org/wp-content/uploads/2013/09/Richnitsya-postrilu-Zaporozhtsya-10.jpg)

[![Річниця пострілу Запорожця 11](https://mpz.brovary.org/wp-content/uploads/2013/09/Richnitsya-postrilu-Zaporozhtsya-11.jpg)](https://mpz.brovary.org/wp-content/uploads/2013/09/Richnitsya-postrilu-Zaporozhtsya-11.jpg)

Час від часу проведенню акції намагалися зашкодити правоохоронці. Так, ще перед початком пікетування до його організатора наблизився заступник начальника Броварської міліції п. Отрох, який повідомив, що в разі, якщо під час акції використовуватиметься одяг синього кольору, котрий хоча б віддалено нагадуватиме міліцейську форму, дії активістів відразу будуть кваліфіковані як хуліганство. Учасники пікетування могли додати цей «посил» хіба що у власну скарбничку неадекватних заборон по-броварськи, позаяк жодних законних підстав вона не мала.

Пізніше кремезний чоловік у чорному плащі, котрий постійно «терся» поблизу правоохоронців, власним тілом затулив «президента» від публіки, котра жадала за допомогою зброї продемонструвати своє ставлення до «покращення».

[![Річниця пострілу Запорожця 16](https://mpz.brovary.org/wp-content/uploads/2013/09/Richnitsya-postrilu-Zaporozhtsya-16.jpg)](https://mpz.brovary.org/wp-content/uploads/2013/09/Richnitsya-postrilu-Zaporozhtsya-16.jpg)

Тим часом вже згаданий Хартанович закликав учасників акції припинити стрілянину, адже хтось може влучити, наприклад, «у голову маленької дитини». Кого саме броварський міліціонер вважає «дитиною» - «Президента», «Голову СБУ» чи «Прокурора», - Хартанович не уточнив.

[![Річниця пострілу Запорожця 17](https://mpz.brovary.org/wp-content/uploads/2013/09/Richnitsya-postrilu-Zaporozhtsya-17.jpg)](https://mpz.brovary.org/wp-content/uploads/2013/09/Richnitsya-postrilu-Zaporozhtsya-17.jpg)

Зрештою, після кількагодинного чекання своїх побратимів, доки ті вийдуть із заcтінків суду, активісти почали розходиться. «Та й набої вже скінчились», - кинув хтось на ходу. Найбільше ж броварчан, здається, розчарувала не стільки мала кількість набоїв, а те, що Президент цього разу був не справжнім, а рушниця – іграшковою.

_**Фото Миколи Кожемяко**_
