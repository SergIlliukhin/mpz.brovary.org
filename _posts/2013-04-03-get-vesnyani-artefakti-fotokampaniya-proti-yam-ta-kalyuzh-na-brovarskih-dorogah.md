---
title: "\"Геть весняні артефакти!\": фотокампанія проти ям та калюж на броварських дорогах"
date: 2013-04-03
tags: 
  - "brovary"
  - "vibir-redaktsiyi"
  - "zvernennya"
  - "zvernennya-gromadyan"
  - "kalyuzhi"
  - "kalyuzha"
  - "mayesh-pravo-znati"
  - "novini"
  - "snigopad"
  - "foto"
  - "fotokonkurs"
  - "yama"
  - "yami"
---

**[![крокодил у калюжі](https://mpz.brovary.org/wp-content/uploads/2013/04/krokodil-u-kalyuzhi.jpg)](https://mpz.brovary.org/wp-content/uploads/2013/04/krokodil-u-kalyuzhi.jpg)**У такий сонячний день, як сьогодні, [хуртовина десятиденної давнини](https://mpz.brovary.org/brovarchani-viyshli-na-borotbu-zi-snigovoyu-stihiyeyu-foto/), здається чимось таким, що давно минуло і вже не повернеться. Проте метрові кучугури снігу обабіч доріг віщують не менш приємну перспективу - підтоплення, що особливо актуально для мешканців старого центру Броварів. Візитними картками цьогорічної весни, вочевидь, стануть "[озера калюжного походження](https://mpz.brovary.org/bermudskiy-trikutnik-na-gogolya-osipova-abo-shho-prihovuyut-gliboki-brovarski-kalyuzhi/)" та дороги, на яких сніг зійшов разом з асфальтом.

**І поки броварчани повально скуповують гумові чоботи, мріють про надувні човни та ретельно підшуковують СТО, у яких ремонтуватимуть розбиті об ями автомобілі, ми пропонуємо нашим читачам не сидіти, склавши руки, та фотографувати найбільш кричущі "артефакти" броварської весни-2013.**

Знімки найбільш вражаючих броварських ям та калюж просимо надсилати на нашу електронну адресу - **[info@pravo-znaty.org.ua](mailto:info@pravo-znaty.org.ua)** із зазначенням орієнтовних адрес їх розташування. При бажанні можете робити заміри глибини та площі "об'єктів", які потребують негайного реагування з боку комунальних служб.

Через тиждень - **10 квітня** - на основі всіх отриманих фотографій команда "Маєш право знати" підготує звернення до міської влади, до якого додасть фото та адреси проблемних місць. У такий спосіб ми хочемо підказати чиновникам, які саме ями та калюжі громадськість хоче "покращити" першочергово.

[![квіти на дорозі](https://mpz.brovary.org/wp-content/uploads/2013/04/kviti-na-dorozi.png)](https://mpz.brovary.org/wp-content/uploads/2013/04/kviti-na-dorozi.png)

> Для заохочення до активної участі у нашій "фотокампанії" проти весняних "артефактів" на броварських дорогах обіцяємо кожному, хто долучиться до цього громадського моніторингу, подарувати ручку з логотипом "Маєш право знати", щоб у майбутньому писати нею свої власні звернення до органів влади ;-)
