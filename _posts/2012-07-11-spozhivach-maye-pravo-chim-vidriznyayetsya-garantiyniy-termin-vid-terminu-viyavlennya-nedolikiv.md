---
title: "«Споживач має право»: чим відрізняється гарантійний термін від терміну виявлення недоліків?"
date: 2012-07-11
categories: 
  - "kolonka-avtora"
tags: 
  - "brovary"
  - "garantiyniy-termin"
  - "zamina-tovaru"
  - "zahist-prav-spozhivacha"
  - "novini"
  - "pokupets"
  - "prodavets"
  - "spozhivach"
  - "spozhivach-maye-pravo"
  - "termin-viyavlennya-nedolikiv"
---

[![](https://mpz.brovary.org/wp-content/uploads/2012/07/Rozbite-sklo-shafa.jpg "Розбите скло шафа")](https://mpz.brovary.org/wp-content/uploads/2012/07/Rozbite-sklo-shafa.jpg)На електронну пошту рубрики «**Споживач має право**» надійшов лист від офіс-менеджера одного з броварських офісів. Оксана розповідає: «_У нашому офісі понад рік тому були придбані меблі, виготовлені на індивідуальне замовлення. Понад рік ми ними користувались і все було наче_ _б_ _то_ _гаразд. Однак, нещодавно, прийшовши ранком на робочі місця, помітили, що в тому місці, де прикріплена металева ручка до скляного профілю (дверцят), пішли тріщини в різні боки. Коли ми почали обдивлятись тріснуті скляні двері шафи, то побачили, що ручки прикручені прямо до скла, хоча там, напевно, має бути силіконова прокладка між металевою ручкою та склом. Порівняли з іншими шафами, а там теж немає таких прокладок, хоча вони повинні бути. Це нам підтвердив і майстер з іншої меблевої компанії, у якого ми замовили додаткові меблі. Чи можемо ми вимагати від меблевої к__о__мпанії заміни розбитого скла і встановлення силіконових прокладок на всіх скляних дверцятах? Договір на постачання продукції та монтаж додаю__»._

Якість товару за договором купівлі-продажу та якість результату робіт за договором підряду – поняття, навколо яких групується ряд основних обов’язків сторін. Обов’язок продавця передати товар та обов’язок підрядника передати результат роботи вважаються належно виконаними лише за умови, що якість товару або результату робіт відповідає поставленим вимогам. Покупець та замовник зобов’язані прийняти товар або результат робіт, що включає в себе в тому числі і перевірку його якості.

У договірних відносинах визначеність у питанні про термін виявлення недоліків товару або результату роботи дуже важлива, адже це може суттєво вплинути на інтереси сторін. Покупець повинен бути впевненим у якості товару протягом такого часу, який необхідний для його використання. Більш того, покупець повинен знати, який термін відводиться йому на перевірку товару та виявлення недоліків.

> Тривалий термін виявлення недоліків (гарантійний термін) товару або результату робіт свідчить про впевненість продавця в якості свого товару або результату робіт, що робить його більш конкурентоспроможним, але, з іншого боку, збільшує тягар відповідальності.

Здавалося б, ситуація Оксани зовсім не втішна (меблі зіпсовані, гарантійний термін минув), проте насправді не все так погано, адже існує поняття **_прихованого недоліку_.** Хіба може пересічний споживач самотужки виявити приховані недоліки товару, якщо не є експертом в тій чи іншій сфері протягом зазвичай досить короткого гарантійного терміну!?

**Два роки на виявлення недоліків**

Відповідно до закону «Про захист прав споживачів» виробник має право встановлювати гарантійний строк і термін служби товару, однак зовсім не зобов’язаний це робити. Відтак може виникнути ситуація, коли ні виробник, ні продавець не встановлять термінів гарантії, і на цій підставі останній відмовить покупцю ремонтувати або замінити бракований товар.

Проте для подібних випадків Цивільний кодекс вводить поняття _**термін виявлення недоліків.**_ Завдяки цій нормі споживач має право пред’явити вимоги, пов’язані з недоліками товару, **_протягом 2-х років_** з дня покупки даного товару. При цьому, якщо виробником або продавцем встановлено гарантійний строк меншої тривалості (менше 2-х років), споживач все одно може висувати претензії до якості товару протягом 2-х років.

**Різниця між поняттями**

При цьому поняття «гарантійний термін» та «термін виявлення недоліків» мають одну суттєву різницю. У разі якщо покупець повертає товар, вказуючи на його недоліки, що перешкоджають здійсненню експлуатації, до закінчення гарантійного терміну, то доводити, що дані недоліки з’явилися в результаті неправильних дій споживача, а не були пов’язані з діями виробника (продавця), повинен продавець (виробник). А от при поверненні неякісного товару в термін, відведений цивільним кодексом для виявлення недоліків, обов’язок «доказування» лежить вже на споживачеві.

Тобто у ситуації Оксани саме покупець повинен аргументовано довести, що виявлені недоліки, в даному випадку монтаж металевих ручок до скляного профілю здійснено виробником не належним чином (не використана м’яка шайба-прокладка, яка запобігає пошкодженню скла), є причиною пошкодження, яка існувала з початку експлуатації меблів.

**Пишіть заяву-претензію!**

Тож в даній ситуації ми пропонуємо написати заяву-претензію до виробника меблів наступного змісту.

[![](https://mpz.brovary.org/wp-content/uploads/2012/07/Primirna-zayava-pretenziya.jpg "Примірна заява-претензія")](https://mpz.brovary.org/wp-content/uploads/2012/07/Primirna-zayava-pretenziya.jpg)
