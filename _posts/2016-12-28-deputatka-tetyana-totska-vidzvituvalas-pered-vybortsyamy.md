---
title: "Депутатка Тетяна Тоцька відзвітувалась перед виборцями"
date: 2016-12-28
author: 
  username: "ulitenko"
  display_name: "Ірина Улітенко"
categories: 
  - "hromada"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "deputatskiy-zvit"
  - "dnz-yalynka"
  - "zvituvannya"
  - "novini"
  - "tetyana-totska"
coverImage: "wp-content/uploads/2016/12/Totska-YAlynka-zvit-zvituvannya_00004-e1482934076578.jpg"
---

**У вівторок, 27 грудня, відбувся звіт депутатки Броварської міської ради з фракції «Єдність» Тетяни Тоцької. Як показали звіти інших депутатів, люди не дуже зацікавлено йдуть на такі заходи, і навіть [не приходять взагалі](https://mpz.brovary.org/na-zvituvannya-deputativ-semenova-ta-senko-meshkantsi-ne-pryjshly/). Ознайомитися з результатами праці пані Тоцької за рік також прийшло небагато людей. Під час звіту мешканці не тільки ознайомились з проведеною роботою свого депутата, а й склали список проблем, на які треба звернути увагу в наступному році. В основному люди піднімали проблеми комунальні: прокласти дороги, тротуари, відремонтувати дах в будинку.**

Звітування депутатки проходило в приміщенні дитячого садочку «Ялинка», де пані Тетяна є завідуючою. Незважаючи на розвішані об’яви та оголошення в окрузі №1, на захід прийшло 8 людей, які були представниками різних вулиць та найактивнішими мешканцями округу.

[![](https://mpz.brovary.org/wp-content/uploads/2016/12/Totska-YAlynka-zvit-zvituvannya_00007.jpg)](https://mpz.brovary.org/wp-content/uploads/2016/12/Totska-YAlynka-zvit-zvituvannya_00007.jpg)

Розпочався годинний звіт з короткого виступу пані Тоцької про свою виконану за рік депутатську роботу. За словами депутатки, було проведено більше 50 зустрічей з виборцями, написано понад 50 актів обстеження житлових умов, надіслано 10 депутатських звернень для вирішення різних проблем мешканців.

[![](https://mpz.brovary.org/wp-content/uploads/2016/12/Totska-YAlynka-zvit-zvituvannya_00003.jpg)](https://mpz.brovary.org/wp-content/uploads/2016/12/Totska-YAlynka-zvit-zvituvannya_00003.jpg)

Найголовнішим своїм досягненням у цьому році пані Тетяна вважає проведення ремонтних робіт по утепленню і оновленню фасаду в будинку по вул. Олександра Білана (Горького), 5, на який було витрачено **6 млн. грн.** Депутатка підкреслила, що успішне вирішення цього складного завдання досягнуто спільними зусиллями разом з іншою броварською депутаткою Іриною Веремчук та громадським активістом Оленою Слободяник. Присутні мешканці підтвердили, що завдяки ремонту фасаду зараз будинок став теплим.

Окрім цього, пані Тетяна розказала і про вирішення інших комунальних проблем:

- Облаштовано водовідведення на перехресті Пушкіна-Благодатної (Леніна);
- Проведено капітальний ремонт міжбудинкових проїздів по вул. Геологів 2 та 4;
- Складена кошторисна документація на капітальні ремонти подвір’їв по вулицям Некрасова 2а, Олександра Білана (Горького) 2а, Геологів 1, які відбудуться в наступному році;
- Вирішено питання бювету, складено кошторис і зараз бурять нову свердловину;
- Прокладено пішохідні та тротуарні доріжки по вул. Пушкіна та до ДНЗ «Ялинка»;
- Проведені ремонтні роботи трансформатора по вул. Геологів, 5;
- Встановлені теплові лічильники в 2-х та 3-х поверхових будинках по вул. Геологів 1, 2, 4.

Потім пані Тетяна звернулася до присутніх і попросила, щоб кожний висловився та допоміг їй скласти список проблем, які варті розгляду. Мешканці активно почали розповідати про наявні проблеми та задавати питання. В основному людей турбував стан доріг та тротуарів.

[![](https://mpz.brovary.org/wp-content/uploads/2016/12/Totska-YAlynka-zvit-zvituvannya_00008.jpg)](https://mpz.brovary.org/wp-content/uploads/2016/12/Totska-YAlynka-zvit-zvituvannya_00008.jpg)

Мешканка будинку по вул. Білодібровній, 14, Ірина Євтушенко , підняла питання щодо реконструкції даху, де вода просто капає зі стелі квартир, що мешканцям приходиться підставляти ведра та каструлі.  Депутатка підкреслила: після звернення мешканців цього будинку була отримана відповідь, що цей будинок включено у плани ремонтних робіт і ремонт даху запланований на наступний 2017 рік. В бюджеті міста закладено на цей ремонт **191 тис грн**.

\[caption id="attachment\_64732" align="aligncenter" width="600"\][![](https://mpz.brovary.org/wp-content/uploads/2016/12/Totska-YAlynka-zvit-zvituvannya_00009.jpg)](https://mpz.brovary.org/wp-content/uploads/2016/12/Totska-YAlynka-zvit-zvituvannya_00009.jpg) Мешканка вул. Білодібровна, 14, Ірина Євтушенко, розповідає про проблему даху будинка\[/caption\]

Інший мешканець, Олександр Гавриленко, звернувся до пані Тоцької з проханням перед початком капітального ремонту подвір’їв в наступному році по вулицям Горького 2а та Геологів 1, зробити заміну труб: _«Труби вже давно в жахливому аварійному стані. Буде дуже шкода, коли заасфальтують дорогу, а через два тижні труби прорве і знову дорога буде розрита та розбита»,_ - зазначив пан Олександр.

\[caption id="attachment\_64733" align="aligncenter" width="600"\][![](https://mpz.brovary.org/wp-content/uploads/2016/12/Totska-YAlynka-zvit-zvituvannya_00010.jpg)](https://mpz.brovary.org/wp-content/uploads/2016/12/Totska-YAlynka-zvit-zvituvannya_00010.jpg) Олександр Гавриленко\[/caption\]

Також, пані Тоцька заявила, що в наступному році закладено в бюджет міста **70 тис грн.** на капітальний ремонт системи електропостачання, в тому числі електрощитових по вул. Л. Українки, 2а, а також утеплення торців фасаду будинку по вул. Л.Українки, 12.

Наприкінці пані Тетяна подякувала всім, хто знайшов час прийти на звітування, та попросила у мешканців активної підтримки та співпраці в подальшій своїй депутатські роботі.

**Фото - Ірина Улітенко**
