---
title: "30-та сесія: вихід Людмили Кулініч з фракції \"Самопоміч\", гаражі для АТОвців, стадіон, ставки податку"
date: 2017-06-23
categories: 
  - "vlada"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "deputati"
  - "novini"
  - "sesiya"
---

**30-та чергова сесія Броварської міської ради, що відбулася 22 червня, була довгою, насиченою важливими питаннями та повною несподіваних поворотів. Інколи відмовляла техніка, депутати помилялися в голосуваннях, змінювали думку, відзивали свої голоси. Серед найважливішого: у фракції "Самопоміч" відбулися зміни - депутатка Людмила Кулініч вийшла з фракції, головою фракції обрали Тетяну Крилову; питання виділення землі під гаражі АТОвцям було ухвалено майже одноголосно; фінансування будівництва нового стадіону в парку вирішили залишити на рівні 6,8 млн, а не 19; ставку податку на землю підняли до 3% для деяких підприємств і багато іншого.**

**"Самопоміч" втрачає депутатів**

Осередок "Самопомочі" у Броварах сиплеться на очах. У березні минулого року фракція [виключила](https://mpz.brovary.org/samopomich-vyklyuchyla-zi-svoyeyi-fraktsiyi-deputata-semenova-za-pidtrymku-regionaliv/) зі свого складу депутата **Максима Семенова**, записавши його в "тушки". Півроку тому фракцію "СП" [залишив](https://mpz.brovary.org/deputat-andrij-vasylenko-podav-zayavu-pro-skladannya-povnovazhen-video/) голова **Андрій Василенко** - він склав мандат та взагалі відсторонився від роботи в осередку. Активісти, які складали місцеву команду "СП", також пішли: Антоніна Юрченко, [Анна Калина](https://mpz.brovary.org/anna-kalyna-pro-polityku-ta-robotu-golovy-osbb-ya-duzhe-energijna-a-shhe-v-mene-hronichna-alergiya-na-brehnyu/), Олександр Корж, а також Володимир Кріпкий та Олександр Шумний.

\[caption id="attachment\_66367" align="aligncenter" width="600"\][![](https://mpz.brovary.org/wp-content/uploads/2017/02/lyudmyla-kulinich-7.jpg)](https://mpz.brovary.org/wp-content/uploads/2017/02/lyudmyla-kulinich-7.jpg) Людмила Кулініч\[/caption\]

На початку вчорашньої сесії про свій вихід з фракції заявила і депутатка **Людмила Кулініч**, яка [зайшла до міськради](https://mpz.brovary.org/lyudmyla-kulinich-ya-zbyrayusya-zajmatysya-sotsialnymy-osvitnimy-ta-zemelnymy-pytannyamy/) у лютому 2017-го замість Андрія Василенка. Пані залишає фракцію, але мандат не складає і продовжить працювати в міській раді, відтепер на свій власний розсуд, не узгоджуючи свою позицію з фракцією. Після її заяви секретар міської ради Петро Бабич, який головував на сесії замість відсутнього міського голови Ігоря Сапожка, оголосив, що головою фракції "Самопомочі" у Броварах обрано **Тетяну Крилову**. [Рішення обрати головою саме пані Тетяну](https://mpz.brovary.org/tetyana-krylova-ocholyla-fraktsiyu-samopomochi-u-brovarskij-miskradi/), а також рішення вийти з фракції пані Людмили обговорювалися декілька місяців, консультації та перемовини тривали з квітня. Тепер ситуація добігла свого логічного кінця.

\[caption id="attachment\_58486" align="aligncenter" width="600"\][![](https://mpz.brovary.org/wp-content/uploads/2016/07/I-Brovary-13.jpg)](https://mpz.brovary.org/wp-content/uploads/2016/07/I-Brovary-13.jpg) Тетяна Крилова\[/caption\]

**Гаражі для АТОвців**

Те, що на сесію люди прийшли вимагати свого, було зрозуміло вже на початку засідання: зала і коридор були заповнені АТОвцями. Тому [проект рішення №24](http://brovary-rada.gov.ua/documents/27273.html) щодо виділення земельних ділянок для будівництва гаражів перенесли на перше місце і розпочали сесію з нього.

Питання викликало резонанс ще на етапі підготовки до сесії, тоді була [скликана](https://mpz.brovary.org/koma-yaka-vyrishyla-dolyu-komu-zh-iz-uchasnykiv-bojovyh-dij-polozhena-zemlya-pid-garazhi/) Координаційна рада учасників АТО, де всі зацікавлені виголосили свої аргументи. Зрештою, ці ж аргументи були повторені на сесії, бо ж остаточне рішення мали ухвалювати депутати.

Хтось казав, що землі в Броварах обмаль, на всіх її не вистачить, і потрібно її видавати лише АТОвцям з міста, а не з району, як заявлено в проекті рішення. Зокрема, такої позиції притримувалися депутатки **Людмила Кулініч** та **Ірина Веремчук**. Інші наполягали, що побратимів не можна ділити - у першу чергу такої думки були **Оксана Савоста, Ігор Муратов, Віталій Корнет**. Лунали заклики, мовляв, Координаційна рада в середині себе розібралася - кому давати, то будемо поважати їхній вибір.

[![](https://mpz.brovary.org/wp-content/uploads/2017/06/P70622-103825-001.jpg)](https://mpz.brovary.org/wp-content/uploads/2017/06/P70622-103825-001.jpg)

Присутні наголошували, що не всі АТОвці ознайомлені з можливістю отримати землю, а в списки включені "всі свої". Виникали питання і до тих, кого вважати волонтерами, і чи не етично буде, якщо землю спочатку отримають УБД, а вже потім волонтери. Згадували бійців, які зараз "на передку", - однак радник міського голови **Станіслав Малець** заявив, що за ними зарезервовано **150** місць.

[![](https://mpz.brovary.org/wp-content/uploads/2017/06/P70622-103940.jpg)](https://mpz.brovary.org/wp-content/uploads/2017/06/P70622-103940.jpg)

Виникали побоювання, що отриману землю люди продадуть, і на місці гаражів за Княжицьким переїздом з'явиться багатоповерхівка, промислове виробницто абощо. Депутат **Юрій Скотніков** взагалі висловився радикально: мовляв, якщо ми розуміємо, що цю землю люди продадуть, то давайте самі продамо цю землю, а кожному АТОвцю видамо по 500 доларів.

Зрештою почалося голосування і кожна фракція, незважаючи на сумніви, не захотіла взяти на себе клеймо "вони не дали землю АТОвцям і волонтерам" і проголосувала "за" - **29** голосів (окрім Ірини Веремчук та Юрія Скотнікова). Рішення ухвалили.

[![](https://mpz.brovary.org/wp-content/uploads/2017/06/P70622-105352.jpg)](https://mpz.brovary.org/wp-content/uploads/2017/06/P70622-105352.jpg)

**Фінансування програм: УЖКГ, освіта, капбудівництво - все ухвалено, окрім стадіона за 19 мільйонів**

**Управлінню ЖКГ** за програмою додали **16 млн 289 тис грн** ([проект №7](http://brovary-rada.gov.ua/documents/27247.html): детально витрати розписані в [пояснювальній записці](https://onedrive.live.com/view.aspx?resid=76CC13A1B9E773BD!4122&ithint=file%2cdocx&app=Word&authkey=!AIOPQnZLNWJKG5Y)). Зокрема, кошти ідуть на капремонти вулиць, освітлення, світлофорних об'єктів, каналізації, систем водопостачання, систем електропостачання, утеплення фасадів, ремонти ліфтів, також кожному ЖЕКу надали по 126 тис грн. Рішення ухвалили без зауважень.

**Управління освіти** традиційно подає на дофінансування три програми: [Загальна середня освіта](http://brovary-rada.gov.ua/documents/27248.html), [Дошкільна освіта](http://brovary-rada.gov.ua/documents/27249.html) та [Інклюзивна освіта](http://brovary-rada.gov.ua/documents/27250.html). Цього разу управління просило кошти на такі потреби

\[spoiler title= "Для шкіл:"\]

\- завдання 2 пункт 3: капітальний ремонт спортивного майданчику з облаштуванням бігових доріжок Броварської загальноосвітньої школи І-ІІІ ступенів № 3 - вартість заходу збільшити на суму **1 285,0** тис. грн. по бюджету розвитку;

\- завдання 3 пункт 2: капітальний ремонт відмостки та цоколя Броварської загальноосвітньої школи І-ІІІ ступенів № 6 – вартість заходу збільшити на суму **699,5** тис. грн. по бюджету розвитку;

\- завдання 3 пункт 4: капітальний ремонт асфальтового покриття гімназії ім. С.І. Олійника – вартість заходу збільшити на суму **358,7** тис. грн. по бюджету розвитку; (правки: додано ще **83,3** тис грн)

\- завдання 3 пункт 6: капітальний ремонт вбиралень, сантехніки Броварської загальноосвітньої школи І-ІІІ ступенів № 1 та Броварської спеціалізованої школи І-ІІІ ступенів № 7 – вартість заходу збільшити на суму **458,0** тис. грн. по бюджету розвитку;

\- завдання 3 пункт 10: капітальний ремонт майстерень Броварської загальноосвітньої школи І-ІІІ ступенів № 1 – вартість заходу зменшити на суму **550,9** тис. грн. по бюджету розвитку;

\- завдання 3 пункт 13: капітальний ремонт віконних прорізів – вартість заходу збільшити на суму **1 083,4** тис. грн. по бюджету розвитку;

\- завдання 3 пункт 37: капітальний ремонт класів Броварської загальноосвітньої школи І-ІІІ ступенів №1  вартість заходу збільшити на суму **336,2** тис. грн. по бюджету розвитку;

\- завдання 3 пункт 40: капітальний ремонт сходових клітин Броварської спеціалізованої школи І-ІІІ ступенів № 7 – вартість заходу зменшити на суму **130,0** тис. грн. по бюджету розвитку; поточний ремонт сходових клітин Броварської спеціалізованої школи І-ІІІ ступенів №7 – вартість заходу збільшити  на суму **399,0** тис. грн. по загальному фонду;

\- завдання 3 пункт 41 : капітальний ремонт стелі обідньої зали Броварської спеціалізованої школи І-ІІІ ступенів № 7 – вартість заходу зменшити на суму **94,1** тис. грн. по бюджету розвитку; поточний ремонт стелі обідньої зали Броварської спеціалізованої школи І-ІІІ ступенів № 7 – вартість заходу збільшити на суму **101,4** тис. грн. по загальному фонду;

\- завдання 3 пункт 42 : капітальний ремонт стелі у спортивному залі Броварської спеціалізованої школи І-ІІІ ступенів № 7 – вартість заходу зменшити на суму **135,9** тис. грн. по бюджету розвитку; поточний ремонт стелі у спортивному залі збільшити на суму **155,1** тис. грн. по загальному фонду;

\- завдання 3 пункт 47: капітальний ремонт актової зали Броварської загальноосвітньої школи І-ІІІ ступенів № 2 – вартість заходу збільшити на суму **689,0** тис. грн. по бюджету розвитку;

\- завдання 3 пункт 48: капітальний ремонт вхідної частини з облаштуванням пандусу Броварської загальноосвітньої школи І-ІІІ ступенів № 3 – вартість заходу збільшити на суму **110,0** тис. грн. по бюджету розвитку;

\- завдання 5 пункт 1: капітальний ремонт бібліотеки Броварської загальноосвітньої школи І-ІІІ ступенів №1 – вартість заходу збільшити на суму **116,7** тис. грн. по бюджету розвитку;

\- завдання 6 пункт 10: капітальний ремонт спортивного стадіону Броварської загальноосвітньої школи І-ІІІ ступенів № 2 – вартість заходу збільшити на суму **2 080,2** тис. грн. по бюджету розвитку.

\[/spoiler\]

\[spoiler title= "Для садочків:"\]

\- завдання 4 пункт 7: капітальний ремонт відмостки ДНЗ «Джерельце» вартість заходу зменшити на суму  **250,0** тис. грн. по бюджету розвитку;

\- завдання 4 пункт 10: капітальний ремонт асфальтового покриття території ДНЗ «Ластівка», «Малятко», «Золота рибка», «Сонечко» вартість заходу збільшити на суму **156,5** тис. грн. по бюджету розвитку;

\- завдання 4 пункт 11: капітальний ремонт груп ДНЗ «Джерельце» вартість заходу збільшити на суму **250,0** тис. грн. по бюджету розвитку;

\- завдання 4 пункт 12: капітальний ремонт павільйонів ДНЗ «Барвінок» вартість заходу збільшити на суму **350,0** тис. грн. по бюджету розвитку;

\- завдання 4 пункт 15 : капітальний ремонт вхідної частини ДНЗ «Золотий ключик» вартість заходу збільшити на суму **108,0** тис. грн. по бюджету розвитку;

\- завдання 4 пункт 16: капітальний ремонт віконних прорізів ДНЗ «Лісова казка» вартість заходу збільшити на суму **165,5** тис. грн.  по бюджету розвитку;

\- завдання 4 пункт 28: капітальний ремонт елементів благоустрою з облаштуванням водовідведення ДНЗ «Золотий ключик» вартість заходу зменшити на суму **200,0** тис. грн. по бюджету розвитку;

\- завдання 4 пункт 30: капітальний ремонт фасаду з утепленням ДНЗ «Ялинка» вартість заходу збільшити на суму **600,0** тис. грн. по бюджету розвитку;

\- завдання 4 пункт 31: капітальний ремонт території вхідної частини ДНЗ «Ялинка» вартість заходу  збільшити на суму **1002,0** тис. грн. по бюджету розвитку;

\- завдання 4 пункт 41: капітальний ремонт спортивної зали ДНЗ «Джерельце» вартість заходу збільшити на суму **10,0** тис. грн. по бюджету розвитку;

\- завдання 4 пункт 43: капітальний ремонт відмостки та підсилення фундаменту ДНЗ «Золотий ключик» вартість заходу збільшити на суму **650,0** тис. грн. по бюджету розвитку;

\- завдання 4 пункт 44: капітальний ремонт санвузлів ДНЗ «Зірочка» вартість заходу збільшити на суму **270,0** тис. грн.

\[/spoiler\]

\[spoiler title= "По інклюзії:"\]

\-завдання 4 пункт 2: капітальний ремонт вбиралень вартість заходу збільшити на суму 65,0 тис. грн. по бюджету розвитку.

\- завдання 4 пункт 5 : капітальний ремонт груп ДНЗ «Золотий ключик», «Калинка» вартість заходу збільшити на суму 185,0 тис. грн. по бюджету розвитку.

\[/spoiler\]

Під час обговорення виникали питання адекватності витрат грошей на заявлені потреби навчальних закладів. Чому актову залу ЗОШ №2 треба ремонтувати? Бо там буде показуха для міжнародної делегації? Чи немає більш нагальних проблем? Такі питання задавали депутати, зокрема **Леонід Черепейнік**, **Сергій Батюк** та **Вадим** **Мутило**. _"Ось в 10-й школі, наприклад, не працює вентиляція в їдальні, діти дихають смородом, або покрівля в гімназії проблематична. За словами експерта, члена технічної ради **Олександра Короленка**, актова зала ЗОШ №2 в ідеальному стані", а є актові зали, які в гіршому стані,_ - казали вони.

Колишня директорка ЗОЩ №2, а тепер очільниця управління освіти **Оксана Мельник** запевнила депутатів, що вентиляцію включили до плану робіт, для ремонту покрівлі гімназії наразі коштів немає, бо потрібно зробити якісний проект, а ремонт актової зали проводять тому, що зала знаходиться у сумному стані, на відміну від зал в інших школах, там не робили ремонт 15 чи 25 років. У приклад поставила тих депутатів, які виділяють фінансування для [Путрівської "Школи майбутнього"](https://www.radiosvoboda.org/a/27961980.html): _"Вони ніколи не суперечать проти тих коштів, які ідуть на розвиток дітей, а актова зала є одним із елементів розвитку дітей"_.

Зрештою депутати проголосували за дофінансування усьох трьох програм.

**Відділ капбудівництва** також подає на розгляд депутатів три програми: будівництво та реконструкція [об'єктів соціального призначення](http://brovary-rada.gov.ua/documents/27257.html), [інженерних мереж](http://brovary-rada.gov.ua/documents/27258.html) та [вулично-шляхової мережі](http://brovary-rada.gov.ua/documents/27258.html). По першій програмі [планувалося](https://onedrive.live.com/view.aspx?resid=76CC13A1B9E773BD!4166&ithint=file%2cdocx&app=Word&authkey=!AL_O3bbvaIp-NV4) виділити **2,41** і **6,7 млн грн** на будівництво шкіл (загальні суми проектів **300** і **100 млн грн**) та **13,836 млн грн** на [будівництво стадіону в парку "Перемога"](https://mpz.brovary.org/v-parku-peremoga-oblashtuyut-novyj-futbolnyj-stadion-foto/) (загальна сума **19,076 млн грн**).

Будівництво додаткового корпусу в ЗОШ №10 почнуть вже цього року (фундамент), тому коштів цей пункт програми потребує більше, ніж школа на Симоненка, яка ще на попередніх етапах (збір даних, вишукування, експертиза), пояснила начальниця відділу КБ **Людмила Павлик**.

Питання в депутатів викликало збільшення суми фінансування стадіону, бо попередньо проект коштував **6,836 млн грн** і за ці кошти депутати вже [проголосували](http://brovary-rada.gov.ua/documents/26709.html) в лютому. Проект футбольного поля в парку "Перемога" на місці запасного поля поряд із стадіоном "Спартак" виник ще наприкінці минулого року: на [бюджетних слуханнях](https://mpz.brovary.org/byudzhetni-sluhannya-pochalysya-zvitom-viddilu-kapbudivnytstva/) про нього заявила депутатка від "РПЛ" **Вікторія Коваленко**. З тих пір він переживав трансформації, змінювалися розміри поля, додавалися додаткові споруди та освітлення. Після проходження експертизи проект коштував вже більше 19 мільйонів. Депутати забракували таке рішення - свої голоси "за" дали лише **11** обранців. Тому наразі фінансування проекту повертають до початкової суми.

Інші програми не викликали спорів, тож усі три документи (окрім пункту про збільшення фінансування стадіону) депутати затвердили.

Додатковим питанням у цьому блоці депутати затвердили підняття кошторисної заробітної плати при визначенні вартості будівництва, що здійснюється за рахунок бюджету, у 2017 році - до **5406,35 грн**.

**БЦРЛ: комп'ютери, заробітні плати та Олег Покляцький - член Госпітальної ради**

В рамках цього блоку йшло 4 питання: два з них передбачали фінансові зміни до відповідних програм ([заробітна плата, закупівля комп'ютерів](https://onedrive.live.com/view.aspx?resid=76CC13A1B9E773BD!4142&ithint=file%2cdocx&app=Word&authkey=!AIEbXmIMdHM1r2g), [харчування, закупівля медобладнання](https://onedrive.live.com/view.aspx?resid=76CC13A1B9E773BD!4145&ithint=file%2cdocx&app=Word&authkey=!AEydy6hNy52Y7VU)) а одне стосувалося [делегування кандидатів до Госпітальної ради Броварського госпітального округу](https://mpz.brovary.org/byudzhetni-sluhannya-pochalysya-zvitom-viddilu-kapbudivnytstva/). Питання загострилося на кандидатурі **Олега Покляцького,** бо викликало сумніви в адекватності.

\[caption id="attachment\_71731" align="aligncenter" width="600"\][![](https://mpz.brovary.org/wp-content/uploads/2017/06/poklyatskyj.jpg)](https://mpz.brovary.org/wp-content/uploads/2017/06/poklyatskyj.jpg) Олег Покляцький\[/caption\]

Гуманітарна комісія голосувала проти кандидатури, погоджувальна рада - за, головний лікар БЦРЛ **Валентин Багнюк** також підтримує кадидатуру. Депутати виступали і висловлювался: наприклад, депутатка **Тетяна Крилова** була проти, а депутат **Валерій Іваненко** - за. Провели два голосування: за і проти кандидатури Олега Покляцького. Проти проголосувало лише **8** депутатів, за - **21**, небагато, але цього вистачило для ухвалення рішення.

[![](https://mpz.brovary.org/wp-content/uploads/2017/06/P70622-113427.jpg)](https://mpz.brovary.org/wp-content/uploads/2017/06/P70622-113427.jpg)

[![](https://mpz.brovary.org/wp-content/uploads/2017/06/P70622-113502.jpg)](https://mpz.brovary.org/wp-content/uploads/2017/06/P70622-113502.jpg)

**Чи віддавати підприємцям борги?**

[Проект рішення №15](http://brovary-rada.gov.ua/documents/27254.html) стосувався [виплати коштів](https://onedrive.live.com/view.aspx?resid=76CC13A1B9E773BD!4150&ithint=file%2cdocx&app=Word&authkey=!AMFs8hfxUEBVtsQ) з бюджету міста відповідно до судових рішень ДП "Будівельно-інвестиційна група 3" та ФОП Ігорь Вербицький. Загалом збитки міста склали **5,4 млн грн**. З першої спроби рішення набрало **20** голосів (при 19 необхідних).

[![](https://mpz.brovary.org/wp-content/uploads/2017/06/0037.jpg)](https://mpz.brovary.org/wp-content/uploads/2017/06/0037.jpg)

Але через декілька питань депутати від фракції **"Єдність"** відкликали два голоси, сказали, що не розібралися, і питання знову поставили на голосування. Депутатка **Ірина Веремчук** наголошувала, що за судовими рішеннями місто повинно виплачувати борги, а депутат **Олег Берестовий** підняв питання інвестиційної привабливості міста, мовляв, ми не повертаємо борги та не співпрацюємо з інвесторами (депутат навів у приклад інвестора, що звернувся до них, а нормальної комунікації з виконкомом немає). У підсумку, з другої спроби рішення набрало лише **13** голосів - і його не ухвалили.

[![](https://mpz.brovary.org/wp-content/uploads/2017/06/0038.jpg)](https://mpz.brovary.org/wp-content/uploads/2017/06/0038.jpg)

**Земля: цьому дала, цьому не дала**

В блоці земельних питань депутати ухвалюють безліч дозволів та заборон, вислуховують багато підприємців. До речі, земельні комісії тривають найдовше і перелік питань там найважчий. Зокрема й через те, що багато питань депутати ухвалюють "в ручному режимі" - у місті, наприклад, немає єдиної концепції розміщення МАФів, тому одним дозволи видають, іншим ні, все це не додає зрозумілості та спокою в цю сферу.

Так, на вчорашню сесію завітав один з підприємців (представник **ФОП Зайцева**) з підтримкою представника профспілки **"Рівність"**. Підприємець вже котру сесію отримує відмову у поновленні договору оренди ([проект рішення №21](http://brovary-rada.gov.ua/documents/27268.html)). Чоловік отримав всі дозволи - остання черга за депутатами: чи нададуть вони йому землю в оренду? На сесії виступив депутат **Володимир Опалько**, який назвав видачу таких дозволів - "схемою". Мовляв, підприємець отримав землю в оренду під МАФ, а потім вирішив будувати там капітальну споруду. Виникали питання про єдність архитектурного ансамблю (бо в місці розміщення МАФу є ще декілька ФОПів-магазинів), про згоду мешканців сусідніх будинків на появу 2-3-поверхового магазину, про єдину концепцію врешті-решт. Цього разу підприємцю пощастило - проект рішення набрав **19** голосів. Розглядали і подання ТОВ "Аорта" (власник **Авксентій Гранат**) - колишній депутат багато виступав на сесії - в цьому проекті він також "проскочив", в [іншому](http://brovary-rada.gov.ua/documents/27269.html) - зняли до вивчення.

\[caption id="attachment\_66862" align="aligncenter" width="600"\][![](https://mpz.brovary.org/wp-content/uploads/2017/02/skotnikov.jpg)](https://mpz.brovary.org/wp-content/uploads/2017/02/skotnikov.jpg) Юрій Скотніков\[/caption\]

Коли дійшли до проектів землеустрою, обурився депутат **Юрій Скотніков**. Він показав на фото, як повинні виглядати нормальні вулиці - з двома смугами для руху та тротуарами, і показав, як виглядають деякі "приватизовані" вулиці у Броварах. Владоможці у приватному секторі позахоплювали тротуари і навіть цілі провулки. Тож, видавати дозволи в таких випадках - не можна, впевнений депутат. _"Чим ми думаємо, яким місцем?_ - питав депутат у колег. - _Може, нам поміняти голову на жопу? Що ми робимо? Це землі загального користування, порушені всі можливі санітарні норми"._

\[caption id="attachment\_48237" align="aligncenter" width="600"\][![](https://mpz.brovary.org/wp-content/uploads/2015/11/vidstavka-sapozhka-za-i-proty-27.jpg)](https://mpz.brovary.org/wp-content/uploads/2015/11/vidstavka-sapozhka-za-i-proty-27.jpg) Олександр Остапкович\[/caption\]

Його підтримав присутній на сесії активіст **Олександр Остапкович**. Він запитав начальницю земельного відділу **Лесю Гудименко**, чому вона взагалі готує та виносить на сесію такі абсурдні проекти. _"А якщо я завтра напишу заяву надати мені клаптик землі ось тут, біля міськради, ви що, будете це розглядати?_ - емоційно казав чоловік. - _Потрібно заборонити спеціалістам земельного відділу генерувати такі рішення, це призвело вже до появи провулку імені Федоренка, до пробки на вулиці Чубинського імені Руденка тощо"._

Таким чином, підпункти 9.1-9.3 [проекту №23](http://brovary-rada.gov.ua/documents/27271.html) зняли - дозволів не видали.

**Камінь спотикання: "Альянс Новобуд"**

[Проект рішення №31](http://brovary-rada.gov.ua/documents/27270.html) передбачав передачу землі по вулиці Чорновола у комунальну власність компанією "Альянс Новобуд", яка збудувала там житловий комплекс. Але втрачати кошти земельного податку депутати вважали недоцільним, та й доглядати за територією зараз є кому. Тому дали лише **18** голосів - рішення не прийняли.

[![](https://mpz.brovary.org/wp-content/uploads/2017/06/0092.jpg)](https://mpz.brovary.org/wp-content/uploads/2017/06/0092.jpg)

Але через деякий час уважний головуючий **Петро Бабич** помітив, що не голосувала депутатка **Тетяна Тоцька** з фракції "Єдність" і повернувся знову до голосування. І тут почалося... Електронна система давала впертий збій, пульт депутатки відмовлявся працювати, рішення обранці переголосовували ще 5(!) разів - і кожного разу помилявся якийсь депутат. Увесь час йшло мовчазне перетягування канату - **18-19** голосів - вистачить промерській більшості чи ні? Зрештою вистачило - депутати дали **20** голосів, і хоча депутат **Сергій Батюк** і казав, що цього разу помилився він, головуючий заявив, що голос не вирішальний, тож рішення ухвалено.

[![](https://mpz.brovary.org/wp-content/uploads/2017/06/0097.jpg)](https://mpz.brovary.org/wp-content/uploads/2017/06/0097.jpg)

**Ставки податку за землю для підприємств**

Наприкінці сесії прийшла черга питань бюджету та податків. Згідно [проекту рішення №35](http://brovary-rada.gov.ua/documents/27266.html), ставка податку за земельні ділянки, які перебувають у постійному користуванні суб'єктів господарювання (крім державної та комунальної форми власності) збільшувалася **з 1% до** **3%** від їх нормативної грошової оцінки. Загалом це збільшення торкнеться **28** підприємств, до місцевої влади вже звернулися три. Цей проект рішення вже викликав [негативну реакцію](https://www.facebook.com/groups/brovary/permalink/1689438121086147/) представниці **БЗБК** - **Олександри Дудар.**

На сесію завітали представники ще одного великого підприємства - **ПАТ "Броварський завод пластмас"**, які сльозно благали не підвищувати ставку, мовляв, 1.5% ми ще потягнемо, а більше ні, нам простіше закритися. Завод побудовано за часів Радянського Союзу, він займає величезну площу, але виробництво побудовано так, що не існує можливості скоротити робочі площі - цехи можуть бути розташовані на великій відстані один від одного. Частину площ підприємство здає в оренду, як зазначила представниця заводу - біля третини. Наразі на заводі працює **100** осіб, площа - **9,2635 га** (було більше 17 га).

Присутні ж заявляли, що підприємство не розвивається, а живе лише за рахунок оренди. Депутат **Андрій Лопатюк** зачитав ставки податку в інших містах. Так, за його словами, в Борисполі податок складає 12% (максимально допустима ставка), Київ - 3%, Біла Церква - 2%, Переяслав-Хмельницький - 3%, Ірпінь - 3%, Васильків - 1%, Кагарлик - 8%, Обухів - 1%, Фастів - 4%, Вишгород - 6%, Вишневе - 1%. Депутатка **Лідія Сенько** (очільниця відділення Пенсійного фонду в Броварах) казала, що реноме у завода дуже позитивне, податки сплачують, соціальні внески також, зарплати білі. Підтримували завод і депутати **Валерій Іваненко** та **Вадим Мутило**. Очільниця фінвідділу **Наталя Постернак** у свою чергу заявила, що підприємству і так вже надавали льготний період.

\[caption id="attachment\_67740" align="aligncenter" width="600"\][![](https://mpz.brovary.org/wp-content/uploads/2017/03/Mykola-Zinchenko.jpg)](https://mpz.brovary.org/wp-content/uploads/2017/03/Mykola-Zinchenko.jpg) Микола Зінченко\[/caption\]

Перейшли до голосування: за 3% віддали свої голоси **17** депутатів, за 1.5% - **2**, за 2% - **19**. Здавалося б, рішення про 2% ухвалене, зраділі представниці заводу передчасно покинули залу, але тут встав депутат **Микола Зінченко** і заявив, що він відкликає свій голос, зокрема, згадав сумну ситуацію з [гуртожитком](https://mpz.brovary.org/gurtozhytok-zavodu-plastmas-viddaly-v-pryvatnu-vlasnist-shhob-zgodom-prodaty-z-molotka/) заводу. Депутати пообурювалися, але були вимушені переголосовувати. І дивно: рішення, яке хвилину назад набрало 19 голосів, тепер отримало лише **10** - його не ухвалили. Поставили на голосування проект в його початковій редакції (3%) - і затвердили, **19** "за".

[![](https://mpz.brovary.org/wp-content/uploads/2017/06/0111.jpg)](https://mpz.brovary.org/wp-content/uploads/2017/06/0111.jpg)

**"Різне"**

У розділі "Різне" депутати заслухали ініціативну групу вкладників щодо будівництва житлового будинку на **Петлюри, 21Б**. Люди вже десяток років не можуть отримати свої квартири, ходять до поліції та прокуратури, а недобудова так і стоїть сірою плямою та обростає хащами між 10-ю школою та новим ЖК "Паладіум". Депутати задовольнили прохання інвесторів створити [робочу групу](http://brovary-rada.gov.ua/documents/27436.html), до її складу одразу виявив бажання увійти депутат **Андрій Лопатюк**. Люди також просили вплинути на поліцію та наполягали на звіті правоохоронців перед депутатами та мешканцями - що ж зроблено по цій справі.

> Нагадаємо, два тижні тому ошукані інвестори нагадали про себе на [мітінгу](https://mpz.brovary.org/dents-kameliya-otrymala-nove-prymishhennya-v-novobudovi-zhk-palladium-foto/) під час відкриття ДЕНЦ "Камелія". Читайте також: ["Будували, та не вибудували: чому висотку на Черняховського, 21Б зводять 9 років?"](https://mpz.brovary.org/vkladniki-sudyatsya-iz-zabudovnikom-za-nezavershenu-bagatopoverhivku-chernyahovskogo-21b/) та ["10 років у пошуках правди: вкладники броварського довгобуду погрожують перекрити дороги"](https://mpz.brovary.org/10-rokiv-u-poshukah-pravdy-vkladnyky-brovarskogo-dovgobudu-pogrozhuyut-perekryty-dorogy/)

Депутат **Володимир Оксютенко** провів коротенький лікбез щодо надання депутатами характеристик. Він зазначив, що це право, але не обов'язок депутата. Знати мешканців на своїй території повинен дільничий, сказав колишній міліціонер Оксютенко.

У питанні діяльності громадських формувань говорили про [патрульних від **ТОВ "Безпека життя"**](https://mpz.brovary.org/brovarski-mobilni-patrulni-atovtsi-druzhynnyky-yakyh-ne-vystachaye/), які нещодавно з'явилися у Броварах. Депутати обурювалися, мовляв, хто ці невідомі люди і чому благоустрій не знесе їхні будки, розташовані в місті.

Зачитали зверення **Тетяни Немчиної** щодо дозволу реклами на платіжках, а також наостанок 10 хвилин послухали активіста **Віктора Малофієнка**, який розповідав про "баражний ефект", підтоплення та ЖК "Скандія". На цьому важка та складна 8-годинна сесія Броварської міськради закінчилася.

> Результати всіх голосувань можна подивитися за [ЦИМ ПОСИЛАННЯМ](https://onedrive.live.com/?authkey=%21AHMeg5fvZoluuVw&cid=76CC13A1B9E773BD&id=76CC13A1B9E773BD%214443&parId=76CC13A1B9E773BD%212094&o=OneUp) на сайті міськради.
