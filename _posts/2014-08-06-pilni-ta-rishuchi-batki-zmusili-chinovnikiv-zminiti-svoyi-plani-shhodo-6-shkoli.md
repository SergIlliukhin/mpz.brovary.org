---
title: "Пильні та рішучі батьки змусили чиновників змінити свої плани щодо 6 школи"
date: 2014-08-06
author: 
  username: "yschenko"
  display_name: "Ірина Ющенко"
tags: 
  - "bnvo"
  - "brovary"
  - "vibir-redaktsiyi"
  - "novini"
  - "onyshhenko"
  - "reorganizatsiya"
  - "tkachuk"
  - "tkachuk-irina"
  - "upravlinnya-osviti"
  - "shkola"
  - "shkola-6"
---

**[![Школа БНВО 09](https://mpz.brovary.org/wp-content/uploads/2014/08/SHkola-BNVO-09.jpg)](https://mpz.brovary.org/wp-content/uploads/2014/08/SHkola-BNVO-09.jpg)Минулого тижня у Броварах спалахнув черговий скандал, який переріс у справжній бунт. Цього разу пристрасті розгорілися навколо ймовірного закриття школи № 6. А починалося все досить банально: броварська влада хотіла одним пострілом вбити відразу двох зайців, однак припустилася великої стратегічної помилки.**

Наприкінці липня батьки учнів школи № 6 прочитали на сайті міської ради проект рішення "[Про реорганізацію Броварської загальноосвітньої школи І-ІІІ ступенів № 6 Броварської міської ради Київської області шляхом приєднання до Броварського навчально-виховного об’єднання Броварської міської ради Київської області](http://docs.pravo-znaty.org.ua/p12708/17.07.2014)", який містився у переліку питань, що [виносяться на сесію 14 серпня](https://mpz.brovary.org/14-serpnya-vidbudetsya-46), під № 26. Окрім реорганізації школи та приєднання її до БНВО "_з метою оптимізації мережі навчальних закладів_", документ передбачав утворення комісії з припинення діяльності школи №6, яка мала до 1 листопада 2014 року скласти передавальний акт та подати його для затвердження на сесії Броварської міської ради.

Така новина, м'яко кажучи, шокувала батьків, адже з ними не лише не порадилися, їх навіть не проінформували про такі наміри броварського управління освіти й науки (саме ця установа є подавником проекту рішення) щодо закладу, де навчаються їх діти. У соцмережах відразу розгорілось [бурхливе обговорення](https://www.facebook.com/groups/brovary/permalink/870038213026146/) болючої теми. Люди щиро не розуміли: кому й навіщо потрібно забирати навчальний заклад, адже на 100-тисячне місто шкіл й так усього 10?

[![Школа БНВО 01++](https://mpz.brovary.org/wp-content/uploads/2014/08/SHkola-BNVO-01--.jpg)](https://mpz.brovary.org/wp-content/uploads/2014/08/SHkola-BNVO-01--.jpg)

[![Школа БНВО 10](https://mpz.brovary.org/wp-content/uploads/2014/08/SHkola-BNVO-10.jpg)](https://mpz.brovary.org/wp-content/uploads/2014/08/SHkola-BNVO-10.jpg)

Щоб врятувати школу від імовірної ліквідації, ініціативна група батьків написала звернення до влади про те, що вони проти закриття школи. Одні пішли оббивати владні пороги, інші - атакувати телефон начальника управління освіти. Такий переполох у Броварах, звичайно, не залишився не поміченим у кабінетах чиновників. Як результат - з сайту міської ради видалили проект рішення, а 29 липня начальник управління освіти **Володимир Онищенко** та заступник міського голови з гуманітарних питань **Лариса Виноградова** приїхали на загальношкільні батьківські збори, які за масовістю нагадували 1 вересня. І хоча представники влади розпочали свою промову з вибачень, що не провели попередніх обговорень і не ввели батьків у курс справи стосовно реорганізації школи у НВО, зухвальство чиновників вивело присутніх з рівноваги. Посипалося десятки запитань: що насправді буде з їхньою школою? що таке БНВО і навіщо воно взагалі їм потрібне? яка від нього буде користь школі й чому такі зміни торкнулися лише їхнього закладу?..

[![Школа БНВО 09](https://mpz.brovary.org/wp-content/uploads/2014/08/SHkola-BNVO-09.jpg)](https://mpz.brovary.org/wp-content/uploads/2014/08/SHkola-BNVO-09.jpg)

[![Школа БНВО 01+](https://mpz.brovary.org/wp-content/uploads/2014/08/SHkola-BNVO-01-.jpg)](https://mpz.brovary.org/wp-content/uploads/2014/08/SHkola-BNVO-01-.jpg)

Онищенко та Виноградова кілька разів наголосили, що відкликають свою ініціативу й проект рішення буде знято з розгляду на сесії, раз батьки не зрозуміли їх добрих намірів, й пообіцяли поки існуватиме школа, більше не пропонувати нічого подібного. При цьому вони заявили, що керувались одним бажанням – зробити 6 школу взірцевою, тому і виникла ідея реорганізувати її в заклад нового типу шляхом приєднання до [Броварського навчально-виховного об'єднання](http://brovary.kiev.ua/brovarske-navchalno-vikhovne-ob%E2%80%99%D1%94dnannya) (колишнє НВЦТМ). Нині ним керує **Ірина Олександрівна Ткаченко**, і її об'єднання, за словами чиновників, успішно функціонує, само себе фінансово забезпечує, адже має низку додаткових платних послуг, і змогло б школі № 6 підставити плече допомоги. Наразі ж ЗОШ №6 потребує значних капіталовкладень, та, за словами начальника управління освіти й науки, за всіма показниками пасе задніх – з 10 займає 9 місце.

[![Школа БНВО 15](https://mpz.brovary.org/wp-content/uploads/2014/08/SHkola-BNVO-15.jpg)](https://mpz.brovary.org/wp-content/uploads/2014/08/SHkola-BNVO-15.jpg)

[![Школа БНВО 18](https://mpz.brovary.org/wp-content/uploads/2014/08/SHkola-BNVO-18.jpg)](https://mpz.brovary.org/wp-content/uploads/2014/08/SHkola-BNVO-18.jpg)

І ще один немаловажливий факт: за 5 останніх років у школі змінилося три директори. Очільник броварської освіти зізнався: не без гріха, адже першого директора, відмінного фахівця (_Тамару Стельмах - авт_.) переманив до себе в управління, другий - не витримав обласної перевірки, третій - не вжився з колективом. На початку літа навчальний заклад залишився без керівника - директорка написала заяву на звільнення. Це стало ще одним приводом подумати про НВО, адже одночасно убили б двох зайців: навчальний заклад отримав б директора (_Ірину Ткаченко – авт_.), й навчально-виховне об'єднання отримало можливості для розвитку. Нині, як розповідає пан Онищенко, БНВО у своїй структурі має вечірню школу, школу екстернів, центр позашкільної освіти, центр професійної освіти та центр розвитку дитини, і не планує зупинятись на цьому.

> Детальніше про Броварське навчально-виховне об'єднання можна прочитати на його сайті - [http://brovary-nvo.com.ua.](http://brovary-nvo.com.ua)

Чиновники намагались запевнити присутніх на зборах батьків, що ніяких утисків школярів не відбувалося б, адже заклад розрахований на 800 місць, а навчається лише 438 дітей. Однак жодні завіряння Онищенка і Виноградової, що віднині школу більше ніхто ніколи не чіпатиме через таку бурхливу реакцію батьків на нововведення, не заспокоїли розгніваних людей.

[![Школа БНВО 11](https://mpz.brovary.org/wp-content/uploads/2014/08/SHkola-BNVO-11.jpg)](https://mpz.brovary.org/wp-content/uploads/2014/08/SHkola-BNVO-11.jpg)

[![Школа БНВО 06](https://mpz.brovary.org/wp-content/uploads/2014/08/SHkola-BNVO-06.jpg)](https://mpz.brovary.org/wp-content/uploads/2014/08/SHkola-BNVO-06.jpg)

[![Школа БНВО 05](https://mpz.brovary.org/wp-content/uploads/2014/08/SHkola-BNVO-05.jpg)](https://mpz.brovary.org/wp-content/uploads/2014/08/SHkola-BNVO-05.jpg)

Деякі вчителі та батьки, котрі встигли проконсультуватися з юристом, стверджували: якщо школа перейде у комунальну власність, з часом її можна буде приватизувати або передати в іншу власність (як це зробили з дитсадком "Чебурашка", що наразі є власністю Міністерства внутрішніх справ і місту його ніхто не збирається повертати). Інші відверто обурювалися: це ж чергове здирництво, якщо у цьому БНВО все платне! І як це, «більше ніхто ніколи не чіпатиме»? Зовсім збентежені батьки не знали, як реагувати на подібні «заяви», адже бажають своїм дітям лише кращого, однак бояться невідомості. І як можна погоджуватися на «кота в мішку», якщо це питання відкрито ніде не обговорювалося? Тому частина батьків проголосувала за те, щоб залишилося все, як було раніше, а частина згодилася вислухати пропозиції влади щодо можливого розвитку своєї школи.

[![Школа БНВО 17](https://mpz.brovary.org/wp-content/uploads/2014/08/SHkola-BNVO-17.jpg)](https://mpz.brovary.org/wp-content/uploads/2014/08/SHkola-BNVO-17.jpg)

[![Школа БНВО 14](https://mpz.brovary.org/wp-content/uploads/2014/08/SHkola-BNVO-14.jpg)](https://mpz.brovary.org/wp-content/uploads/2014/08/SHkola-BNVO-14.jpg)

Зійшлися на тому, що після призначення нового директора на батьківських зборах пройде обговорення пропозицій стосовно покращення діяльності школи, а вже потім батьки та педколектив приймуть остаточне рішення: змінювати школі статус чи залишати все, як було раніше. До речі, той чи інший статус доведеться через певний період підтверджувати. А це – копітка, наполеглива робота і велика відповідальність колективу.

> Журналістів начальник управління освіти й науки запевнив, що згідно з чинним законодавством заклади освіти приватизації й продажу не підлягають, та продемонстрував акти на землю по кожній школі. Відповідно до рішення Броварської міської ради від 26.11. 2009 року ЗОШ №6 є постійним користувачем земельної ділянки площею 2,5960 га.

За підсумками батьківських зборів можна констатувати, що ідея реорганізації школи в заклад нового типу успішно провалилася, бо влада не вважала за потрібне порадитись щодо своїх намірів з батьками. Та як би не закінчилася ця історія, чиновники отримали черговий урок: перш, ніж приймати рішення, слід спитати думку людей, тоді, можливо, і не виникатимуть подібні скандали й непорозуміння.

**Фото - Ірини Ющенко**
