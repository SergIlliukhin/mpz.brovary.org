---
title: "Електрокари у Броварах"
date: 2017-05-05
author: 
  username: "mizina"
  display_name: "Дарина Мізіна"
categories: 
  - "rozsliduvannya"
  - "brovary"
tags: 
  - "infrastruktura"
  - "avtomobil"
  - "brovary"
  - "vibir-redaktsiyi"
  - "ekologiya"
  - "ekonomiya"
  - "elektroenegrgiya"
  - "elektromobil"
  - "zapravky"
  - "mashyny"
  - "novini"
coverImage: "wp-content/uploads/2017/04/annaFiat.jpg"
---

**Українці все частіше пересідають з бензинових на електроавтомобілі: у І кварталі 2017 року зареєстровано 620 транспортних засобів такого типу на противагу 294 у тому ж періоді 2016-го. Ми вирішили дізнатися, чи популярні електрокари в Броварах, що думають їхні власники про покупку та чи є в місті потрібна для екологічних автомобілів інфраструктура (зарядні станції).**

Електромобіль рухається за допомогою електродвигунів із живленням від акумуляторів або паливних елементів, а не двигуна внутрішнього згоряння (як у звичайних автівках). Прототип такого транспортного засобу між 1832-1839 рр. винайшов шотландець Роберт Андресон у Абердині. А от «офіційно» перший електромобіль — у вигляді візка з електродвигуном — було створено 1841 року.

![](https://mpz.brovary.org/wp-content/uploads/2017/04/EV1st.jpg)

Масове виробництво електрокарів активізувалося відносно нещодавно — 2007 року. «Зелений» транспорт ставав популярнішим через постійне підвищення цін на пальне. Революцію на ринку електромобілів зробила американська автомобільна компанія з Кремнієвої долини **Tesla Inc**. У червні 2014 Tesla вирішила відкрити доступ до 203 власних патентів, аби пришвидшити перехід на екотранспорт.

У березні цього року україніські ЗМІ в один голос сповіщали приємну новину: відповідно до результатів дослідження незалежного видання про електротранспорт InsideEVs.com, **Україна посіла 5 місце за розвитком електротранспорту у світовому рейтингу**, випередивши Нідерланди, США та Японію.

Найпопулярніші марки електрокарів серед українців, відповідно до даних власної бази, визначив Головний сервісний центр МВС.

![](https://mpz.brovary.org/wp-content/uploads/2017/04/EVmodels.jpg)

Станом на **квітень 2017 року** Регіональним сервісним центром МВС було зареєстровано **171 електромобіль у Київській області**. На жаль, дізнатися, скільки електрокарів є саме в нашому місті, не вдалося, адже в розрізі міст в Єдиному державному реєстрі МВС облік не ведеться. Але судячи з кількості авто на область, розуміємо, що екоавтомобілі займають поки що дуже невеличку частку в автопарку броварчан.

Найперше, що вимагає уваги перед придбанням екодива, — можливість його зарядити. Одним із найбільших недоліків електромобілів є те, що **запас енергії довго не тримається**, і **близько 6—8 годин потрібно для повної зарядки**. Звісно, це можна зробити й через домашні розетки, але такий спосіб потребує ще більше часу. Отож, наші журналісти поїздили містом (поки, щоправда, на бензиновому авто) і з’ясували, де броварчани, які вже стали щасливими власниками екоколес, можуть підзарядити свої автівки.

**Локація №1: СТО Бош Авто Сервіс «Бровакар»** (бульв. Незалежності, 22Б)

За відгуками користувачів, станція завжди працює, послуги зарядки надаються безкоштовно.

![](https://mpz.brovary.org/wp-content/uploads/2017/04/boschservice1.jpg)

![](https://mpz.brovary.org/wp-content/uploads/2017/04/boschservice2.jpg)

**Локація №2 :** **Автозаправна станція КЛО** (вул. Броварської сотні, 15А)

Зарядити екоавтівку тут можна абсолютно задарма. Як розповів працівник АЗС, станція користується попитом: електрокари їздять сюди стабільно кожні три-чотири дні.

![](https://mpz.brovary.org/wp-content/uploads/2017/04/klo.jpg)

**Локація №3:** **ТЦ «Епіцентр» (зелені паркомісця біля входу)** (вул. Київська, 253)

До ваших послуг розетка 220 і 380 вольт, 40 ампер — абсолютно безкоштовно.

![](https://mpz.brovary.org/wp-content/uploads/2017/04/epitsentr.jpg)

Ми також поговорили з **Анною** і **Яною** — броварчанками, котрі вже користуються зеленими автомобілями.

![](https://mpz.brovary.org/wp-content/uploads/2017/04/annaFiat-1.jpg)

На фото — **екоFiat 500 Анни**. Вона лише перший рік користується цим електродивом, однак запевняє, що неймовірно задоволена: «_Над купівлею електромобіля змусила задуматися жахлива екологічна ситуація в країні. Ну, і про економію на пальному теж не варто забувати. Мали певні складнощі з купівлею до цього року: не дозволяли ні цінова політика, ні той вибір моделей, які були представлені на ринку»_. Анна розповідає, що незручності з зарядкою виникають, якщо мешкаєте у квартирі або не маєте вдома відповідного обладнання, а от про станції біля торгових центрів каже, що це дуже зручно: на годинку заїхав за покупками, а тим часом додаткові 15% заряду вже є. _«Усім раджу! Сподіваюся, такий спосіб пересування буде поширюватись, а інфраструктура вдосконалюватись!»_, — закликає щаслива власниця електрокару.

![](https://mpz.brovary.org/wp-content/uploads/2017/04/yanaNissan.jpg)

А це — найпопулярніша марка електромобілів в Україні **Nissan Leaf** — і його задоволена власниця **Яна**. _«Електрокар ми придбали два роки тому на зміну BMW, що «їв» дуже багато бензину. Вирішили, що для мене, як для мами двох дітей, яких треба то в гурток, то на змагання якісь підвезти, це буде вдалий варіант. Nissan Leaf — найбільш доступний серед електрокарів, тому його й обрали. За відчуттями скажу так: усе супер — він і маневровий, і взагалі легкий у керуванні. Однак із зарядкою й справді можуть виникнути проблеми, якщо немає приватного будинку»_. Яна також відмічає, що українські зими, на жаль, не найкращі умови для електрокарів: автомобіль швидко втрачає запас енергії, повільніше заряджається. Тим не менше, жінка про своє рішення точно не шкодує.

Серед найважливіших переваг електромобілів — **екологічність та економічність**. Це єдиний варіант застосування на легковому автотранспорті енергії, що виробляється АЕС і **електростанціями інших типів**. Масове застосування електромобілів змогло б допомогти у вирішенні проблеми **[«енергетичного піку»](https://uk.wikipedia.org/wiki/%D0%95%D0%BD%D0%B5%D1%80%D0%B3%D0%B5%D1%82%D0%B8%D1%87%D0%BD%D0%B8%D0%B9_%D0%BF%D1%96%D0%BA "Енергетичний пік")** за рахунок підзарядки акумуляторів в нічний час.

**Фінансові переваги електрокарів** представлені в нашій інфографіці нижче.

![](https://mpz.brovary.org/wp-content/uploads/2017/05/EVinfo.jpg)

Більшість українців купують б/у електромобілі, що їх до нас завозять зі Сполучених Штатів Америки. Зазвичай це конфісковані автівки у власників, які не виплатили заборгованості. Вартість електрокарів значно зменшилася після **[скасування](https://www.president.gov.ua/news/glava-derzhavi-pidpisav-zakon-pro-skasuvannya-vviznogo-mita-36504) чинною владою ввізного мита на цей вид транспорту в грудні 2015 року**. Щоправда, початкова ціна електромобіля для українця все ще досить висока. Але купуючи його, споживач протягом **2,5 року витрачає ті самі кошти**, що на бензиновому чи дизельному авто, компенсуючи початкову різницю у вартості, а далі вже йде реальна економія.

Зазначимо також, що в лютому цього року Мінтранс заявив, що планує **скасувати податок на електромобілі в Україні, а також ПДВ і збір до пенсійного фонду при першій реєстрації**. Сумарно це дасть можливість зменшити ціну на **21,6%**. За словами **Володимира Омеляна**,  міністра інфраструктури України, владою також розглядається варіант **компенсації частини вартості електрокару**. Такі пільги вже існують у США й багатьох європейських країнах.

Поки що купівля електрокара — це здебільшого рішення тих українців, які дійсно турбуються про екологічну ситуацію в країні й мають пристойний заробіток. Як зазначають експерти, без дотацій від держави масовий перехід вітчизняних водіїв на цей вид транспорту не відбудеться, так само як і не розвиватиметься інфраструктура для нього. Одначе, як бачимо з досвіду броварчанок, шкодувати про рішення придбати електрокар, їм не доводиться. Це чудовий спосіб для заощадження коштів, турботи про навколишнє середовище, і навіть боротьби з нафтозалежністю України від РФ.

> Читайте також: [Сам собі енергокомпанія: як заощадити та ще й заробити на сонці. Досвід Броварів](https://mpz.brovary.org/sam-sobi-energokompaniya-yak-zaoshhadyty-ta-shhe-j-zarobyty-na-sontsi-dosvid-brovariv/)

**Фото та інфографіка - Дарина Мізіна**
