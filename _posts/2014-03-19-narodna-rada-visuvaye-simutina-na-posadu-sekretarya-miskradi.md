---
title: "Народна рада висунула Сімутіна на посаду секретаря міськради та виставила йому 5 вимог"
date: 2014-03-19
author: 
  username: "shako"
  display_name: "Тарас Шако"
tags: 
  - "brovarska-miska-rada"
  - "brovarska-narodna-rada"
  - "vibir-redaktsiyi"
  - "novini"
  - "simutin"
  - "sapozhko"
  - "sekretar"
---

**[![народна рада_сімутін09](https://mpz.brovary.org/wp-content/uploads/2014/03/narodna-rada_simutin09.jpg)](https://mpz.brovary.org/wp-content/uploads/2014/03/narodna-rada_simutin09.jpg)Після [зустрічей 17 березня з міським головою](https://mpz.brovary.org/sapozhko-narodna-rada-i-pidpriyemtsi-pogovorili-pro-politichnu-krizu-v-brovarah/) Ігорем Сапожком та місцевими підприємцями, Броварська Народна Рада визначилась з новою кандидатурою на посаду секретаря міської ради. Як відомо, Юрія Плаксю, раніше підтриманого громадським активом, різко розкритикували депутати більшості та підприємці. На  тригодинному засіданні члени Народної ради вирішили запропонувати на пост секретаря депутата від «УДАРу» Романа Сімутіна. На круглому столі в Сапожка підприємці та присутні депутати від влади не заперечували проти кандидатури «ударівця».**

Після круглого столу в Сапожка ввечері 17 березня відбулось засідання Народної ради, де громадські активісти обговорювали можливі кандидатури на пост секретаря. У результататі члени Народної ради більшістю голосів підтримали депутата міської ради від "УДАРу" Романа Сімутіна, який уже не один рік системно аналізує усі проекти рішень, що виносяться на розгляд ради. Крім того, депутат має професійних юристів-помічників, які добре розуміються на законодавстві про місцеве самоврядування.

[![народна рада_сімутін02](https://mpz.brovary.org/wp-content/uploads/2014/03/narodna-rada_simutin02.jpg)](https://mpz.brovary.org/wp-content/uploads/2014/03/narodna-rada_simutin02.jpg)

[![народна рада_сімутін10](https://mpz.brovary.org/wp-content/uploads/2014/03/narodna-rada_simutin10.jpg)](https://mpz.brovary.org/wp-content/uploads/2014/03/narodna-rada_simutin10.jpg)

До кандидата висунули кілька вимог в разі його обрання на посаду:

1)    Забезпечити повний доступ громадськості до всіх документів, передбачених Законом «Про доступ до публічної інформації», щоб громада могла здійснювати безперешкодний контроль за діяльністю міськради та виконкому (в тому числі доступ до повних проектів рішень та архіву рішень за попередні роки);

2)    Ініціювати спрощення процедури доступу громадян до пленарних засідань Броварської міської ради та засідань виконавчого комітету шляхом внесення змін до регламентів, а також ініціювати проведення прямих трансляцій сесій, засідань виконкому та засідань постійних комісій;

3)    Сприяти забезпеченню громадського контролю за редакційною політикою комунальних ЗМІ (телестудія, газета, радіо) шляхом створення народних редколегій, а на КП «Телестудія «Наше місто» - шляхом призначення нового директора, кандидатуру якого запропонує Броварська Народна Рада. При цьому народні редколегії повинні виступати гарантами об’єктивної та збалансованої подачі новин  з дотриманням усіх журналістських стандартів (без перекосів як в одну, так і в іншу сторону);

4)    Забезпечити оприлюднення на офіційному веб-сайті Броварської міської ради всієї необхідної інформації для максимальної прозорості роботи органів влади (для прикладу: квартирна черга, план проведення ремонтів будинків та доріг – повний перелік має сформулювати Броварська народна рада спільно з громадськістю);

5)    Сприяння проведенню чесних та прозорих виборів у м. Бровари.

[![народна рада_сімутін04](https://mpz.brovary.org/wp-content/uploads/2014/03/narodna-rada_simutin04.jpg)](https://mpz.brovary.org/wp-content/uploads/2014/03/narodna-rada_simutin04.jpg)

[![народна рада_сімутін06](https://mpz.brovary.org/wp-content/uploads/2014/03/narodna-rada_simutin06.jpg)](https://mpz.brovary.org/wp-content/uploads/2014/03/narodna-rada_simutin06.jpg)

[![народна рада_сімутін07](https://mpz.brovary.org/wp-content/uploads/2014/03/narodna-rada_simutin07.jpg)](https://mpz.brovary.org/wp-content/uploads/2014/03/narodna-rada_simutin07.jpg)

Як відомо, вчора Ігор Сапожко заявив, що не збирається йти у відставку. Враховуючи це, члени Броварської Народної Ради заявили, що особливо важливим є, щоб посаду секретаря ради обійняв опозиційний депутат - для здійснення повноцінного громадського контролю за усіма проектами рішень, які виносяться на розгляд.

[![народна рада_сімутін05](https://mpz.brovary.org/wp-content/uploads/2014/03/narodna-rada_simutin05.jpg)](https://mpz.brovary.org/wp-content/uploads/2014/03/narodna-rada_simutin05.jpg)

Зранку 18 березня представники Народної ради занесли Сапожку відповідне звернення, адресоване йому та депутатам міськради. Серед вимог Народної ради - скликання сесії 20 березня, прийняття важливих для життєдіяльності міста рішень,  включення до порядку денного питання про призначення нового секретаря міської ради. Відставка міського голови також залишилась серед вимог активістів.

[![звернення народної ради](https://mpz.brovary.org/wp-content/uploads/2014/03/zvernennya-narodnoyi-radi.jpg)](https://mpz.brovary.org/wp-content/uploads/2014/03/zvernennya-narodnoyi-radi.jpg)

Замість того, щоб повідомити дату проведення сесії, мер попросив зареєструвати документ у відділі звернень. Також Сапожко зазначив, що цього дня будуть обдзвонювати всіх депутатів з метою з'ясувати, де вони перебувають. Лише після цього можна буде говорити про день скликання сесії, як стало зрозуміло зі слів міського голови.

**Фото Марії Придьми**
