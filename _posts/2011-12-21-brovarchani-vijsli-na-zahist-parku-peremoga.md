---
title: "Броварчани вийшли на захист парку \"Перемога\""
date: 2011-12-21
author: 
  username: "pravoZnaty"
  display_name: "Маєш право знати"
categories: 
  - "aktsiyi-zahodi"
tags: 
  - "aktsiya-protestu"
  - "andriyevskyj"
  - "basejny"
  - "zberezhemo-peremogu"
  - "novini"
  - "rizanenko"
  - "simutin"
  - "sapozhko"
  - "sluzhba-zamovnika"
  - "fedorenko"
  - "fesko"
---

![](https://mpz.brovary.org/wp-content/uploads/2011/12/Броварська-ініціатива-Збережемо-Перемогу.jpg "Броварська ініціатива Збережемо Перемогу")У неділю, 18 грудня 2011 року, броварчани разом вийшли на захист справжньої окраси свого міста - парка "Перемога".

Мирна акція протесту була організована броварської громадською організацією "Прозоре суспільство" за підтримки громадської ініціативи "Маєш Право Знати".

Причиною, яка змусила людей вийти на вулицю, стало [бажання броварських депутатів передати частину території парку](https://mpz.brovary.org/novini/park-peremoga-u-nebezpeci/ "Парк “Перемога” у небезпеці!") "Перемога" у власність ПП "Феско" - приватного підприємства, керівником якого є **Сергій Федоренко** <!--more-->- лідер фракції "Партії регіонів" у Броварській міській раді.

[![](https://mpz.brovary.org/wp-content/uploads/2011/12/Броварчани-на-захисті-парку-Перемога.jpg "Броварчани на захисті парку Перемога")](https://mpz.brovary.org/wp-content/uploads/2011/12/Броварчани-на-захисті-парку-Перемога.jpg)Збір було оголошено біля непрацюючого фонтану у центрі парку. Учасники акції обговорили ситуацію, яка склалася навколо виділення частини земель парку "Перемога" у власність ПП "Феско". Броварчани обурюються тим, що роблять депутати.

ПП "Феско" уже давно відоме у місті тим, що фактично захопило басейн ЗОШ №9, після того, як в ньому було здійснено капітальний ремонт за бюджетні кошти. Після цього "кап.ремонту" школярі міста вже не можуть відвідувати басейн безкоштовно, як це було раніше. Тепер же вони поклали око на ділянку парку площею 0,07 га, на якій росте близько двох десятків дерев: клени, берези, верби!

**Для того, щоб здійснити цю "операцію" у комунального підприємства "Служба замовника" було навіть отримано довідку про те, що на вказаній ділянці, площею 0,07 га зелені насадження відсутні!**

[![](https://mpz.brovary.org/wp-content/uploads/2011/12/Біля-неіснуючих-дерев.jpg "Біля неіснуючих дерев")](https://mpz.brovary.org/wp-content/uploads/2011/12/Біля-неіснуючих-дерев.jpg)Обурені броварчани вирішили власноручно переконатися в тому, що КП "Служба замовника" допустило помилку, тому всі разом відправились подивитися на дерева, разом з ними сфотографуватися та засвідчити, що на даній ділянці зелені насадження присутні!

Зібравшись на ділянці, яку можновладці планують продати ПП "Феско", громадяни пов'язали на дерева стрічки "Під захистом громади", зробили колективні фотографії, поставили свої підписи під колективним зверненням до броварського міського голови **Ігоря Сапожка** і проголосували за наступні рішення:

1. Створити [броварську громадську ініціативу "Збережемо перемогу"](https://mpz.brovary.org/peremoga/ "Збережемо Перемогу!"), яка має на меті не допустити скорочення території парку "Перемога" і захистити зелені насадження парку;
2. Доручити броварським опозиційним депутатам **Павлу Різаненку** та **Роману Сімутіну** зачитати колективне звернення мешканців на наступному сесійному засіданні Броварської міської ради та передати його броварському міському голові Ігорю Сапожко;

[![](https://mpz.brovary.org/wp-content/uploads/2011/12/Окуляри-в-подарунок.jpg "Окуляри в подарунок")](https://mpz.brovary.org/wp-content/uploads/2011/12/Окуляри-в-подарунок.jpg)Активісти навіть підготували спеціальні окуляри для очільників міста, щоб вони могли краще роздивитися дану земельну ділянку і побачити, що на ній справді ростуть дерева, що це невід'ємна частина парку, яку не можна відбирати у громади.

Також на деревах було розвішено портрети броварських депутатів із "більшості", які голосували за вказане рішення, незважаючи на заклики і протести опозиціонерів. Опинився серед них і депутат **Вадим Андрієвський** - представник Політичної партії "Зелені", яка мала б у цей день стати разом з активістами на захисті дерев, а замість цього діє в протилежному напрямку.

Громадяни домовились, що це лише початок довгої і суворої боротьби за наш парк! Наступний крок - пікетування Броварської міської ради **29 грудня 2011 року о 13:30** (перед початком 17-ої чергової сесії).

Телефон "гарячої лінії" ініціативи "Збережемо перемогу": (067) 401-47-93 Активісти просять повідомляти про будь-які факти зазіхання на вказану ділянку!

**Фотографії з акції:** 

#### ЗМІ про нас

**Gazeta.UA:** [У Броварах "регіонал" приватизував парк: люди виступили з протестом](http://gazeta.ua/articles/politics/_u-brovarah-regional-privatizuvav-park-lyudi-vistupili-z-protestom/414869 "Сергій Федоренко парк Перемога Бровари")
