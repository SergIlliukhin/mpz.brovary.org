---
title: "Саботаж броварських виборів триває: голова комісії Грицай утік за кордон"
date: 2013-01-30
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "vibir-redaktsiyi"
  - "viborchiy-okrug-20"
  - "gritsay"
  - "dovibori"
  - "logovchenko"
  - "promizhni-vibori"
  - "rizanenko"
  - "sapozhko"
  - "tvk"
  - "torgmash"
coverImage: "wp-content/uploads/2013/01/Tablichka-viborchoyi-komisiyi-3.jpg"
---

[![Табличка виборчої комісії 3](https://mpz.brovary.org/wp-content/uploads/2013/01/Tablichka-viborchoyi-komisiyi-3.jpg)](https://mpz.brovary.org/wp-content/uploads/2013/01/Tablichka-viborchoyi-komisiyi-3.jpg)**У понеділок, 28 січня, Броварська міська виборча комісія втретє не змогла провести власне засідання з приводу призначення проміжних виборів до Броварської міської ради по мажоритарному виборчому округу № 20 (замість Павла Різаненка, який склав свої повноваження як депутат міськради у зв'язку з обранням до Верховної Ради України).**

Члени ТВК «заворушились» після [публікації на «Маєш право знати»](https://mpz.brovary.org/u-brovarah-vlada-zrivaye-vibori-v-miskradu/) та подання запитів на інформацію до ЦВК та ТВК, проте досі під різними приводами виборчий процес зривається.

Минулого тижня з власних джерел "МПЗ" стало відомо, що перше з 2010-го року засідання Броварської міської виборчої комісії було заплановане на середу, 23 січня. Буцімто саме тоді члени броварської ТВК мали призначити дату проміжних виборів та формально розпочати процес обрання 42-го депутата міськради. Утім засідання не відбулось – члени ТВК просто не зібрались у кількості, достатній для проведення засідання.

Пізніше стало відомо, що засідання ще раз спробують провести у п’ятницю, 25 січня, о 12:00 в малій залі виконкому міськради. Приблизно в цей час з усіх членів ТВК в міськраді нашим журналістам вдалось помітити лише двох, а засідання знову не відбулось. Як вдалось з'ясувати, формальною причиною зриву засідання цього разу стала начебто відсутність голови комісії – **Олександра Грицая** – на території України. Сам Грицай попросив перенести засідання на понеділок, 28 січня, коли вже нічого не мало завадити проведенню зборів.

О 12:00 28 січня на четвертому поверсі міської ради (каб. 421) зустрілись лише п’ятеро членів міської виборчої комісії. Близько 20-ти хвилин ті чекали свого «закордонного» голову Грицая, проте той знову змусив членів комісії, присутніх журналістів та помічників нардепів піти додому без результатів. Заступник Грицая **Юлія Логовченко**, котра намагалась керувати підготовкою, зрештою мусила констатувати той факт, що засідання вкотре не відбудеться по причині відсутності кворуму. На коли переноситься призначення обов’язкових довиборів Логовченко відповідати відмовилась та швидко зникла за дверима апарату міської ради.

Слід зазначити, що участь Юлії Логовченко в подібних схемах по зриву засідань виборчих комісій для неї не є новою. Так, зокрема під час парламентських виборів в 97-му виборчому округу Логовченко особисто саботувала засідання окружної ВК за аналогічною процедурою, в результаті чого комісія не могла приступити до роботи понад тиждень.

<iframe src="http://www.youtube.com/embed/wWKx7vhX3ww" height="315" width="420" allowfullscreen frameborder="0"></iframe>

> У зв’язку з явною протидією організації обов’язкових довиборів у Броварах, активісти «Маєш право знати» планують направити скаргу в ЦВК на бездіяльність броварської виборчої комісії. Якщо ж ЦВК не відреагує найближчим часом, подібну скаргу ми змушені будемо направити до прокуратури та суду – цього разу щодо бездіяльності Центральної виборчої комісії, позаяк остання – згідно із законом - мусила вже давно взяти ситуацію з броварськими виборами під контроль та власним рішенням призначити дату виборів.
