---
title: "У Броварах різко почастішали крадіжки з автомобілів. Як вберегтись від зловмисників?"
date: 2015-02-24
author: 
  username: "tatuuum"
  display_name: "Тетяна Панкратьєва"
tags: 
  - "brovary"
  - "vibir-redaktsiyi"
  - "kradizhki-z-avto"
  - "militsiya"
  - "novini"
  - "strahova"
coverImage: "wp-content/uploads/2015/02/20120809161101.jpg"
---

**[![20120809161101](https://mpz.brovary.org/wp-content/uploads/2015/02/20120809161101.jpg)](https://mpz.brovary.org/wp-content/uploads/2015/02/20120809161101.jpg)Сьогоденні реалії у нашому місті, на жаль, не дуже втішні: квартири грабують, викрадають велосипеди та машини, а із залишених на вулиці автівок тягнуть все, що погано лежить. Пояснити такий сплеск злочинної активності дуже легко: у країні війна і криза, багато українців опинилися у скрутному становищі, тож декого це штовхає на протиправні дії частіше, ніж до цього.**

У фокусі уваги нашого сьогоднішнього матеріалу - **крадіжки з автомобілів**. За статистикою та аналізом подібних правопорушень, а також порадами, як вберегти авто від зловмисників, журналісти «Маєш право знати» звернулися до **Броварського міського відділу міліції**.

Дійсно, за даними міліції, лише за **січень 2015 року** скоєно **12 крадіжок** з авто (з них розкрито 3), у той час як за весь **2014** **рік** було зареєстровано **21** такий випадок (розкрито 5). Отже, тенденцію видно неозброєним оком.

_«Зловмисники викрадають усе, що представляє для них матеріальну цінність, а саме: автомагнітоли, ноутбуки, акумулятори, жіночі сумки, сумки - барсетки, документи, особисті речі водіїв та гроші,_ – йдеться у відповіді правоохоронців. - _Лише декілька хвилин необхідно злодіям, щоб викрасти з автомобіля речі, залишені в салоні. Діють вони швидко та злагоджено – розбивають скло в дверцятах і викрадають речі, так необачно залишені водієм. Лише на декілька хвилин власники залишають своє авто в людному місці, в надії, що крадії не наважаться привселюдно влізти до салону, а повернувшись за 5-10 хвилин, виявляють розбите скло чи пошкоджені замки дверцят в автомобілі і пропажу особистих речей»_.

[![vor21](https://mpz.brovary.org/wp-content/uploads/2015/02/vor21.jpg)](https://mpz.brovary.org/wp-content/uploads/2015/02/vor21.jpg)

**Що крадуть і коли?**

> На підставі аналізу крадіжок і пошкоджень, за місцем, часом та способом скоєння і предметами посягання, можна зробити наступні висновки:
> 
> — **крадіжки автозапчастин** (коліс, акумуляторів, дзеркал) вчиняються з автомобілів, що перебувають на стоянках, дворах будинків без нагляду та охорони **у нічний час** доби. Тому правоохоронці радять власникам авто краще дбати про свої транспортні засоби, залишати їх на охоронюваних стоянках, встановлювати сигналізацію, навіть вживати такий захід як «секретна гайка» на дисках.
> 
> — **крадіжки особистого майна автовласників** з автомобілів (автоапаратура, сумки з грошима, документами та інші цінні речі) вчиняються **вдень** та **у вечірній час** доби. Так, наприклад, у січні 2014 року прикрий випадок стався в місті Бровари по вулиці Шевченка 14, неподалік пологового будинку, 31-річний місцевий житель залишив автомобіль без нагляду, а повернувшись помітив, що хтось господарював у його авто - було розбите переднє скло та зникла куртка, мобільний телефон, гроші і документи.
> 
> Злочинці у світлу пору доби оглядають салон автомобіля через скло, вибирають автомобілі, в салоні яких власники залишили цінні речі, – розбивають скло водійських дверцят, забирають цінні речі із салону авто і швидко зникають з місця злочину.

**Способи, якими користуються «автомобільні» злодії для вчинення злочинів**

> Найпоширенішими є зламування замка капоту або дверцят і розбиття віконного скла. Наприклад, якщо в автомобілі не встановлена сигналізація, можна легко справитися зі штатним замком дверцят або капоту. Так, злодій помічає авто, яке знаходиться на стихійній стоянці, впевнюється у тому, що господар достатньо далеко, після чого перевіряє машину на наявність сигналізації, непомітно вдаряючи по колесу ногою або рукою по дверцятам, в цей час поплічник злодія знаходиться поруч з водієм автомобіля та в разі повернення останнього до свого авта по телефону попереджає злодія про небезпеку.
> 
> Замки дверцят та капоту, особливо у радянських машинах, легко ламаються ножами, ножицями, залізними учнівськими лінійками, а ще – різного роду відмичками чи шляхом підбору ключа. На все про все йде близько 15-20 секунд. Подібні крадіжки частіше за все трапляються серед білого дня при значному скупченні людей. Як правило, злодії діють настільки спокійно, що до них нікому немає ніякої справи.
> 
> Інший спосіб вчинення крадіжки з авто – розбиття вікна. Жертвами зазвичай стають автомобілі, які господарі залишають у дворах будинків та на пустих вулицях. Сигналізація дуже часто злодію не заважає. Поки вона пищить, зловмисник упродовж 30-40 секунд встигає зробити свою справу і втекти. В даному випадку дуже часто страждають іномарки. Багато з автомобілів іноземного виробництва оснащені такою сигналізацією, яка реагує тільки на зламування замка, а ось якщо злодій розіб’є скло – вона промовчить.
> 
> Загалом же злодії полюють не тільки на автомагнітоли, але й прихоплюють разом й інші цінності, які тільки можна забрати із собою. Наприклад, комп’ютерні монітори, ноутбуки, шкіряні куртки, фотоапарати, необережно залишені барсетки, портфелі чи навіть гаманці.

![avtostoyanki](https://mpz.brovary.org/wp-content/uploads/2015/02/avtostoyanki.jpg)

**Як уберегтися?**

> В ситуації, коли не допомагає навіть сигналізація на вашому автомобілі, єдиним і найбільш надійним способом уникнути крадіжок буде не залишати цінні речі та значні суми грошей в салоні. Особливо на видному місці. Більшість спонтанних крадіжок скоюється саме через те, що автовласники самі провокують зловмисника. Потенційний злодій завжди помітить на сидінні безпечно залишений мобільний телефон, той самий ноутбук або шкіряну барсетку, в якій напевне таки знаходиться кругленька сума. У громадянина з кримінальними задатками звичайно ж спрацює «хапальний рефлекс».
> 
> На противагу автозлодіям водіям слід виробити у себе два основні рефлекси – закривати автомобіль, виходячи з нього навіть на півхвилини, та ховати або ж забирати із собою цінності з салону.

**Поради для власників авто**

> — не залишати автомобіль без нагляду, навіть на короткий час;
> 
> — обладнайте авто сигналізацією та включайте її кожного разу, коли залишаєте автомобіль;
> 
> — залишайте автомобіль на майданчиках з охороною або в місцях з відеоспостереженням;
> 
> — залишаючи свій автомобіль навіть на короткий проміжок часу, подбайте про те, щоб на сидіннях авто не залишались речі, що можуть привернути увагу злодіїв;
> 
> — у вечірній час не залишайте автомобілі без нагляду та охорони;
> 
> — подбайте про безпеку свого авто – залишайте на ніч лише на охоронюваних стоянках та в гаражних приміщеннях.

![KASKO](https://mpz.brovary.org/wp-content/uploads/2015/02/KASKO.jpg)

Звернулися ми також і до представника страхової компанії з проханням пояснити, як вберегтися від збитків та що потрібно робити у випадку, якщо ваше авто пограбували. Коментує **Ольга Володимирівна Кочаровська**, керівник ЦПіОК (Центр прийому і обслуговування населення) СК «Провідна» в м. Бровари: _«Страхова може допомогти лише в одному випадку, якщо у власника автомобіля є не лише поліс цивільної відповідальності, а й **КАСКО**. КАСКО включає у себе страхування від декількох видів ризиків: ДТП, пожежа, викрадення авто тощо, в тому числі й страхування від **протиправних дій третіх осіб**. Коштує КАСКО від 4% вартості авто, купується звичайно строком на один рік»_. Ольга Володимирівна підтверджує, що звернення по випадкам протиправних дій третіх осіб останнім почастішали, але на тарифи її страхової компанії це не вплинуло.

**Що повинен зробити постраждалий автовласник?**

> По-перше, подзвонити 102 та викликати міліцію. Приїде оперативна бригада, оформить документи, сфотографує все і протягом 10 днів видасть вам довідку.
> 
> По-друге, подзвонити до своєї страхової компанії, пояснити ситуацію. Представник страхової (аварійний комісар) приїде не обов’язково, тож рекомендується самому сфотографувати авто та потрібні деталі обстановки. Рухати машину, торкатися чогось або від’їжджати не можна до приїзду міліції та, якщо це очікується, - страхової. Виключення - випадки, коли існує певна небезпека, наприклад, знищення авто абощо.
> 
> Потім протягом 3 днів потрібно написати заяву у відділ збитків, тому що недотримання процедури може бути стати підставою у виплаті коштів страховою компанією. І нарешті вже з усім пакетом документів (в тому числі з довідкою з міліції) треба звертатися до страхової за відшкодуванням.

Отже, радимо автовласникам страхувати своє авто, бути пильними та бажаємо вберегтися від злодіїв.

> **Також, правоохоронці звертаються до громадян з проханням не бути байдужими до чужої біди. Якщо Ви стали свідком злочину або маєте інформацію про осіб, що скоїли дані злочини, прохання повідомляти працівників міліції за телефонами (04594) 5-34-04 або 102. Ваша інформація допоможе правоохоронцям розшукати правопорушників, тим самим убезпечить інших громадян від посягань злочинців.**
