---
title: "Очна ставка кандидатів: завтра відбудеться відкрита дискусія претендентів на посаду директора «Купави»"
date: 2014-04-14
author: 
  username: "pravoznaty"
  display_name: "Маєш право знати"
categories: 
  - "announce"
tags: 
  - "vibir-redaktsiyi"
  - "novini"
coverImage: "wp-content/uploads/2014/04/collage.jpg"
---

**[![collage](https://mpz.brovary.org/wp-content/uploads/2014/04/collage.jpg)](https://mpz.brovary.org/wp-content/uploads/2014/04/collage.jpg)У вівторок, 15 квітня в приміщенні реконструйованого плавального басейну «Купава» відбудеться круглий стіл за участі кандидатів на посаду директора басейну. Під час заходу претенденти на вакантну посаду мають представити свої пропозиції щодо стратегічного розвитку басейну, залучення на підприємство фахівців та виведення «Купави» на самоокупність.**

Такі вимоги перед кандидатами на директорський пост напередодні поставив міністр молоді та спорту **Дмитро Булатов,** котрий на минулому тижні [здійснив вже другий  візит](https://mpz.brovary.org/ministr-molodi-ta-sportu-dmitro-bulatov-znovu-priyizhdzhaye-v-kupavu/) до Броварів. Також за ініціативи міністра в Броварах розпочалось громадське обговорення кандидатур на посаду керівника реконструйованого басейну, що має завершитись всенародним голосуванням за визначення кращого претендента. До роботи круглого столу також запрошуються представники громадськості, місцеві спортсмени та працівники басейну «Купави».

Нагадаємо, що раніше міністр Булатов[розпорядився](https://mpz.brovary.org/ministr-molodi-i-sportu-bulatov-kupava-mozhe-zapratsyuvati-cherez-tizhden/) провести опитування громадської думки щодо нового кандидата на посаду директора «Купави» [шляхом онлайн-голосування.](https://mpz.brovary.org/startuvalo-onlayn-opituvannya-kandidatur-na-posadu-direktora-kupavi/) Опитування [стартувало](http://www.brovary.kiev.ua/opituvannya-gromadsko%D1%97-dumki-stosovno-kandidaturi-ker%D1%96vnika-plavalnogo-baseinu-%C2%ABkupava%C2%BB-1) минулого понеділка на сайті Броварської міської ради, однак журналісти «Маєш право знати» та громадськість виявили та [оприлюднили факти фальсифікацій голосування](https://mpz.brovary.org/publichne-priznachennya-direktora-kupavi-vlada-prodovzhuye-grati-v-naperstki/) напередодні чергового візиту міністра Булатова до Броварів. Навмисне спотворення результатів опитування було визнано очільником міністерства, а відтак Дмитро Булатов [оголосив про рішення провести повторне голосування](https://www.facebook.com/photo.php?fbid=767007756656170&set=gm.806565956040039&type=1&theater), котре цього разу організує та проконтролює представник громадськості. Координатора процесу громадського обговорення від громади безпосередньо на зустрічі з міністром було обрано місцевого активіста [Олександра Тарасова](https://www.facebook.com/tavib2?ref=ts&fref=ts), який вже продемонстрував свою активність, [ініціювавши напередодні суботник в парку "Приозерний".](https://mpz.brovary.org/na-subotnik-v-priozernomu-brovarchan-zaproshuyut-na-spetsialnomu-sayti/)

**За посаду директора «Купави» на разі змагається 4 кандидати:**

1. Багаторазовий чемпіон та рекордсмен світових змагань з плавання [**Сергій Бреус,**](http://kupava.cobat.com.ua/programs/breus)
2. Колишній заступник директора «Купави» [**Станіслав Долінін,**](http://kupava.cobat.com.ua/programs/dolinin)
3. Заслужений тренер України, багаторазовий переможець міжнародних змагань з підводного плавання, засновник всеукраїнської мережі спорткомплексів «Планета Спорт» [**Віталій Кершков.**](http://kupava.cobat.com.ua/programs/kershov)
4. Колишній директор ДЮСШ-2 та зав. кафедри з фізичного виховання ВМУРоЛ «Україна» [**Олександр Чабанюк.**](http://kupava.cobat.com.ua/programs/4banuk)

Також зазначимо, що голова місцевої профспілки працівників освіти **Андрій Артемчук** зняв свою кандидатури з обговорення. Онлайн-голосування за претендентів на посаду директора «Купави» розпочнеться завтра, 15 квітня [на спеціально створеному веб-ресурсі](http://kupava.cobat.com.ua/) та триватиме три дні до 12:00 пятниці, 18 квітня.
