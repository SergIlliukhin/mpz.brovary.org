---
title: "Громадська рада: електронна черга в садочки, батьківські внески, бюджетні подання"
date: 2015-11-30
author: 
  username: "tatuuum"
  display_name: "Тетяна Панкратьєва"
categories: 
  - "hromada"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "gromadska-rada-pri-upravlinni-osviti"
  - "novini"
coverImage: "wp-content/uploads/2015/11/27532-0.jpg"
---

**На минулому тижні Громадська рада при управлінні освіти не лише [інспектувала освітні заклади Броварів](https://mpz.brovary.org/aktyvisty-pereviryly-shho-potribno-remontuvaty-u-brovarskyh-shkolah-ta-sadochkah/), а і досить продуктивно провела засідання. Окрім членів Громради на зустрічі 24 листопада були присутні офіційні особи: заступниця міського голови Лариса Виноградова, начальник управління освіти Володимир Онищенко та депутат міської ради Тетяна Крилова (Самопоміч). Активісти поспілкувалися на тему електронних черг до садочків, вступних та батьківських внесків, потреб освітніх закладів на наступний рік, питань інклюзивної освіти, а також проголосували за те, аби рекомендувати включити голову ГР Ігоря Романенка до складу міськвиконкому.**

**Електронна черга в садочки**

Першим питанням, яке розглянули члени Громадської ради, була "електронна черга" для запису у дитячі садочки міста.

> На відміну від, наприклад, Києва, де існують черги до дитячих садків, у Броварах записують усіх бажаючих без обмежень, тому **черга відсутня**. В київських ДНЗ притримуються нормативів і в групи записують не більше 20 дітей, проте батьки роками стоять у чергах. У Броварах запис вільний, проте кількість дітей може сягати і 45 осіб у групі. Щоправда, відвідує садочки завжди менша кількість дітей - за рахунок цього, пояснюють в управлінні освіти, в групах зберігається видимість нормальної наповнюваності. Поки що...

_"У Броварах працює ліцензована програма електронної реєстрації дітей дошкільного віку,_ - повідомила активістка ГО "Броварський народний контроль" **Надія Лещик**. - _Ми перевірили цю програму, вона проплачена (**3000 грн** за реєстрацію та **1000 грн** на рік з кожного ДНЗ), але жодної дитини там не зареєстровано"._ То чи потрібна ця програма? Присутні розійшлися у думках: з одного боку, це зручно та сучасно, успішно працює в Києві, з іншого, чиновники засумнівалися в потрібності програми та її належному функціонуванні. Але якщо програма не потрібна - то чому вона оплачена, може, треба взагалі відмовитися? А якщо потрібна - то чому не працює? Можливо, потрібна інформаційна кампанія для ознайомлення широкого кола батьків з існуючою можливістю?

[![27532-0](https://mpz.brovary.org/wp-content/uploads/2015/11/27532-0.jpg)](https://mpz.brovary.org/wp-content/uploads/2015/11/27532-0.jpg)

Для консультації на засідання запросили завідуючу відділом позашкільної та виховної роботи **Ярич Людмилу Петрівну**, яка займається видачею направлень до садочків. Довго активісти та чиновниця не могли зрозуміти одне одного. На запитання, чи працює програма "електронної черги" - чиновниця відповідала ствердно: _"Так, до нас приходять батьки і ми їх заносимо у програму"._ Вочевидь завідуюча відділом плутала "електронну чергу" із внутрішньою базою даних.

Також активісти почули, що направлення до садочків видаються усім діткам, навіть якщо вони не досягли потрібного віку, - _"на майбутнє, щоб мама не приходила два рази"_. Це створює "приховану чергу" в садочки, вирішили присутні, таку практику потрібно припинити.

Взагалі, раніше направленнями займалися завідуючі садочків, а не управління освіти. Управління взяло на себе цю функцію, аби виключити корупційну складову, пояснюють чиновники: щоби простимульовані матеріально завідуючі не обирали, кого брати, кого ні.

_"Ми просимо батьків повідомляти про такі випадки",_ - каже пані Ярич. _"В цьому році ми мали два звернення від батьків,_ - додав **Володимир Онищенко**. - _Щодо завгоспу ДНЗ "Катюша" та медсестри, яка виконувала обов'язки завідуючої у ДНЗ "Золота рибка". Обидва працівники були звільнені. Батькам треба бути активніше в цих питаннях, і не телефонувати, а приходити і писати письмові звернення - ми відреагуємо"._

\[caption id="attachment\_46849" align="aligncenter" width="600"\][![онищенко](https://mpz.brovary.org/wp-content/uploads/2015/10/onyshhenko1.jpg)](https://mpz.brovary.org/wp-content/uploads/2015/10/onyshhenko1.jpg) Володимир Онищенко\[/caption\]

Підсумком цієї частини діалогу стала домовленість про робочу зустріч спеціаліста управління освіти з активістом Громадської ради, аби розглянути це питання докладніше і зробити конкретні висновки.

**Місту потрібні нові школи та садочки**

І знову активісти підняли питання про переповненість дитячих навчальних закладів. Чиновники запевнили, що вони знають про існуючі проблеми. _"Вже заплановано будівництво школи на 600 місць за "Лісовим кварталом",_ - зазначила **Лариса Виноградова.** - _Також у нас готові декілька земельних актів на школи та садочки, питання тільки фінансування та будівництва - хто візьме на себе ці зобов'язання?"_

\[caption id="attachment\_17933" align="aligncenter" width="277"\][![Лариса Виноградова](https://mpz.brovary.org/wp-content/uploads/2013/05/vinogradova.jpg)](https://mpz.brovary.org/wp-content/uploads/2013/05/vinogradova.jpg) Лариса Виноградова\[/caption\]

А як же забудовники? - запитали активісти. _"Так, у забудовників є зобов'язання, проте місто повинно забезпечити їм комунікації, а ми нічого не будуємо, тому забудовники здебільшого компенсують свої внески комунікаціями, освітленням, дорогами і так далі",_ - пояснила пані Виноградова.

Голова Піклувальної ради СШ№5 **Людмила Кулініч** запропонувала з'єднати зусилля з обласними депутатами. _"Їх у нас троє: Іваненко (Солідарнсть), Сімутін (Солідарність) та Дорошенко (Самопоміч), кожний реально може добитися виділення 30 мільйонів, -_ сказала Людмила Кулініч. _- Також у нас буде в цьому році профіцит бюджету. Тому потрібно подумати, скільки коштів може виділити місто (не менше 10%, а може й більше) і шляхом співфінансування почати нарешті вирішувати це питання"._

\[caption id="attachment\_48938" align="aligncenter" width="391"\][![кулинич](https://mpz.brovary.org/wp-content/uploads/2015/11/kulynych.jpg)](https://mpz.brovary.org/wp-content/uploads/2015/11/kulynych.jpg) Людмила Кулініч\[/caption\]

Проте це не повинна робити освіта, наголосили чиновники. Школи та садочки повинні будувати професіонали, це сфера діяльності відділу комунального будівництва.

**Батьківські внески**

Присутні зауважили, що надання коштів на розвиток групи, у фонд класу чи школи - є **виключно рішенням та бажанням батьків**. Ніхто їх змусити здавати кошти не може. Чиновники наголосили, що зі свого боку проводять пояснювальну роботу з адміністраціями навчальних закладів, аби ті не вимагали з батьків кошти. Також додали, що адміністрація не має стосунку до "благодійних внесків", цим повинні займатися лише батьки. _"А якщо деякі голови батьківських комітетів дуже наближені до адміністрації закладів і у них там якісь темні справи, то може пора змінити таких голів?"_ - пан Онищенко порадив батькам контролювати, як витрачаються їхні кошти.

Проте, звичайно, досвід показує, що без додаткових коштів освітнім закладам не обійтись. _"Так давайте нарешті нормально фінансувати школи і садочки, тоді всі питання щодо батьківських внесків відпадуть,_ - зауважила Людмила Кулініч. - _Давайте почнемо хоча б з побутової хімії"_.

_"Освіта подає бюджетні запити щороку, але вони не фінансуються в повній мірі, -_ каже заступниця мера Лариса Виноградова. - _Але в цьому році ситуація значно краща, за рахунок децентралізації, ми отримуємо більше коштів, і на наступний рік маємо всі шанси достойно профінансувати освітні потреби"._

\[caption id="attachment\_44057" align="aligncenter" width="600"\][![романенко](https://mpz.brovary.org/wp-content/uploads/2015/08/romanenko.jpg)](https://mpz.brovary.org/wp-content/uploads/2015/08/romanenko.jpg) Ігор Романенко\[/caption\]

Зупинили увагу і на вибірковості ремонтних робіт. "У _8-й школі в минулому році батьки скинулися і поставили майже у всій школі вікна,_ - розповідає **Ігор Романенко.** - _В цьому році давай знову збирати (на поточні витрати), а батьки відмовляються, кажуть, ми за свій рахунок вікна ставили, витрачалися, а в 6-й школі за бюджетні кошти зробили. То може є сенс це якось централізовано робити? По всіх школах, наприклад, поміняти вікна?"_ Тим більше, що це правильно з точки зору енергоефективності, зауважили активісти. І взагалі до питань ремонтів треба підходити стратегічно та планувати на кілька років наперед, аби батьки знали, що буде ремонтуватися в їхньому закладі і розумно витрачали свої кошти.

> Щодо нових металопластикових вікон, то за даними начальника управління освіти:
> 
> - ЗОШ №1 засклена повністю
> - ЗОШ №2 засклена повністю
> - ЗОШ №3 засклена на 60%
> - Гімназія ім.Олійника засклена повністю
> - СШ №5 засклена на 50%
> - ЗОШ №6 засклена повністю
> - СШ №7 засклена на 60%
> - НВК засклена на 75%
> - у ЗОШ №9 в 2007 році усі вікна замінені на дерев'яні
> - ЗОШ №10 засклена на 50%

**Бюджетні кошти**

_"Ми вже подали бюджетний запит на основі прохань керівників навчальних закладів, і якщо Громадська рада при формуванні бюджету зможе вплинути на деякі напрямки - це буде дуже класно",_ - сказав Володимир Онищенко і продемонстрував документи (подання керівників та вже загрегованні подання управління освіти). Так, наприклад, на ремонтні роботи управління освіти вирішило, що потрібно **52** мільйони гривень (документ: стор. [1](https://mpz.brovary.org/wp-content/uploads/2015/11/IMAG2284.jpg), [2](https://mpz.brovary.org/wp-content/uploads/2015/11/IMAG2285.jpg), [3](https://mpz.brovary.org/wp-content/uploads/2015/11/IMAG2286.jpg)), на миючі засоби - **1** мільйон, на канцтовари - **1** мільйон, на харчування - **13** мільйонів, на аптечки - **11** тисяч.

\[caption id="attachment\_37782" align="aligncenter" width="600"\][![громадська рада управління освіти (19) кулініч](https://mpz.brovary.org/wp-content/uploads/2015/05/DSC_8809.jpg)](https://mpz.brovary.org/wp-content/uploads/2015/05/DSC_8809.jpg) Людмила Кулініч: "Давайте зберемося з депутатами з бюджетної комісії та визначимо пріоритети по фінансуванню освіти"\[/caption\]

Після ознайомлення з документами активісти вирішили провести свою [інспекцію](https://mpz.brovary.org/aktyvisty-pereviryly-shho-potribno-remontuvaty-u-brovarskyh-shkolah-ta-sadochkah/) навчальними закладами, аби визначитися з пріоритетами ремонтних робіт.

**Інше**

Також підняли питання щодо охорони навчальних закладів. Зараз у кожній школі міста це питання вирішується індивідуально: десь є охоронна фірма, десь немає, почасти батьки не задоволені якістю послуг і не хочуть їх оплачувати, а дехто взагалі не бачить в охороні сенсу. Ігор Романенко коментує: _"Ми платимо багато і ні за що, а хочемо платити менше і отримувати більш якісну роботу. В мене є цікава пропозиція від однієї охоронної компанії: **5100 грн** в місяць, для десяти шкіл це буде вже **4200 грн**"._

Наостанок присутні проголосували за декілька рішення: прийняти до складу Громради представницю НВК Авраменко Юлію, рекомендувати включити в склад міськвиконкому голову ГР Ігоря Романенка та направити лист до Сапожка І.В. щодо реорганізації Центру соціальної реабілітації дітей-інвалідів в Навчально-реабілітаційний центр.

> Наступне засідання Громадської ради при управлінні освіти та науки Броварської міської ради відбудеться 22 грудня о 13:00
