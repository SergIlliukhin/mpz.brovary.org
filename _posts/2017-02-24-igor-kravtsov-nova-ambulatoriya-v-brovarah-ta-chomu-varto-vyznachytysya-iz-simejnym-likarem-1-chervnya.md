---
title: "Ігор Кравцов: \"Нова амбулаторія в Броварах та чому варто визначитися із сімейним лікарем до 1 червня\""
date: 2017-02-24
author: 
  username: "yschenko"
  display_name: "Ірина Ющенко"
categories: 
  - "brovary"
  - "novyny"
tags: 
  - "igor-kravtsov"
  - "ambulatoriyi-simejnoyi-medytsyny"
  - "brovary"
  - "vibir-redaktsiyi"
  - "novini"
  - "pervynna-medytsyna"
coverImage: "wp-content/uploads/2016/07/I-Brovary-6.jpg"
---

**У Броварах скоро відкриється 6-та амбулаторія сімейної медицини****. Однак такої кількості закладів для населення міста все одно замало, каже головний лікар Броварського міського [центру первинної медико-санітарної допомоги](https://mpz.brovary.org/pervinna-lanka-meditsini-v-brovarah-hto-finansuye-ta-chi-mayut-platiti-patsiyenti/) Ігор Кравцов. Тому броварчани мають поспішити вибрати собі сімейного лікаря та до 1 червня укласти із ним угоду, інакше - можуть залишитися «за бортом» повноцінного медичного обслуговування.**

Амбулаторія сімейної медицини **№6** буде другою на Торгмаші та шостою в місті. Її обладнанням займається фірма "ПП "Горинь"" на місці колишньої міської комунальної аптеки на вул. Володимира Великого (колишня Енгельса) поряд із аптекою «Вета».

\[caption id="attachment\_66898" align="aligncenter" width="600"\][![](https://mpz.brovary.org/wp-content/uploads/2017/02/5-2.jpg)](https://mpz.brovary.org/wp-content/uploads/2017/02/5-2.jpg) Амбулаторія №6 на вул. Володимира Великого\[/caption\]

[![](https://mpz.brovary.org/wp-content/uploads/2017/02/4-3.jpg)](https://mpz.brovary.org/wp-content/uploads/2017/02/4-3.jpg)

[![](https://mpz.brovary.org/wp-content/uploads/2017/02/2-4.jpg)](https://mpz.brovary.org/wp-content/uploads/2017/02/2-4.jpg)

Вартість ремонтних робіт експерти оцінили в 421 тис грн. Фірма виграла тендерні торги, які проходили у системі «Прозорро», запропонувавши **390 тис грн**. Будівельники обіцяють, що ремонтні роботи завершать **через 2 місяці**. На 100 кв м розміститься кабінет сімейного лікаря для дорослих, де позмінно працюватимуть 2  фахівці,  денний стаціонар на 2-3 ліжка, маніпуляційний кабінет. Також у амбулаторії можна буде зробити  ЕКГ.

_«На сьогодні все, що держава поклала на плечі міської влади, – практично виконано: у Бровара є 6 амбулаторій сімейної медицини, для роботи сімейних лікарів придбано транспорт та комп’ютери, -_ каже Ігор Кравцов. - _Залишилося провести торги для залучення ІТ-компанії, яка б провела інформатизацію: зробила електронну карту пацієнта та навчила медперсонал»._

\[caption id="attachment\_66900" align="aligncenter" width="450"\][![](https://mpz.brovary.org/wp-content/uploads/2017/02/7-3.jpg)](https://mpz.brovary.org/wp-content/uploads/2017/02/7-3.jpg) Ігор Кравцов\[/caption\]

У броварчан в запасі є **3 місяці**, щоб остаточно визначитися з фахівцем і до нього «приписатися», пояснює **Ігор Кравцов**. Хто не встигне – може залишитися «за бортом». Із 1 червня 2017 р. зарплата лікаря залежатиме від кількості укладених договорів: за  кожного «контрактника» сімейний лікар отримуватиме від держави в рік **210 грн.** Але лікар зможе заключити не більше 2 тисяч  угод. Це – норма. «Понаднормових» – держава не оплачуватиме. Згідно ж із [даними](https://kyivobl.ukrstat.gov.ua/content/p.php3?lang=1&c=114) Головного управління статистики в Київській області, в Броварах нині проживає **100** **тис** населення. Саме на стільки населення і виділятиметься коштів. Насправді ж мешканців у Броварах значно більше, каже головний лікар: у журналах сімейних лікарів зареєстровано **128 тис**. Але і це ще далеко не всі. Нині, щоб обслуговувати все населення міста, потрібно щонайменше **9** амбулаторій та **50** сімейних лікарів. А є лише **6** амбулаторій та **38** лікарів. Та і посадити 50 медиків немає де, каже Ігор Кравцов. _«Представники забудовника ЖК «Скандія» цікавилися, яка площа потрібна під амбулаторію,_ - розповідає головний лікар. - _Готовий передати приміщення під амбулаторію і забудовник «Атлант», що на Торгмаші. Залишається несказане слово за «Альянс-Новобуд»»._ Тож поки не буде облаштовано ще 3 амбулаторії, люди з нових кварталів йтимуть у ті амбулаторії, що вже є.

За інформацією головного лікаря, фонд заробітної плати усіх сімейних лікарів у Броварах складатиме  **21 млн грн.** У цьому році на Бровари виділено **24 млн** **грн**. Однак і цього мало, каже фахівець, адже лікарі змушені обслуговувати значно більшу кількість населення.

«_Якщо людина не заключить контракт із сімейним лікарем, то обслуговуватися не буде,_ - пояснює  Ігор Кравцов. - _Лікарі зможуть такому пацієнту надати лише екстрену допомогу: у випадку високої температури чи високого тиску. Але хворий не зможе без укладеної угоди лікуватися в стаціонарі та отримати лікарняний»._

**Фото - автора**
