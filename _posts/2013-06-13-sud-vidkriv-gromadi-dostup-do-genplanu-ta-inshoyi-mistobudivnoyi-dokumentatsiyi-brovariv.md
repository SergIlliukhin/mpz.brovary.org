---
title: "Суд відкрив громаді доступ до генплану та іншої містобудівної документації Броварів"
date: 2013-06-13
author: 
  username: "Aleechka"
  display_name: "Аліна Дяченко"
tags: 
  - "vibir-redaktsiyi"
  - "generalniy-plan"
  - "detalniy-plan"
  - "dostup-do-genplanu"
  - "dostup-do-publichnoyi-informatsiyi"
  - "kasatsiya"
  - "mistobudivna-dokumentatsiya"
  - "novini"
  - "obmezheniy-dostup"
  - "rizanenko"
  - "sud"
---

**[![Проекти](https://mpz.brovary.org/wp-content/uploads/2012/07/Projects.jpg)](https://mpz.brovary.org/wp-content/uploads/2012/07/Projects.jpg)Вищий адміністративний суд України скасував пункт розпорядження мера Броварів Ігоря Сапожка про обмеження доступу мешканців до містобудівної документації, включаючи генеральний та детальні плани міста. Таке рішення ВАСУ виніс у відповідь на касаційну скаргу народного депутата України Павла Різаненка.**

Різаненко ще у вересні минулого року оскаржив розпорядження мера Броварів, яким вся містобудівна документація, включаючи генеральний та детальні плани, стала інформацією з обмеженим доступом. Проте суд першої інстанції, а після нього й апеляційний відмовили у задоволенні позовних вимог, посилаючись на те, що "_позивач не надав доказів, які б засвідчили, що інформація, яка необхідна йому для означомлення, є предметом громадського інтересу_". Також, за словами представника Різаненка у суді, два суди, виносячи рішення не на користь позивача, керувались правовими нормами, які втратили чинність задовго до ухвалення розпорядження Сапожка.

Натомість Вищий адмінсуд задовольнив позовні вимоги Павла Різаненка та скасував рішення попередніх судів та п. 5.3 Переліку відомостей, що становлять службову інформацію у виконкомі Броварської міськради,  затвердженого розпорядженням міського голови [від 14.03.2012 №41-ОД](http://docs.pravo-znaty.org.ua/p907/14.03.2012/41). Колегія суддів ВАСУ дійшла висновку, що "_**інформація з питань будівництва, містобудування та житлово-комунального господарства є предметом громадського інтересу**_", а відповідно доступ до неї не може бути обмеженим.

[![Постанова ВАСУ по генплану 1](https://mpz.brovary.org/wp-content/uploads/2013/06/Postanova-VASU-po-genplanu-1.jpg)](https://mpz.brovary.org/wp-content/uploads/2013/06/Postanova-VASU-po-genplanu-1.jpg)[![Постанова ВАСУ по генплану 2](https://mpz.brovary.org/wp-content/uploads/2013/06/Postanova-VASU-po-genplanu-2.jpg)](https://mpz.brovary.org/wp-content/uploads/2013/06/Postanova-VASU-po-genplanu-2.jpg)[![Постанова ВАСУ по генплану 3](https://mpz.brovary.org/wp-content/uploads/2013/06/Postanova-VASU-po-genplanu-3.jpg)](https://mpz.brovary.org/wp-content/uploads/2013/06/Postanova-VASU-po-genplanu-3.jpg)

«_Це розпорядження було оскаржено, як таке, що суперечить нормативно-правовим актам вищої юридичної сили, та обмежує право мешканців міста Бровари на доступ до публічної інформації, гарантоване законом. Сама невідповідність актам вищої юридичної сили полягає в тому, що закон України про інформацію не передбачає можливості обмеження доступу до генеральних та детальних планів міста, а закон про регулювання містобудівної діяльності зобов’язує оприлюднювати ці документи_», - переконаний нардеп, якому вдалось довести свою позицію у суді.
