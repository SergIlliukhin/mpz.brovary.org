---
title: "Сальмонела під «венским» соусом, або історія про масове отруєння на весіллі з багатьма невідомими"
date: 2013-07-16
author: 
  username: "shako"
  display_name: "Тарас Шако"
categories: 
  - "rozsliduvannya"
tags: 
  - "infektsiyne-viddilennya"
  - "brovary"
  - "venskiy"
  - "vibir-redaktsiyi"
  - "otruyennya"
  - "restoran"
  - "salmoneloz"
  - "ses"
  - "fotograf"
---

**[![Венский 1](https://mpz.brovary.org/wp-content/uploads/2013/07/Venskiy-1.jpg)](https://mpz.brovary.org/wp-content/uploads/2013/07/Venskiy-1.jpg)Весна-літо – гарячий період для молодят, що вирішили побратися та розділити свою радість з друзями і родичами. Однак у сильну спеку свято може зіпсуватись через масове харчове отруєння гостей на весіллі. Саме про такий випадок в одному з броварських ресторанів розповів «Маєш право знати» один з учасників урочистого бенкету.**

За словами чоловіка, який працював на весіллі фотографом, наступного дня після святкування він відчув сильну слабкість та зрештою потрапив до лікарні. Хворий пролежав під крапельницями в інфекційному відділенні 10 днів. Увесь цей час пацієнт не знав, чи хтось ще потрапив до ескулапів після святкування, проте через кілька днів після одужання потерпілому Віталію розповіли, що до лікарні потрапило ще п’ятеро людей, які були на весіллі. За словами молодят, загалом на погане самопочуття їм скаржились й інші гості, однак не в усіх отруєння проходило у гострій формі. На думку фотографа Віталія, сі вони, найімовірніше, отруїлись фаршированою рибою, яка довго стояла на підвіконні у спекотний день.

[![Весілля Венский 1](https://mpz.brovary.org/wp-content/uploads/2013/07/Vesillya-Venskiy-1.jpg)](https://mpz.brovary.org/wp-content/uploads/2013/07/Vesillya-Venskiy-1.jpg)

[![Весілля Венский 2](https://mpz.brovary.org/wp-content/uploads/2013/07/Vesillya-Venskiy-2.jpg)](https://mpz.brovary.org/wp-content/uploads/2013/07/Vesillya-Venskiy-2.jpg)

Через кілька днів після весілля на броварських інтернет-форумах та в соціальних мережах прокотилась хвиля негативних та обурливих відгуків про ресторан «Венский», зокрема про неякісні продукти, що спричинили отруєння відвідувачів. Однак невдовзі, за словами постраждалого фотографа, повідомлення негативного характеру почали зникати з місцевих сайтів, а в онлайн-обговореннях на цю тему представники закладу безапеляційно заявляли, що отруєння ніяк не може бути пов’язаним з їхніми продуктами. Кілька відгуків усе ж збереглося:

[![негативн_ в_дгуки](https://mpz.brovary.org/wp-content/uploads/2013/07/negativn_-v_dguki.jpg)](https://mpz.brovary.org/wp-content/uploads/2013/07/negativn_-v_dguki.jpg) [![Переписка_В_тал_й](https://mpz.brovary.org/wp-content/uploads/2013/07/Perepiska_V_tal_y.jpg)](https://mpz.brovary.org/wp-content/uploads/2013/07/Perepiska_V_tal_y.jpg) [![скан з_ стор_нки Георга](https://mpz.brovary.org/wp-content/uploads/2013/07/skan-z_-stor_nki-Georga.jpg)](https://mpz.brovary.org/wp-content/uploads/2013/07/skan-z_-stor_nki-Georga.jpg) [![в_дпов_дь Венского](https://mpz.brovary.org/wp-content/uploads/2013/07/v_dpov_d-Venskogo.jpg)](https://mpz.brovary.org/wp-content/uploads/2013/07/v_dpov_d-Venskogo.jpg)

«Маєш право знати» звернулось до самих молодят, щоб підтвердити або спростувати факт отруєння гостей. У телефонній розмові вони визнали, що отруєння дійсно було, однак прокоментувати ситуацію чи повідомити додаткові деталі відмовились. Стосовно причин, чому вони не хочуть розповідати пресі про отруєння, молода сім’я пояснила, що «не хоче неприємностей».

[![Венский 2](https://mpz.brovary.org/wp-content/uploads/2013/07/Venskiy-2.jpg)](https://mpz.brovary.org/wp-content/uploads/2013/07/Venskiy-2.jpg)

Після цього ми зателефонували до готельно-ресторанного комплексу «Венский», щоб почути позицію адміністрації закладу стосовно інциденту. Прогнозовано, факт отруєння у ресторані заперечили. Адміністраторка, з якою нам вдалось поспілкуватись, розповіла, що у той день, коли нібито масово отруїлись люди, вона безпосередньо обслуговувала весілля. За її словами, крім потерпілого фотографа більше ніхто з гостей до них зі скаргами не звертався. Крім того, паралельно з весіллям у «Венскому» відбувалось святкування випускного вечора, де на столи подавали практично такі ж самі страви. Випускники також не скаржились на здоров’я після гулянки. Адміністратор підкреслила, що перед тим, як подати їжу на стіл, її куштують і кухарі, і офіціанти, тому, за її логікою, якщо б мав місце випадок масового отруєння, то в лікарню потрапив би і хтось з персоналу. Також вона заперечила інформацію щодо видалення негативних відгуків з Інтернет-форумів та запевнила, що заклад до цього немає жодного стосунку.

[![Венский 3](https://mpz.brovary.org/wp-content/uploads/2013/07/Venskiy-3.jpg)](https://mpz.brovary.org/wp-content/uploads/2013/07/Venskiy-3.jpg)

В інфекційному відділенні броварської лікарні факт масового отруєння у ресторані «Венский» також не підтвердили. За словами завідувачки відділення Бараннікової Ніни Володимирівни, з 1 червня з діагнозом «сальмонельоз» було госпіталізовано більше 10 людей, однак про отруєння на весіллі у «Венскому» ніхто з них не говорив (що, досить, дивно, адже в цьому ж відділенні в одній з палат лікувався потерпілий фотограф). [![Відповідь СЕС по Венскому](https://mpz.brovary.org/wp-content/uploads/2013/07/Vidpovid-SES-po-Venskomu.jpg)](https://mpz.brovary.org/wp-content/uploads/2013/07/Vidpovid-SES-po-Venskomu.jpg)Лікарка зазначила, що така кількість хворих перевищує середні показники захворюваності за місяць, але вважати це спалахом інфекції не можна. Також пані Бараннікова розповіла, що паличка сальмонели, яка може спричинити харчове отруєння, міститься переважно в неякісних молочних, м’ясних продуктах, яйцях та стравах, приготованих з цих інгредієнтів. Під час приготування сальмонела «помирає» тільки у випадку термічної обробки в 100 градусів.

На наш запит на інформацію до СЕС ми отримали відповідь про те, що ніяких позапланових перевірок в ресторані не проводилось, адже «термінових повідомлень про захворювання чи отруєння людей, пов’язаних з вживанням їжі в ресторані «Венский» станом на 03.07.2013 не надходило».

**Як бачимо, про факт отруєння заявляє лише «постраждала сторона» – фотограф та молодята, які, щоправда, бояться розповідати подробиці, решта інстанцій включно з адміністрацією ресторану одноголосно заперечують, що на святкуванні весілля у «Венскому» стався прикрий випадок. Чи дійсно гості отруїлись стравою у броварському ресторані, чи вони потрапили на лікарняне ліжко з інших причин, нехай читачі вирішують самі, адже встановити істину журналістськими методами наразі неможливо. У будь-якому разі хотілося б, щоб у ресторанах нашого міста ретельно та відповідально ставились до здоров’я відвідувачів та не допускали подібних ситуацій - незалежно від того, чи було це отруєння насправді, чи ні.**
