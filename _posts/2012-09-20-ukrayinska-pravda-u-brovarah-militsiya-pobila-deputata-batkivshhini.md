---
title: "Українська Правда: У Броварах міліція побила депутата \"Батьківщини\""
date: 2012-09-20
author: 
  username: "pravoZnaty"
  display_name: "Маєш право знати"
tags: 
  - "bondaryev"
  - "brovary"
  - "vibir-redaktsiyi"
  - "deputat"
  - "militsiya"
  - "novini"
coverImage: "wp-content/uploads/2012/09/0240593286_1789661.jpg"
---

[![](https://mpz.brovary.org/wp-content/uploads/2012/09/0240593286_1789661.jpg "Костянтин Бондарєв")](https://mpz.brovary.org/wp-content/uploads/2012/09/0240593286_1789661.jpg)Міліціонери напали на депутата фракції БЮТБ Костянтина Бондарєва у Броварах Київської області. Інцидент трапився в четвер під час зустрічі з мешканцями міста - повідомляє сайт ["Українська Правда"](http://www.pravda.com.ua/news/2012/09/20/6973129/ "Українська правда") з посиланням на прес-службу партії.

До присутніх на вулиці біля парку Шевченка підійшли працівники міліції і почали виривати з рук символіку Об’єднаної опозиції. У депутата також намагалися відібрати агітаційні матеріали. При цьому Бондарєву спробували заламати руки і завдали кілька ударів. Серед міліціонерів люди впізнали осіб, які були причетні до крадіжки агітаційних наметів "Батьківщини" у Броварах.

Після сутички, яка тривала близько 20 хвилин, нападники змушені були відступити. На площі перебуває велика кількість представників міліції і спецпідрозділу "Беркут". Депутат має намір звернутися до Генпрокуратури з вимогою притягнути до відповідальності працівників міліції, які перевищили свої повноваження.

**В Броварах народний депутат побив міліціонера**

В свою чергу [головне управління](http://mvdobl.kiev.ua/news/2012/09/20/978.html) МВС в Київській області заявляє, що депутат сам напав на міліціанта. Депутат наніс тілесні ушкодження та зірвав погони з форменого одягу заступника начальника міліції громадської безпеки Броварського МВ.

Як з’ясувалося, на місце події підполковник міліції прибув разом з іншими правоохоронцями для складання протоколів про адміністративні правопорушення через порушення закону про вибори, а саме розміщення представниками політичних партій агітаційних наметів в невстановленому місці.

"Під час складання матеріалів з автомобіля, що під’їхав, вийшов чоловік, як стало відомо згодом –  депутат Костянтин Бондарєв, який розпочав сварку, а потім і бійку. В результаті заступника начальника міськвідділу міліції доправлено в місцеву лікарню. Медики констатували забій грудної клітини та живота", - йдеться в повідомленні. За даним фактом правоохоронцями наразі проводиться перевірка, за результатами якої матеріали будуть передані в прокуратуру.

Як відомо, "Батьківщина" [вже скаржилася, що у центрі міста Бровари](http://www.pravda.com.ua/news/2012/09/11/6972512/) міліція "знесла" агітаційний намет партії "Батьківщина", в результаті чого постраждали люди.

**Джерело**: ["Українська Правда"](http://www.pravda.com.ua/news/2012/09/20/6973129/ "Українська правда")
