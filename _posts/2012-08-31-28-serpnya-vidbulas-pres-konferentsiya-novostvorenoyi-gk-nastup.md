---
title: "«Наступ» закликає припинити будь-яку співпрацю з владою та отримати громадську «Амністію»"
date: 2012-08-31
author: 
  username: "trydence"
  display_name: "Дмитро Карпій"
tags: 
  - "amnistiya"
  - "vibir-redaktsiyi"
  - "zolotarov"
  - "kampaniya"
  - "kachor"
  - "kriminalniy-klan"
  - "nastup"
  - "novini"
  - "sud"
  - "shako"
---

[![](https://mpz.brovary.org/wp-content/uploads/2012/08/Nastup_pres-konferentsiya_6.jpg)](https://mpz.brovary.org/wp-content/uploads/2012/08/Nastup_pres-konferentsiya_6.jpg)28 серпня біля броварського міськрайонного суду по вул. Возз’єднання відбулась прес-конференція броварської  громадянської кампанії «**[Наступ](http://www.nastup.info/)**», під час якої її учасники - координатор **Андрій Качор,** прес-секретар **Тарас Шако** та політолог **Євген Золотарьов** - презентували кампанію та окреслили майбутню діяльність.

 

**Про ситуацію у місті та країні**

Активісти новоствореної кампанії висловили своє переконання у тому, що після Помаранчевої революції в українців був шанс взяти ситуацію у свої руки і, змінивши центральну владу, продовжити перетворення на краще й на місцевому рівні. Однак, цього не відбулось, люди знову довірились політикам, через що, на думку учасників, міста і села нині «захоплені князьками або кланами», які тиснуть на бізнес та «доять» його, розпродують громадську землю, приймають протизаконні рішення, свавільно порушують права людей та уникають покарання, знищують свободу слова та розповсюджують брехливу інформацію з підконтрольних газет і телеканалів, крадуть бюджетні кошти і власність громади, а іноді й позбавляють людей свободи та життя.

 [![](https://mpz.brovary.org/wp-content/uploads/2012/08/Nastup_pres-konferentsiya_1.jpg)](https://mpz.brovary.org/wp-content/uploads/2012/08/Nastup_pres-konferentsiya_1.jpg)

[![](https://mpz.brovary.org/wp-content/uploads/2012/08/Nastup_pres-konferentsiya_2.jpg)](https://mpz.brovary.org/wp-content/uploads/2012/08/Nastup_pres-konferentsiya_2.jpg)

[![](https://mpz.brovary.org/wp-content/uploads/2012/08/Nastup_pres-konferentsiya_3.jpg)](https://mpz.brovary.org/wp-content/uploads/2012/08/Nastup_pres-konferentsiya_3.jpg)

Громадські активісти переконані, що відстоювати свої права у органах влади немає сенсу, адже у міліції, прокуратурі, суді чиновники будуть на боці «мажорів». Система не стане на захист звичайних громадян, адже це вірний шлях до її самознищення.

**Проект «Амністія»**

Враховуючи вищенаведені факти, активісти оголосили про початок проекту «**[Амністія](http://www.nastup.info/?p=92)**». За словами активістів, в усі часи колаборанти режимів викликали найбільший осуд з боку суспільства.

> _«Поплічники та посіпаки окупантів ніколи не заслуговували ні на що інше, окрім презирства, адже саме вони – свідомо чи не дуже – забезпечували існування окупаційного режиму. Їх не поважають навіть як ворогів – до них ставляться як до псів, котрі задовольняються кісткою з барського столу в обмін на «посильну допомогу» в приниженні та знущанні з їхніх же співгромадян»_ - йдеться у зверненні.

Саме такими колаборантами окупаційного режиму (яким активісти вважають нинішнє керівництво міста), на думку Андрія Качора, можна і треба вважати тих, хто причетний до Партії регіонів, наявної  влади чи пов’язаних з ними органів, організацій та структур. Координатор руху закликав негайно припинити в них членство та/чи участь.

> _Ми спонукаємо до повного політичного, суспільного та громадянського саботажу влади «голубих».  Наш заклик адресований тим, хто опинився в організаціях, так чи інакше причетних до міської влади чи Партії регіонів «випадково», не за своєю волею, шляхом тиску або підступу чи на даний момент усвідомив злочинну сутність ПР та чиновників, які підтримують президентську партію._

За словами активістів, людей, що вийдуть з Партії регіонів та будь-яким чином пов’язаних з нею організацій чи структур в термін до 18 вересня, чекає «Амністія» "Наступу", а отже до них не будуть застосовані методи публічного громадського ненасильницького тиску, передбаченого іншим проектом "Наступу" – «**Чорні списки**».

[![](https://mpz.brovary.org/wp-content/uploads/2012/08/Nastup_pres-konferentsiya_5.jpg)](https://mpz.brovary.org/wp-content/uploads/2012/08/Nastup_pres-konferentsiya_5.jpg)

Однак, як заявили учасники прес-конференції, під проект «Амністія» не підпадають чиновники та інші особи, котрі були помічені в порушенні конституційних прав громадян, будь-яким чином придушували свободу мирних зібрань чи свободу слова. Також «Амністія» не може бути застосована до корупціонерів, чиновників та посадовців, які брали участь в земельних та бюджетних оборудках, будь-яким чином брали участь в ухваленні протизаконних розпоряджень або рішень, що були прийняті не в інтересах броварчан.

> _Під «Амністію» Наступу підпадають громадяни, котрі припинять своє членство в наступних структурах:_
> 
> - _Партії регіонів  - в будь якому з існуючих осередків._
> - _Виконавчому комітеті Броварської міської ради._
> - _Апараті Броварської міської ради._
> - _Громадських, молодіжних, координаційних та інші ради за участю громадян та інститутів громадянського суспільства, котрі створені при виконавчому комітеті Броварської міської ради та очолюються представниками влади чи Партії регіонів._ 
> - _Можливо - Броварському МВ ГУ МВС України._
> - _Можливо - Броварській міжрайонній прокуратурі._
> - _Можливо - Броварському міжрайонному суді._

За словами активістів, особи,  які не виконають умов «Амністії», стануть об’єктом розгляду «Наступу» на предмет включення їх до «Чорного списку». Проти фігурантів цього списку буде застосовано весь арсенал методів публічного громадського ненасильницького тиску, що має у своєму розпорядженні «Наступ», використовуючи досвід ненасильницьких рухів супротиву, що коли-небудь діяли в усьому світі та в Україні зокрема.  Учасники переконані, що 28 жовтня на парламентських виборах Партія регіонів отримає поразку, після чого «Наступ», як кажуть молоді люди, докладе усіх зусиль для прискорення процесу притягнення цих осіб до кримінальної відповідальності та справедливого законного покарання.

[![](https://mpz.brovary.org/wp-content/uploads/2012/08/Nastup_pres-konferentsiya_7.jpg)](https://mpz.brovary.org/wp-content/uploads/2012/08/Nastup_pres-konferentsiya_7.jpg)

[![](https://mpz.brovary.org/wp-content/uploads/2012/08/Nastup_pres-konferentsiya_8.jpg)](https://mpz.brovary.org/wp-content/uploads/2012/08/Nastup_pres-konferentsiya_8.jpg)

**Дежавю чи асоціації?**

Політолог **Євген Золотарьов**, який також взяв участь у прес-конференції, провів аналогію між "Наступом" та відомою під час Помаранчевої революції громадянською кампанією «Пора!». Спочатку звернувши увагу на схожість символіки "Наступу" та "[Пори](http://uk.wikipedia.org/wiki/%D0%9F%D0%BE%D1%80%D0%B0)", далі експерт став порівнювати суті кампаній.

[![](https://mpz.brovary.org/wp-content/uploads/2012/08/Nastup_pres-konferentsiya_4.jpg)](https://mpz.brovary.org/wp-content/uploads/2012/08/Nastup_pres-konferentsiya_4.jpg)

Учасники новоствореного руху наголосили на принципах безлідерності та незалежного фінансування. Зокрема, відповідаючи на питання журналістів «Маєш право знати», Андрій Качор запевнив, що фінансування кампанії відбувається за рахунок власних коштів активістів. "Замовити футболки з символікою кампнаії чи прапори ми можемо собі дозволити", - відзначив Качор. На більш вартісні речі активістам вже погодились дати гроші місцеві підприємці, які, побоюючись за свій бізнес, вирішили залишатись анонімними. За словами активіста, будь-хто може пожертвувати кошти на діяльність, не висуваючи при цьому жодних умов та вимог.

> Саме за такими принципами - ненасилля, фінансова незалежність, безлідерність - діяли свого часу сербський «Отпор!», грузинська «Кмара» та польська «Солідарність».

**Спроба завадити прес-конференції**

 Ще на самому початку заходу активісту кампанії Тарасу Шако, який подавав заявку про проведення мирного заходу, виконавча служба Броварської міської ради вручила доволі дивне попередження. Зокрема, у ньому зазначено, що цим громадянином було _«порушено терміни та форму подання повідомлення, тому воно не може бути розглянуте виконавчим комітетом Броварської міської ради»._ Також у листі було вказано, що _«в разі, якщо захід проводиться без **погодження** виконавчого комітету, він вважається несанкціонованим і його організатори можуть бути притягнуті до адміністративної відповідальності».[![](https://mpz.brovary.org/wp-content/uploads/2012/08/DSC00360_obriz_pidkr.jpg)](https://mpz.brovary.org/wp-content/uploads/2012/08/DSC00360_obriz_pidkr.jpg)_

У той самий час ст. 39 Конституції України каже про «завчасне» повідомлення органів виконавчої влади чи місцевого самоврядування, а рішення Конституційного Суду тлумачить це як термін, у який відповідні служби можуть зреагувати на повідомлення. Міліція у Броварах може прибути у будь-яку точку міста за декілька хвилин. Також не зрозуміло, про яке «погодження» йде мова, адже в Україні діє повідомчий порядок проведення мирних заходів, а не дозвільний чи будь-який інший.

На активістів, які вочевидь знають свої права, документ ніяк не вплинув і вони продовжили прес-конференцію. Міліція не заважала.

[![](https://mpz.brovary.org/wp-content/uploads/2012/08/Nastup_pres-konferentsiya_9.jpg)](https://mpz.brovary.org/wp-content/uploads/2012/08/Nastup_pres-konferentsiya_9.jpg)

[![](https://mpz.brovary.org/wp-content/uploads/2012/08/Nastup_pres-konferentsiya_10.jpg)](https://mpz.brovary.org/wp-content/uploads/2012/08/Nastup_pres-konferentsiya_10.jpg)

[![](https://mpz.brovary.org/wp-content/uploads/2012/08/Nastup_pres-konferentsiya_11.jpg)](https://mpz.brovary.org/wp-content/uploads/2012/08/Nastup_pres-konferentsiya_11.jpg)

> Після закінчення прес-конференції учасники, небайдужі громадяни та журналісти пішли на судове засідання по справі координатора "Наступу", якого звинувачували у вчиненні хуліганстких дій під час спроби взяти коментар у депутата Брвоарської міськради Сергія Федоренка. Суддя визнав Андрія Качора  винним у скоєнні адміністративного правопорушення згідно зі статтею 173 КУпАП «дрібне хуліганство» та призначив штраф у розмірі 102 грн. Активіст не визнає своєї вини і збирається оскаржувати рішення. Детальніше про судове засідання та загалом всю ситуацію про "хуліганство" читайте в [авторській колонці Андрія Качора](https://mpz.brovary.org/koordinatora-nastupu-viznali-vinnim-u-huliganstvi-za-komentar-telekanalu-tvi-pro-masazhista-azarova-foto-video/).
