---
title: "Завтра вранці броварських депутатів скликають на позачергову сесію. Порядок денний досі не відомий!"
date: 2013-11-27
author: 
  username: "Aleechka"
  display_name: "Аліна Дяченко"
tags: 
  - "brovarska-miska-rada"
  - "vibir-redaktsiyi"
  - "deputati"
  - "novini"
  - "pozachergova-sesiya"
  - "sesiya"
  - "sklikannya-sesiyi"
---

**[![Броварська міська рада](https://mpz.brovary.org/wp-content/uploads/2012/07/Bud_vlya-m_skoyi-radi-zagalniy-plan-3.jpg)](https://mpz.brovary.org/wp-content/uploads/2012/07/Bud_vlya-m_skoyi-radi-zagalniy-plan-3.jpg)Сьогодні в обід депутатів Броварської міськради почали обздвонювати та повідомляти, що завтра, 28 листопада, о 10:00 скликається позачергове пленарне засідання. При цьому депутату, що одразу вирушив до апарату ради за порядком денним та проектами рішень, відмовились надати ці документи. Також досі на офіційному веб-сайті не оприлюднено розпорядження міського голови про скликання позачергової сесії з переліком питань, що виносяться на розгляд .**

Як розповів "Маєш право знати" депутат **Юрій Чередник** (фракція "УДАР"), близько 15:30 працівники апарату ради лише формували пакети документів для депутатів, а секретар ради **Олена Семенюк** час від часу приносила нові - додаткові - проекти рішень. Серед паперів він побачив проект порядку денного, у якому містилось щонайменше 30 питань, і він попросив надати йому цей документ. Однак йому відмовили, мовляв, це чернетка і документ ще буде доповнюватись. Проекти 30 рішень, по яких вже завтра вранці депутати повинні голосувати, йому також не надали.

Згідно зі ст. 14 Регламенту Броварської міської ради VI скликання "_матеріали позачергової сесії міської ради надаються депутатам не пізніше, ніж за одну добу_". Відтак очевидно, що організація 40-ої позачергової сесії проводиться з порушенням законодавства. У такий спосіб не лише депутатів позбавлено права належним чином ознайомитись та вивчити проекти рішень, а й громадськість не має можливості за 20 днів до сесії побачити, які саме питання виносяться на розгляд та висловити свою думку.
