---
title: "Ботулізм від риби в «Мегамаркеті» та ремонт каналізації біля Трикотажки, - оперативні новини"
date: 2017-05-22
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "igor-sapozhko"
  - "bmr"
  - "brovary"
  - "vibir-redaktsiyi"
  - "miskiy-golova"
  - "novini"
  - "ogoloshennya"
  - "operatyvna-narada"
coverImage: "wp-content/uploads/2015/07/Operatyvna-narada.jpg"
---

**Сьогодні у Броварській міській раді відбулася традиційна оперативна нарада під головуванням мера Ігоря Сапожка. Представники служб міста розповіли новини за попередній тиждень та анонсували заходи на найближчі 7 днів. Зокрема, говорили про тривале запровадження гемодіалізу в броварській лікарні, укуси екзотичними тваринами та різні виявлені захворювання. Анонсували низку спортивних заходів: змагання з плавання, футболу та шахів. Також нагадали присутнім про кібербезпеку та заборону користуватися електронними ресурсами країни-агресорки.**

**Ботулізм знову виявили у Броварах**

Завідувач райвідділом лабораторних досліджень ДУ «Київський обласний лабораторний центр Держсанепідслужби України» **Віталій Прокопенко** запевнив, що за минулий тиждень ситуація у місті була благополучною. Водночас, розповів, що трапилось **3** випадки масових харчових отруєнь. Випадків кишкових інфекцій було виявлено у **23** осіб, з яких **18** шпиталізували. Серед хворих - **5** дітей, однак жоден випадок не пов’язаний із харчуванням у школах або садочках.

\[caption id="attachment\_68862" align="aligncenter" width="600"\][![](https://mpz.brovary.org/wp-content/uploads/2017/04/IMG_0266.jpg)](https://mpz.brovary.org/wp-content/uploads/2017/04/IMG_0266.jpg) Віталій Прокопенко\[/caption\]

Тим часом, рівень захворюваності прямує до найнижчих показників, зазначає Віталій Прокопенко. Цього тижня на інфекції верхніх дихальних шляхів захворіло **510** жителів міста. Шпиталізовано **29** хворих. Також виявляли скарлатину, віспу і **2** випадки захворювань на туберкульоз. Було **8** звернень із приводу укусів. Серед них – жінку покусала мавпа, яка мешкає із нею вдома.

Найстрахітливішою видалась новина про випадок **ботулізму**, гострого токсико-інфекційного захворювання. 17 травня до реанімаційного відділення, - розповідає головний санітарний лікар, - шпиталізували 50-річного мешканця Броварів. Чоловік уживав в’яленого коропа, придбаного в магазині «Мегамаркет». Хворий у важкому стані, однак родичам вдалося дістати для його лікування рятівну сироватку.

**Гемодіаліз і биті голови в БЦРЛ**

Головний лікар Броварської центральної районної лікарні **Валентин Багнюк** повідомив присутнім, що медичний заклад працює у надзвичайному режимі: за вихідні був дуже великий наплив пацієнтів – **148** шпиталізованих, в одну лише суботу трапилось **4** ДТП (10 постраждалих, але всі живі). Окрім того, очільник лікарні поскаржився, що кожної ночі у вихідні дні поступають побиті з черепно-мозковими травмами, зокрема із проникаючими пораненнями.

\[caption id="attachment\_68171" align="aligncenter" width="600"\][![](https://mpz.brovary.org/wp-content/uploads/2017/03/Valentyn-Bagnyuk.jpg)](https://mpz.brovary.org/wp-content/uploads/2017/03/Valentyn-Bagnyuk.jpg) Валентин Багнюк\[/caption\]

На запитання міського голови щодо запуску багатостраждального гемодіалізу Валентин Багнюк розповів, що в тестовому режимі можуть відкритись і цього тижня. Однак бажано одразу запускати в дію на повну потужність. Очільник БЦРЛ нагадав, що вони досі шукають іще одного лікаря у штат. Водночас, медсестер уже відправили на навчання до столичної 3-ї лікарні, де працює таке саме обладнання, як і в броварській лікарні.

**Літо на старті: випускні, ЗНО, спортивні заходи**

Начальниця управління освіти і науки **Оксана Мельник** зазначила, що вже завтра розпочинається зовнішнє незалежне оцінювання з української мови для випускників. Проходитиме воно на базах 5-ї і 9-ї шкіл. Навчальний рік закінчується вже цієї п’ятниці, **26 травня**. Цього дня відбудуться останні дзвоники у школах.

**22 та** **24 травня** мають відбутися змагання з футболу серед навчальних закладів, розповідає Оксана Мельник. Її колега, очільник відділу молоді та спорту **Дмитро Рожков**, також анонсує інші спортивні заходи у місті. **25-27 травня** відбудуться обласні змагання з плавання. **26-28 травня** на базах 9-ї і 10-ї шкіл проведуть змагання з футболу. А **27 травня** в манежі відбудеться змагання з шахів. Цього ж дня велосипедисти мірятимуть свої сили у крос-кантрі. **28 травня** у 5-й школі проведуть змагання з бальних танців. Окрім іншого, начальник відомства поділився перемогою нашої збірної в нещодавньому турнірі Україна-Білорусь із американського футболу. Ми виграли з рахунком **55:0**.

\[caption id="attachment\_70358" align="aligncenter" width="600"\][![](https://mpz.brovary.org/wp-content/uploads/2017/05/Rozhkov-BMR-sesiya.jpg)](https://mpz.brovary.org/wp-content/uploads/2017/05/Rozhkov-BMR-sesiya.jpg) Дмитро Рожков. Зображення: Відеопрозорість Бровари\[/caption\]

Не обійшлося і без негативу: Ігор Сапожко знову нагадав про проблему доступу до стадіону 10-ї школи. Мовляв, проблема досі не вирішена. Дорослі самовільно займають майданчик і не поступаються дітям. Також міський голова попрохав проконтролювати, щоби біатлоністи не використовували гострі палиці під час тренувань, оскільки «_від того асфальту не залишиться нічого_».

**Що там із ремонтом каналізації біля Трикотажки?**

Новий очільник КП «Броваритепловодоенергія» **Василь Андреєв** спрогнозував завершення ремонтних робіт каналізаційного колектора на перехресті вул. Симона Петлюри та бульв. Незалежності приблизно протягом 2-3 тижнів. У коментарі нашим журналістам голова комунального підприємства зазначив, що роботи вже відбуваються на території Трикотажної фабрики та прямують до вул. Металургів. Однак, запустити заблокований автомобільний рух раніше, ніж закінчать ремонт каналізації, не вийде.

Також очільник КП розказав, що [рішення НКЕРКП](http://ua.interfax.com.ua/news/general/422515.html) про передачу повноважень щодо затвердження тарифів у сфері теплопостачання, водопостачання та водовідведення на місцевий рівень, Броварів не стосуються. Воно стосується переважно малих населених пунктів.
