---
title: "На стерилізацію безпритульних собак виділили 200 тисяч. Чи є довгострокова стратегія вирішення проблеми?"
date: 2017-02-10
author: 
  username: "tkachuk"
  display_name: "Вікторія Ткачук"
categories: 
  - "vlada"
  - "novyny"
tags: 
  - "4-lapy"
  - "bezpritulni-tvarini"
  - "bmr"
  - "brovary"
  - "virne-sertse"
  - "vibir-redaktsiyi"
  - "novini"
  - "sesiya"
  - "sterilizatsiya"
  - "uzhkg"
coverImage: "wp-content/uploads/2017/02/62.jpg"
---

**9 лютого на 25-й черговій [сесії](https://mpz.brovary.org/anons-9-lyutogo-vidbudetsya-chergova-sesiya-brovarskoyi-miskrady/) Броварської міськради депутати майже одноголосно вирішили виділити управлінню ЖКГ 200 тисяч гривень на програму “Регулювання чисельності безпритульних тварин в м. Бровари на 2012-2017 роки». Нагальність проблеми не викликала сумнівів: в ході сесії з'ясувалося, що кількість стерилізованих за минулий рік собак порівняно з загальною кількістю тварин у місті не перевищує 6%. Питання викликала лише вартість комплексу процедур по стерилізації та вакцинації тварин - вона вдвічі перевищує ціну, яку пропонують місцеві благодійні організації.**

Суть [проекту рішення](http://brovary-rada.gov.ua/documents/26563.html) полягала у збільшенні суми коштів, що виділяються на программу “Регулювання чисельності безпритульних тварин в м. Бровари на 2012-2017 роки», на **200 тис грн**. Доповідачем по цьому питанню була **Галина** **Плотнікова**, очільниця броварського управління житлово-комунального господарства. Вона проінформувала присутніх, що за минулий рік волонтерською організацією “Центр захисту тварин”, з якою укладено договір, було виловлено та стерилізовано **120 собак**. Загалом же по місту безпритульних собак - близько **2 000**, зазначила вона.

[![](https://mpz.brovary.org/wp-content/uploads/2017/02/Galyna-Plotnikova.jpg)](https://mpz.brovary.org/wp-content/uploads/2017/02/Galyna-Plotnikova.jpg)

Депутат **Андрій Саук** ("ДемАльянс") виступив з пропозицією збільшити обсяг коштів на цю програму, адже від зграй безпритульних собак потерпають місцеві жителі, а особливо жінки та діти.

Позафракційний депутат **Вадим Мутило** підтримав цю пропозицію та розповів: _“Мені сьогодні вранці зателефонувала жінка, яка мешкає по вулиці Героїв УПА, 13 та повідомила, що вчора увечорі зграя безпритульних собак напала на дитину. Цей район є моєю депутатською дільницею, тому я вже не раз чув, що на пустирі збирається зграя собак. Вони лякають перехожих, кидаються на дітей. Місцеві мешканці не можуть нічого зробити: телефонували в поліцію, але в тих немає засобів проти собак; ЖЕК надав таку ж саму відповідь. Я перед засіданням міської ради підійшов з цим питанням до Андрія Василенка, очільника КП “Бровари-Благоустрій”, але він мене спрямував до управління ЖКГ. Галина Плотнікова в свою чергу відповіла, що це вже не перше звернення, на місце виїджала комісія від УЖКГ, яка дійсно виявила в цьому районі зграю до 8 собак. Тільки дві з них чіповані, решта - нестерилізовані, але серед них є й собаки з приватного сектору. Коли собака нестерилізована, вона може проявляти агресію. Тому я вважаю, що це питання широке і потрібно його вирішувати комплексно”._

Міський голова **Ігор Сапожко** зазначив, що питання стерилізації не вирішує нагальну проблему бродячих собак у місті, бо для утримання бездомних тварин має будуватися притулок. Та додав, що він мав розмову з німецькими організаціями, аби спільними зусиллями побудувати комплекс з лабораторією, хірургічним відділенням та приміщенням для утримання тварин, а також колумбарієм.

Депутат **Олег Берестовий** ("ДемАльянс") поцікавився: скільки коштує стерилізація однієї собаки за умовами програми. Галина Плотнікова назвала цифру **860** **грн** у 2015 році та **1666 грн** в цьому році. В свою чергу міський голова прокоментував, що така вартість обумовлена забезпеченням волонтерів, які приїджають з іншого міста, проживанням їх у готелі з трьохразовим харчуванням.

Депутат **Василь Кочубей** (колишній "свободівець", ветеринар за освітою) зауважив, що цю проблему загалом вирішить тільки поява державної чи комунальної клініки, де собівартість стерилізації буде 600-700 грн.  Міський голова запропонував депутату надати свої пропозиції стосовно такого комунального закладу.

[![](https://mpz.brovary.org/wp-content/uploads/2016/04/4-1.jpg)](https://mpz.brovary.org/wp-content/uploads/2016/04/4-1.jpg)

"Маєш право знати" поцікавилося у броварської [благодійної організації “Вірне серце”](https://www.facebook.com/virneserce/) вартістю вищезгаданих послуг. _“Стерилізація у нас коштує **450 грн,** якщо собака до 10 кг,_ \- кажуть спеціалісти. - _Від 20 кг і більше - **500 грн**. Це якщо ми говоримо про собаку, яку не треба ловити. Якщо викликати ловця, то ще додатково **350-450 грн**. Буває, що лікар робить знижки при великій кількості і за умови, що тварини безпритульні”._

Нагадаємо, що організація "Вірне серце" [була створена навесні 2016-го,](https://mpz.brovary.org/u-brovarah-z-yavyvsya-fond-yakyj-zajnyavsya-sterylizatsiyeyu-bezprytulnyh-tvaryn/) розташовується в районі Торгмаш, має власне приміщення та необхідне устаткування. На даний час волонтери утримують центр за власний кошт, але Фонд має намір взяти участь у закупівлях на послуги «По забезпеченню вилову та транспортуванню тварин…», аби увесь комплекс послуг надавати за значно нижчими цінами, ніж столична фірма, яка стерилізує та вакцинує тварин по 1600 грн.

Також, впродовж останніх років налагодити ситуацію в Броварах намагалися місцеві активісти, що опікуються безпритульними собаками. Вже декілька разів вони [організовували приїзд](https://mpz.brovary.org/volonteri-fondu-chotiri-lapi-prosterilizuvali-230-bezpritulnih-tvarin-u-brovarah-shho-dali/) волонтерів фонду **“Чотири лапи”**, міжнародної організації VIER PFOTEN International, яка проводить комплексні заходи з стерилізації, щеплення, ідентифікації та реєстрації тварин.

Завдяки міжнародним волонтерам у 2013 році вдалося провести стерилізацію **320** тварин (влітку 10 днів працювали дві клініки та одна – тиждень восени), а в 2014 році – близько **100** (відловлювали та стерилізували протягом тижня). У 2015 році за майже місяць невтомної праці фахівці фонду прооперували понад **200** собак та **30** котів.

[![](https://mpz.brovary.org/wp-content/uploads/2017/02/16-1.jpg)](https://mpz.brovary.org/wp-content/uploads/2017/02/16-1.jpg)

Свій коментар по ситуації в місті надала також громадська активістка **Ангеліна Козлова**, яка виховує трьох безпритульних собак: _“Місцеві волонтери довго ходили в УЖКГ в пошуках ефективності і в результаті запросили спеціалістів фонду "4 лапи". Ті буквально за декілька приїздів простерилізували 212 тварин, що дуже позитивно вплинуло на ситуацію з собаками в місті. Але у нас є також волонтери (Благодійний фонд “Право на життя“), які виконують такі послуги взагалі безкоштовно, я особисто до них возила та забирала безпритульну собаку._

_На мою думку, комунальне підприємство, що займатиметься безпритульними тваринами, у нашому місті буде неефективне, тому що офіційна відповідь на це питання давно відома: у нас немає вільної ділянки землі, яку ми шукаємо ще з 2013 року._ _На даний час, **найбільш ефективною буде стратегія масової стерилізації не тільки безпритульних собак, але й для всіх бажаючих власників собак, особливо приватного сектору**. Якщо ефективно попрацювати над цією стратегією 2-3 роки, ситуація значно покращиться. Тому що, стерилізація в приватній клініці коштує 1800 грн за 1 собаку (офіційна ціна клініки Зоолюкс, наприклад), а це дуже дорого для звичайної родини або для пенсіонера. Тому їм простіше цих цуценят викинути в ліс. А за один раз собака народжує 10-12 цуценят, так і з'являються цілі зграї бездомних тварин._

_Чи допомагає стерилізація від агресивності? Допомагає, але відносно. Взагалі, випадки агресій найчастіші взимку, коли тварини особливо голодують. Це реакція на нестерпний голод, яка є в певній мірі адекватною. Так, 90% вуличних тварин хтось регулярно підгодовує, але є виключення._

_Щодо ситуації по місту, я вважаю безглуздим запрошувати столичних волонтерів, якщо у нас під боком є декілька місцевих волонтерських організацій, які на голому ентузіазмі роблять роботу за управління ЖКГ”._
