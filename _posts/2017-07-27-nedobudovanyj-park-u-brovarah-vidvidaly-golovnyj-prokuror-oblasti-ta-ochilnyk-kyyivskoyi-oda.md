---
title: "Недобудований парк у Броварах відвідали головний прокурор області та очільник Київської ОДА"
date: 2017-07-27
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "vibir-redaktsiyi"
  - "dmytro-chibisov"
  - "kapitalnyj-remont"
  - "koda"
  - "novini"
  - "oleksandr-gorgan"
  - "prokuratura-kiyivskoyi-oblasti"
  - "remont-parku"
  - "rozkradannya"
coverImage: "wp-content/uploads/2017/07/20294048_1880450055505438_678271595931689298_n.jpg"
---

**Як [повідомляє](http://kobl.gp.gov.ua/ua/news.html?_m=publications&_c=view&_t=rec&id=212783) прес-служба прокуратури Київської області, 26 липня Бровари відвідав голова Київської ОДА Олександр Горган та прокурор Київської області Дмитро Чібісов. Чиновники приїхали, аби подитивися на капітальний ремонт парку "Перемога" та перевірити факти про можливі корупційні схеми під час використання бюджетних коштів, виділених підрядникам на ремонт об'єкту.**

На капітальний ремонт броварського парку "Перемога" було виділено **18 млн грн**: 9 - з міського бюджету та 9 - з обласного. На папері реконструкція завершена ще у 2016 році, проте фактично роботи не закінчені. Асфальтування доріжок, їх освітлення, встановлення лавочок, а також інші роботи лишилися лише у проекті.

[![](https://mpz.brovary.org/wp-content/uploads/2017/07/20374311_1880450125505431_9001229780076234903_n.jpg)](https://mpz.brovary.org/wp-content/uploads/2017/07/20374311_1880450125505431_9001229780076234903_n.jpg)

[![](https://mpz.brovary.org/wp-content/uploads/2017/07/20476254_1880450532172057_5794963426235548054_n.jpg)](https://mpz.brovary.org/wp-content/uploads/2017/07/20476254_1880450532172057_5794963426235548054_n.jpg)

Як ідеться в повідомленні прокуратури, **26 липня** прокурор Київської області **Дмитро Чібісов** та голова Київської ОДА **Олександр Горган** здійснили виїзд до м. Бровари з метою перевірки фактів, викладених заявниками щодо можливих корупційних схем під час використання бюджетних коштів, виділених підрядникам на капітальні ремонти об’єктів.

Правоохоронні органи на місці зафіксували виявлені порушення, про що внесено відомості до Єдиного реєстру досудових розслідувань. Прокурор Київської області взяв на особливий контроль хід досудових розслідувань.

[![](https://mpz.brovary.org/wp-content/uploads/2017/07/20294343_1880450278838749_4303914769343231589_n.jpg)](https://mpz.brovary.org/wp-content/uploads/2017/07/20294343_1880450278838749_4303914769343231589_n.jpg)

[![](https://mpz.brovary.org/wp-content/uploads/2017/07/20374773_1880450452172065_4684762274800810916_n.jpg)](https://mpz.brovary.org/wp-content/uploads/2017/07/20374773_1880450452172065_4684762274800810916_n.jpg)

Прокуратура зазначає, що виїзд очільників Київщини на місця має на меті донести до всіх розпорядників та отримувачів бюджетних коштів, що їх змови, зв’язки буде викрито і знищено всю корупційну вертикаль в рамках законодавства України, тому час та кошти, які вони витрачають на свої «схеми», краще скерувати у законне русло, а саме на виконання якісних робіт для потреб суспільства.

_«Звертаю увагу, що це лише початок таких виїздів керівництва Київщини на місця, у подальшому буде викрито інших недобросовісних отримувачів та розпорядників бюджетних коштів»,_ - сказав Дмитро Чібісов.

Довідково: номер «гарячої» лінії до прокурора Київської області (044) 200-21-16.

> Нагадаємо, на Департамент Київської ОДА [відкрито провадження](https://mpz.brovary.org/na-departament-koda-chekaye-adminsprava-ta-sud-za-nenadannya-informatsiyi-zhurnalistam-mpz/) та чекає суд щодо ненадання інформації журналістам "Маєш право знати" при проведенні журналістського розслідування про капітальний ремонт парку "Перемога". Під час розслідування [з'ясувалося](https://mpz.brovary.org/brovarskyj-park-peremoga-doviryly-remontuvaty-vidomym-tendernym-mahinatoram/), що терміни робіт затягнуті, а в тендері взяли участь пов'язані між собою фірми. Про що були спрямовані документи до прокуратури Київської області, Антимонопольного комітету та Уповноваженому з прав людини.

**Фото - прес-служба прокуратури Київської області**
