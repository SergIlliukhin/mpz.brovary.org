---
title: "7 жовтня «Наступ» запрошує броварських виборців на «Фестиваль Гречки» - ВІДЕО"
date: 2012-10-02
author: 
  username: "pravoZnaty"
  display_name: "Маєш право знати"
categories: 
  - "announce"
tags: 
  - "vibir-redaktsiyi"
  - "vibori-2012"
  - "kachor"
  - "nastup"
  - "novini"
  - "pidkup-vibortsiv"
  - "ratnikov"
  - "fedorenko"
  - "festival-grechki"
  - "shako"
coverImage: "wp-content/uploads/2012/10/Grechka3.jpg"
---

[![](https://mpz.brovary.org/wp-content/uploads/2012/10/Grechka3.jpg "Гречка3")](https://mpz.brovary.org/wp-content/uploads/2012/10/Grechka3.jpg)У неділю, 7 жовтня, у Броварах відбудеться театралізований перформанс «**Фестиваль Гречки**». Про це [на своєму сайті](http://www.nastup.info/?p=293#more-293) повідомляє  міська громадянська кампанія «**Наступ**». За словами організаторів, мета акції – привернути увагу суспільства та броварчан зокрема до проблеми підкупу виборців напередодні голосування 28 жовтня.

У якості анонсу акції активісти «Наступу» пропонують відеоролик, який висміює кандидатів, що практикують той чи інший спосіб "заохочення" виборців віддати їм свій голос:

<iframe src="http://www.youtube.com/embed/j5LrudzbPs0" frameborder="0" width="560" height="315"></iframe>

«_По всі країні та у Броварах особливо розцвітає така форма підкупу виборців, як роздача продуктових наборів, пайків та іншого роду харчів кандидатами в депутати з метою спонукати людей віддати за них свій голос на виборчих дільницях. Ця «технологія» набула вже таких розмахів, що ставитись до неї інакше, як з гумором, вже просто неможливо. Саме тому ми вирішили організувати подібну акцію, аби посміятись з таких недолугих політиків_» – пояснив прес-секретар «Наступу» **Тарас Шако.**

Як відомо, під час передвиборчої кампанії у Броварах зафіксовано вже не один випадок підкупу виборців харчами. Найбільше передвиборчої «гречки» роздав **Сергій Федоренко**, якого висуває **Партія регіонів**, більш відомий в місті як «масажист Азарова».

<iframe src="http://www.youtube.com/embed/e7DkNDKLqO0" frameborder="0" width="560" height="315"></iframe>

Також на подібному порушенні був «схоплений» ще один кандидат від влади, член фракції Партії регіонів в Київській обласній раді **Дмитро Ратніков,** який в своїй кампанії імітує стилістику об’єднаної опозиції, хоче йде на вибори в якості самовисуванця. Ратніков сприймається бровар чанами як технічний кандидат від влади та потенційна «тушка». В День незалежності з агітаційних наметів Ратнікова людям безкоштовно роздавали морозиво та книгу начебто авторства Дмитра Ратнікова. Крім того продуктові набори роздавали також від імені броварського міського голови Ігоря Сапожка.

Координатор ГК «Наступ» **Андрій Качор** пояснив: «_Ми намагатимемось донести до людей нашу думку, яка полягає в наступному: голос – це найцінніше, що у нас є на цих виборах. Наш голос 28 жовтня це також найефективніша зброя в боротьбі з владою брехні, підкупу, корупції та несправедливості. Тому люди, звичайно, можуть брати від кандидатів гречку, чай, олію, морозиво чи що там ще їм роздають. Але голосувати треба за чесних кандидатів і тільки так, як підказує розум та серце»_.

Активісти не виключають, що влада намагатиметься завадити їм провести Фестиваль Гречки. «_Для Броварів, на жаль, норма, коли влада, міліція, чи найняті «братки» протидіють проведенню мирних законних акцій. Серед білого дня тут бють журналістів, громадських активістів в центрі міста приковують наручниками до парканів, трощать агітаційні намети, нападають на кандидатів в депутати. Але ми вже нічого цього не боїмось і обов’язково проведемо захід в межах закону_», – пообіцяли в Громадянській кампанії «Наступ».

**«Фестиваль Гречки» відбудеться 7 жовтня, о 14:00 в броварському центральному парку «Перемога» поблизу пам’ятнику танку Т-34. Запрошуються усі охочі поласувати безкоштовним передвиборчим харчем броварчани та журналісти.**

Джерело: «[Наступ](http://www.nastup.info/?p=293#more-293)»
