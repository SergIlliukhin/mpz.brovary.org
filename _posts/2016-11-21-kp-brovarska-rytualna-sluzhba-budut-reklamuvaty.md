---
title: "КП «Броварська ритуальна служба» будуть рекламувати"
date: 2016-11-21
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "vizytivky"
  - "kp-brovarska-rytualna-sluzhba"
  - "novini"
  - "operatyvna-narada"
  - "reklama"
  - "rytualni-poslugy"
---

**140 тисяч гривень. Саме таку суму на програму з реклами [КП "Броварська ритуальна служба"](http://brovary.kiev.ua/brovarska-ritualna-sluzhba-%D1%96nformu%D1%94) озвучив міський голова на оперативній нараді, що відбулася 21 листопада у малій залі Броварського міськвиконкому**

Комунальне підприємство, яке надає мешканцям нашого міста ритуальні послуги за помірними цінами, а перевезення та місце захоронення покійника взагалі безкоштовно, перебуває у програшній ситуації, порівняно з комерційними ритуальними фірмами, повідомили на нараді. Саме програма підтримки, вважають у мерії, покликана прибрати корупційну складову та не дозволити дільничним інспекторам, які приїздять на засвідчення смерті, спекулювати на людькому горі. Зокрема, рекламувати ритуальні послуги приватної фірми, роздаючи їхні візитівки, а за це отримувати "гонорар".

У Броварах, поряд із комунальною ритуальною службою, працює чимало комерційних компаній, які також надають похоронні послуги. На засіданні міський голова заявив, що до реклами своїх послуг і товарів приватні фірми залучають медиків та поліцейських, які першими приїздять засвідчити факт смерті, а відтак, можуть і порекомендувати ту чи іншу фірму з надання ритуальних послуг. За словами мера, юридична особа, яка працює при лікарні (приватна фірма «Петро Великий») забирає 40% ритуальних послуг, які може надавати броварське комунальне підприємство.

«_У нашого підприємстві є і люди, і машини для того, щоб безкоштовно перевозити покійників. Та про це знає дуже мало броварчан, -_ повідомив нашому виданню директор КП «Броварська ритуальна служба» **Олександр Мурга**. - _Загалом наші послуги дешевші, ніж у комерційних фірм. Якщо у приватних компаніях поховання [«під ключ»](https://mpz.brovary.org/skilki-v-brovarah-koshtuye-pohovati-pomerlogo-ta-hto-nazhivayetsya-na-lyudskomu-gori/) коштує **7-8 тис грн,** то у нас – **до 4 тис**»._

Міський голова надав відповідним службам доручення зайнятися  розробкою програми, яка покликана вирішити питання реклами ритуальних комунальних послуг. Одним із способів донесення до броварчан інформації будуть візитівки.

Для довідок: КП «Броварська ритуальна служба» - **м. Бровари,** **вул. Євгена Сверстюка (Калініна), 10.** Тел.: **(04594)** **4-03-46, (067) 406-43-06.**
