---
title: "Облаштування \"гнізда\" для \"Беркута\" у Броварах обійдеться у понад 12 млн грн"
date: 2013-08-30
tags: 
  - "berkut"
  - "brovary"
  - "vibir-redaktsiyi"
  - "zhitlo"
  - "novini"
  - "tender"
---

**[![berkut13](https://mpz.brovary.org/wp-content/uploads/2013/08/berkut13.jpg)](https://mpz.brovary.org/wp-content/uploads/2013/08/berkut13.jpg)У Броварах реконструюють приміщення під житло працівникам «Беркуту» на час служби. За право стати підрядником змагалися фірми з однаковою адресою. Про це на своєму сайті повідомляє [Центр політичних студій та аналітики.](http://cpsa.org.ua/news/zaporozhtsi_oblashtujut_zhitlo_dlja_berkutu_za_12_miljoniv)** 

19 серпня Головне управління МВС України в Київській області акцептувало пропозицію ТОВ "СТС-Генпідряд" на суму **12,2 мільйони гривень**.

Планується реконструкція адміністративних будинків під житло. Йдеться про приміщення у Броварах, **вул. Кірова, 53**.

[![Кірова 53](https://mpz.brovary.org/wp-content/uploads/2013/08/Kirova-53.png)](https://mpz.brovary.org/wp-content/uploads/2013/08/Kirova-53.png)

Тендер виграло ТОВ «СТС-Генпідряд», директор - Василь Запорожець. Його конкурент на торгах ТОВ «Аква Балі» запропонувало тільки на 100 тис. грн. більше. Обидві фірми зареєстровані за однаковою адресою: Житомирська область, Радомишль, вул. Котовського, 35.

[![Zaporozhets](https://mpz.brovary.org/wp-content/uploads/2013/08/Zaporozhets.png)](https://mpz.brovary.org/wp-content/uploads/2013/08/Zaporozhets.png)

«СТС-Генпідряд» входить до «[СТС-Холдингу](http://ctcholding.com.ua/)», який очолює В’ячеслав Запорожець. Більшість компаній холдингу зареєстровані за житомирською адресою.

Бізнес-партнером Запорожця є [Григорій Сидоренко](http://www.who-is-who.ua/main/bookmaket/zhitomir/2/63.html) (вони обоє очолюють ТОВ «СТС-Конструкція»). [Григорій Сидоренко](http://dovidka.com.ua/user/?code=91389) – депутат ВР другого скликання і член «Народної партії» В.Литвина.

Відомо, що Вячеслав Запорожець також керував ТОВ «Сучасні технології будівництва» («Современные технологии строительства» - «СТС»).

У липня 2011 року колектори [звинуватили](http://www.corpnews.com.ua/content/news/59/1776/) ТОВ «СТС» у недобросовісності. ТОВ «СТС» була раніше головною фірмою холдингу, але збанкрутувала у 2010 році і залишила 180 млн грн. боргу. За версією колекторів, банкрутство було умисним і котрольованим, оскільки кредиторами компанії були фірми, зареєстровані на можливих родичів В’ячеслава Запорожця (Руслана Запорожця і Василя Запорожця). Йдеться про інші фірми «СТС-Холдингу», яких близько десяти.

**Джерело: [ЦПСА](http://cpsa.org.ua/news/zaporozhtsi_oblashtujut_zhitlo_dlja_berkutu_za_12_miljoniv)**
