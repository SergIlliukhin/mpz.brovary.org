---
title: "Новонароджених можна реєструвати в Броварському пологовому будинку"
date: 2016-07-27
categories: 
  - "brovary"
  - "novyny"
tags: 
  - "brovary"
  - "brovarska-tsrl"
  - "dratss"
  - "novini"
  - "svidotstvo-pro-narodzhennya"
---

**У Броварській центральній районній лікарні діє послуга по прийому документів для проведення державної реєстрації народження дитини та видачі свідоцтв про народження. Про це йдеться в оголошенні на [офіційному сайті](http://brovary.kiev.ua/do-uvagi-gromadyan-0) Броварської міськради.**

Броварська центральна районна лікарня повідомляє, що з метою наближення адміністративних послуг до громадян, а також спрощення процедури реєстрації народження дитини в лікувальному закладі, де малюк з’явився на світ, запроваджена послуга по прийому документів для проведення державної реєстрації дитини та видачі свідоцтв про народження. Прийом та видачу документів здійснює працівник Броварського міськрайонного відділу державної реєстрації актів цивільного стану Головного територіального управління юстиції у Київській області.

Нагадаємо, що Міністерством юстиції України майже рік тому назад був запроваджений механізм реєстрації новонароджених безпосередньо в пологовому будинку. Слід відмітити, що компетенція пологових будинків не розширилася, але в їхніх приміщеннях відтепер розташовується представник або співробітник відділу ДРАЦС, який зможе внести відомості про дитину до реєстру. Таким чином, реєстрація новонароджених залишилася "зоною відповідальності" відділів ДРАЦС, як і раніше. Просто в деяких пологових будинках спочатку столиці і великих обласних центрів з’явились їхні співробітники, що дозволяє набагато швидше і без клопоту отримати свідоцтво про народження. Прогнозували, якщо проект буде сприйнято населенням, його реалізують у всіх пологових будинках України.

Наразі таке нововведення є експериментальним, а тому батьки можуть вибирати, де отримувати свідоцтво: у відділі ДРАЦС чи в пологовому будинку.  Свідоцтва про народження будуть видавати безкоштовно в пологовому будинку в день виписки (не раніше і не пізніше). Щоб його отримати, батькам необхідно підготувати наступні документи:

- обопільна заява батьків або одного з них;
- паспорти батьків;
- медичне свідоцтво про народження.

Загалом, перелік документів "старий", такий же, як і для РАЦСу.

За детальною інформацією можна звертатись у відділ держреєстрації актів цивільного стану Головного територіального управління юстиції у Київській області за **телефоном (04594) 4-13-68, 4-04-60.**

Юридична адреса відділу – **07400, Київська область, м. Бровари, вул. Шевченка, 14.**

Електронна адреса відділу – **vcs@bv.ko.drsu.gov.ua.**
