---
title: "Бровари пасуть задніх у рейтингу прозорості найбільших міст України"
date: 2017-03-16
author: 
  username: "pravoZnaty"
  display_name: "Маєш право знати"
categories: 
  - "rozsliduvannya"
  - "vlada"
tags: 
  - "analitika"
  - "bochi"
  - "brovary"
  - "doslidzhennya"
  - "eksperty"
  - "mtspd"
  - "novini"
  - "povoroznyk"
  - "rezultaty"
  - "reyting"
  - "slovachchyna"
  - "haruk"
---

**З-поміж 50 найбільших муніципалітетів України Броварська міська рада посіла третє місце з кінця в рейтингу прозорості своєї діяльності. Експерти оцінювали міста за низкою пунктів. Найгірший результат Бровари отримали в питанні "професійна етика та конфлікт інтересів" – жодного бала. А найкращий – у пункті "інформаційна політика": показник трохи більший, ніж середньостатистичний. Таких висновків дійшли за результатами [дослідження](http://transparency.icps.com.ua/rankings/rC16R,iC16T,iC16F1,iC16F2,iC16F3,iC16F4,iC16F5,iC16F6,iC16F7,iC16F8,iC16F9/0-1/2016/rC16R,desc,1-50) експерти Міжнародного центру перспективних досліджень.**

Згідно з [методологією](http://transparency.icps.com.ua/data#section-1-3) дослідження, до рейтингу потрапили 50 найбільших за чисельністю населення міст України (дані Державної служби статистики України за 1 січня 2016 року), окрім тих, які перебувають під окупацією. Відповідно до узагальненого результату, Бровари посіли **48 місце**, набравши **30%** від максимально можливого числа балів. Нижче – лише міста Ізмаїл (27%) та Новомосковськ (24%). Натомість, лідерами рейтингу стали Суми (64%), Вінниця (62%) та Львів (59%).

У методології дослідження йдеться, що рейтинг склали за даними, отриманими із таких джерел:

- відповіді на опитувальник, направлений Міжнародним центром перспективних досліджень до 50 міських рад. Кожен опитувальник містив 23 питання.
- відповіді на запити на інформацію, направлені центром неофіційно – через третю особу («запит таємного клієнта»). Кожен запит містив три питання і був спрямований на виявлення реакції міських рад на запити від пересічних громадян.
- інформація у відкритому доступі на офіційних сайтах міських рад.

Як зазначила в [ефірі](https://hromadskeradio.org/programs/kyiv-donbas/reytyng-yaki-mista-ukrayiny-ye-naybilsh-finansovo-spromozhnymy) «Громадського радіо» експертка Міжнародного центру перспективних досліджень **Вероніка Харук**, цей рейтинг склали за підсумками аналізу 9 сфер, які містять в собі 77 показників.

_Експерти про результати досліджень, «Громадське радіо» (дивитися з 10:50)_

<iframe src="https://www.youtube.com/embed/GhQQAB1CAXo" width="560" height="315" frameborder="0" allowfullscreen="allowfullscreen"></iframe>

Відповідно до методології, найбільш важливими сферами визначено інформаційну політику, адміністративні, комунальні та соціальні послуги, а також складання бюджету. Дослідження експерти проводили у листопаді-грудні 2016 року.

\[caption id="attachment\_67845" align="aligncenter" width="600"\][![](https://mpz.brovary.org/wp-content/uploads/2017/03/Screenshot_1-1.png)](https://mpz.brovary.org/wp-content/uploads/2017/03/Screenshot_1-1.png) Зображення із сайту transparency.icps.com.ua\[/caption\]

Згідно з оприлюдненими результатами, Бровари досягли успіхів в питанні відкритості інформаційної політики, взявши **64%** від максимально можливого числа балів. Це навіть більше за [середньостатистичний показник](http://transparency.icps.com.ua/comparison/5,0-1/2016) з-поміж 50 досліджуваних міст – 62%. Однак, у порівнянні з іншими населеними пунктами, за цим показником місто лише на 23-му місці серед інших.

Відносно непогані результати Броварів у питаннях складання бюджету (Бровари – **32%;** але 41-ше місце за показником; середній показник – 48%;); державних закупівель (**33%;** 26-те місце; середній показник – 43%); адміністративних, соціальних і комунальних послуг (**40%;** 28-ме місце; середній показник – 45%).

Водночас, значно гірші результати у кадровій політиці (**20%;** 41-ше місце; середній показник – 40%); розпорядженні майном територіальної громади (**17%;** 29-те місце; середній показник – 27%); землекористуванні та будівельній політиці (**17%;** 44-те місце; середній показник – 40%).

А найгірший результат – в питанні професійної етики та конфлікту інтересів. Тут Бровари не взяли жодного балу, отримавши в рейтингу **0%**. Однак, останнє місце в рейтингу місто розділило із 10 іншими населеними пунктами, які досліджували. Серед них є й обласні центри - Івано-Франківськ і Хмельницький. Загалом же середньостатистисний показник з-поміж 50 міст становить 27%.

Дослідження та так звану «транспарентність» (прозорість) міст України, тобто доведення до загального відома широкої громадськості інформації про діяльність органів влади, провів Міжнародний центр перспективних досліджень за фінансової підтримки Уряду Словацької Республіки. Управління проектом здійснюється словацькою недержавною неприбутковою організацією INEKO.

> Нагадаємо, наприкінці січня цього року броварський міський голова **Ігор Сапожко** [оцінив](https://mpz.brovary.org/mer-otsinyv-svoyu-robotu-na-dobre-kerivnyky-viddiliv-upravlin-na-vidminno/) свою роботу на «добре», а керівники відділів і управлінь оцінили себе на «відмінно». Наші журналісти поцікавилися, за якими критеріями проводилась оцінка. [З’ясувалося](https://mpz.brovary.org/yak-otsinyuyut-efektyvnist-roboty-ta-za-shho-premiyuyut-brovarskyh-chynovnykiv/), що критеріїв оцінювання ефективності роботи начальників не існує. Згідно із відповіддю Броварської міської ради, «_результати роботи начальника оцінюються безпосереднім керівником, а саме: оцінюються професійні знання, досвід, навички виконання завдань, належне, якісне та своєчасне виконання обов’язків, прийняття рішень, відповідальність, дотримання трудової дисципліни»._
