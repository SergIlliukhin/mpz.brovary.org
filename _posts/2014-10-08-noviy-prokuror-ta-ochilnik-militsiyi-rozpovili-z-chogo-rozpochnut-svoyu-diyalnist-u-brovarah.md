---
title: "Новий прокурор та очільник міліції розповіли громаді, з чого розпочнуть свою діяльність у Броварах - ФОТО, ВІДЕО"
date: 2014-10-08
tags: 
  - "brovarska-mizhrayonna-prokuratura"
  - "brovarska-prokuratura"
  - "vibir-redaktsiyi"
  - "gromadske-obgovorennya"
  - "dialog-z-gromadoyu"
  - "klimenko"
  - "militsiya"
  - "mikola-klimenko"
  - "nachalnik-militsiyi"
  - "novini"
  - "obgovorennya"
  - "olefirenko"
  - "prokuror"
---

**_[![Прокурор та Клименко 0188](https://mpz.brovary.org/wp-content/uploads/2014/10/Prokuror-ta-Klimenko-0188.jpg)](https://mpz.brovary.org/wp-content/uploads/2014/10/Prokuror-ta-Klimenko-0188.jpg)_****Терпець урвався! П****ісля Майдану Бровари чи не найпершими в Україні підняли люстраційний меч над беззаконням, свавіллям та корупцією в органах прокуратури та міліції. Довготривала боротьба громади завершилася перемогою, і Бровари [нарешті отримали нових керівників правоохоронної системи міста](https://mpz.brovary.org/u-brovarah-noviy-prokuror-ta-nachalnik-militsiyi-gromada-zaproshuye-yih-na-dialog/) – 35-річного прокурора Романа Олефіренка та 44-річного очільника міськвідділу міліції Миколу Клименка.**

Уже той факт, що після [низки акцій місцевих активістів](https://mpz.brovary.org/mech-lyustratsiyi-navis-nad-prokurorom-garnikom/) та встановленого перед будівлею прокуратури меча люстрації [було звільнено Миколу Гарника](https://mpz.brovary.org/lyustratsiya-v-diyi-mikolu-garnika-zvilneno-z-posadi-brovarskogo-prokurora/), а в Міністерстві внутрішніх справ усе ж прислухалися до думки громади і зробили призначення **Миколи Клименка**, свідчить: броварчани змушуватимуть ставлеників народу рахуватися з їхньою думкою та контролюватимуть їхню роботу. Тож відразу після призначень [громадські активісти запросили](https://mpz.brovary.org/zavtra-noviy-prokuror-brovariv-ta-ochilnik-militsiyi-zustrinutsya-z-gromadoyu/) нового прокурора і в.о. начальника МВ до публічного обговорення стану законності та правопорядку в місті та районі. Останні не відмовили, лише попросили тиждень на ознайомлення зі справами.

_[![Прокурор та Клименко 0204](https://mpz.brovary.org/wp-content/uploads/2014/10/Prokuror-ta-Klimenko-0204.jpg)](https://mpz.brovary.org/wp-content/uploads/2014/10/Prokuror-ta-Klimenko-0204.jpg)_

_[![Прокурор та Клименко 0206](https://mpz.brovary.org/wp-content/uploads/2014/10/Prokuror-ta-Klimenko-0206.jpg)](https://mpz.brovary.org/wp-content/uploads/2014/10/Prokuror-ta-Klimenko-0206.jpg)_

_[![Прокурор та Клименко 0213](https://mpz.brovary.org/wp-content/uploads/2014/10/Prokuror-ta-Klimenko-0213.jpg)](https://mpz.brovary.org/wp-content/uploads/2014/10/Prokuror-ta-Klimenko-0213.jpg)_

І диво сталося: 3 жовтня в Броварах відбулася історична подія - уперше новопризначені прокурор та в.о. начальника міліції прийшли на діалог із громадою, щоб поділитися своїми думками та почути пропозиції з приводу покращення роботи правоохоронних органів. До речі, міська рада і палець об палець не вдарила, щоб ця зустріч відбулася, хоча громада й просила про допомогу в організації. Та й самих представників міськради в актовій залі, де проходило громадське обговорення, не спостерігалося. Натомість райрада надала приміщення для проведення зустрічі й долучилася до запрошення людей. Всю ж ініціативу з організації заходу знову взяли на себе громадські активісти. Тож у актовій залі РДА зібралися представники низки громадських організацій та різних політичних партій, депутати, сільські та селищні голови, пересічні броварчани, яким не байдуже майбутнє свого міста та району.

[![Прокурор та Клименко 0211](https://mpz.brovary.org/wp-content/uploads/2014/10/Prokuror-ta-Klimenko-0211.jpg)](https://mpz.brovary.org/wp-content/uploads/2014/10/Prokuror-ta-Klimenko-0211.jpg)

[![Прокурор та Клименко 0202](https://mpz.brovary.org/wp-content/uploads/2014/10/Prokuror-ta-Klimenko-0202.jpg)](https://mpz.brovary.org/wp-content/uploads/2014/10/Prokuror-ta-Klimenko-0202.jpg)

_«__Ще рік тому було складно уявити, що правоохоронні органи згодяться на співпрацю з громадою, адже активістів, які намагалися відновити законність та справедливість у нашому місті, пакували і везли у відділок міліції, броварських журналістів били в присутності правоохоронців, а вони залишалася бездіяльними__», -_ наголосила у вступному слові один із організаторів зустрічі, громадська активістка **Аліна Дяченко**.

[![Прокурор та Клименко 0140](https://mpz.brovary.org/wp-content/uploads/2014/10/Prokuror-ta-Klimenko-0140.jpg)](https://mpz.brovary.org/wp-content/uploads/2014/10/Prokuror-ta-Klimenko-0140.jpg)

Та події на Майдані сколихнули всю країну і змінили світогляд переважної більшості людей. Тепер останні вимагають відкритості в управлінні всіма життєво важливими процесами в державі та контролю над діяльністю народних ставлеників.

Чи розуміють новопризначені очільники правоохоронних міськрайонних органів, наскільки важлива співпраця з громадою – покаже час, а 3 жовтня на зустрічі прокурор Роман **Олефіренко** озвучив присутнім перші вже зроблені кроки на новій посаді (_за два тижні – авт._). Прийняв він віжки управління прокуратурою з податковим боргом у 2 млн грн, тож погашення його - першочергове завдання команди, яка налічує 25 працівників. До речі, за словами прокурора, дуже молодої. Саме з цього «пластиліну» і доведеться новому керівнику робити справжніх фахівців, для яких боротьба з корупцією в усіх ешелонах влади на Броварщині має стати життєвою нормою.

\[caption id="attachment\_29989" align="aligncenter" width="610"\][![Прокурор та Клименко 0180](https://mpz.brovary.org/wp-content/uploads/2014/10/Prokuror-ta-Klimenko-0180.jpg)](https://mpz.brovary.org/wp-content/uploads/2014/10/Prokuror-ta-Klimenko-0180.jpg) Роман Олефіренко: «Ми поставимо жирну крапку в історії зникнення печаток»\[/caption\]

Встиг новий прокурор і двічі провести особистий прийом громадян, де більшість скарг було на неналежний стан досудового розслідування. Тому після моніторингу реєстру досудового розслідування було прийнято рішення половину справ повернути на дорозслідування. Так, зокрема, реанімували кримінальне провадження стосовно [майже 95 га землі Радіопередавального центру, яку було незаконно передано в приватну власність](https://mpz.brovary.org/vkradeni-94-ga-zemel-radioperedavalnogo-tsentru-povernut-derzhavi-derzhzemagenstvo/). Взагалі, в результаті афер із землею в бюджет міста та району від її оренди не надходять сотні тисяч гривень. Новий прокурор обіцяє в цьому питанні постійно тримати руку на пульсі.

_[![Прокурор та Клименко 0353](https://mpz.brovary.org/wp-content/uploads/2014/10/Prokuror-ta-Klimenko-0353.jpg)](https://mpz.brovary.org/wp-content/uploads/2014/10/Prokuror-ta-Klimenko-0353.jpg)_

Було поновлено й кримінальне провадження, відкрите відділом служби безпеки про підроблення документів для виділення [20 млн грн для реконструкції басейну «Купава»](https://mpz.brovary.org/na-rekonstruktsiyu-plavalnogo-baseynu-kupava-dali-23-milyoni-z-derzhbyudzhetu/). Наразі йде перевірка, наскільки правильно і в повній мірі було використано кошти.

Зацікавив прокуратуру і матеріал на сайті «Маєш право знати» про те, як на заводі порошкової металургії [люди понад півроку не отримують зарплати](https://mpz.brovary.org/poroshkoviy-zavod-gotuyetsya-do-strayku-robitniki-vimagayut-viplati-zarplat-ta-zvilnennya-z-posad-lyudey-tsarova/), хоча завод продовжує виробляти і відвантажувати продукцію. Так як робітники раніше звертались до екс-прокурора Миколи Гарника з вимогою вплинути на ситуацію та захистити їхні права, а прокуратура жодним чином не відреагувала на їхнє звернення, Роман Олефіренко пообіцяв розібратися в цьому беззаконні.

**Повний відеозапис громадського обговорення 3 жовтня**

<iframe src="//www.youtube.com/embed/XS0bR47vnR4?rel=0" width="640" height="360" frameborder="0" allowfullscreen="allowfullscreen"></iframe>

Є над чим попрацювати новому прокурору і в плані кримінальної злочинності, адже в районі не розкрито 2 навмисних вбивства.

Та одним із першочергових завдань очільник прокуратури вважає забезпечення дотримання прозорості виборчого законодавства під час позачергових виборів до Верховної Ради 26 жовтня 2014 року. За [зверненням народного депутата України Павла Різаненка](https://mpz.brovary.org/u-novogo-prokurora-brovariv-vimagayut-znayti-ta-pokarati-vinnih-za-znikli-pechatki-dvk/) проведено перевірку та відкрито кримінальне провадження за фактом зникнення усіх 136 печаток виборчих комісій у Броварах та по всьому округу №97. Прокурор [пообіцяв знайти і покарати винних](https://mpz.brovary.org/noviy-prokuror-obitsyaye-postaviti-zhirnu-krapku-u-spravi-pro-znikli-pechatki-ovk-video/), відтак «поставити жирну крапку в історії зникнення печаток».

\[caption id="attachment\_30022" align="aligncenter" width="610"\][![Прокурор та Клименко 0166](https://mpz.brovary.org/wp-content/uploads/2014/10/Prokuror-ta-Klimenko-0166.jpg)](https://mpz.brovary.org/wp-content/uploads/2014/10/Prokuror-ta-Klimenko-0166.jpg) Микола Клименко: «Дякую за довіру. Моя совість не дозволить вас підвести»\[/caption\]

На призначення Миколи Клименка громада очікувала півроку, адже не хотіла «завезеного» кандидата, а бажала мати свого, перевіреного. Тому й провели громадське слухання, бо на вакантне місце претендували 4 кандидатури. Активісти проаналізували діяльність потенційних претендентів і зупинилися на Миколі Клименку, адже саме цій людині довіряли громадські активісти, представники місцевої самооборони та ветеранських організацій, підприємці, депутати. Так само, як і колишні співробітники міліції, бо знають Миколу Федоровича, як порядну людину та професіонала, який працює в міліції понад 20 років.

[![Прокурор та Клименко 0247](https://mpz.brovary.org/wp-content/uploads/2014/10/Prokuror-ta-Klimenko-0247.jpg)](https://mpz.brovary.org/wp-content/uploads/2014/10/Prokuror-ta-Klimenko-0247.jpg)

Свою роботу в.о. начальника міліції також розпочав із вивчення проблематичних справ для міста і району, в першу чергу тих, що порушувалися проти опозиційних представників ще під час Майдану. Також Микола Клименко підняв справу, що стосується видобутку та відмиву піску в Десні біля Пухівки. Головний міліціянт міста та району запевнив: разом із прокуратурою проведуть розслідування цих справ і винних притягнуть до відповідальності.

[![Прокурор та Клименко 0257](https://mpz.brovary.org/wp-content/uploads/2014/10/Prokuror-ta-Klimenko-0257.jpg)](https://mpz.brovary.org/wp-content/uploads/2014/10/Prokuror-ta-Klimenko-0257.jpg)

Зараз в активній фазі - передвиборчий процес, і своїм головним завданням броварський правоохоронець вважає не допустити порушень і протистояння, яке сталося під час виборів у 2012 році. Однак перші «дзвіночки» вже є: 28 вересня в МКЦ «Прометей» під час агітаційної зустрічі кандидата в депутати від «Батьківщини» Олега Кищука сталося [перешкоджання професійній діяльності журналіста Андрія Качора](https://mpz.brovary.org/de-zhavyu-u-prometeyi-batkivshhina-ta-kishhuk-pereymayut-dosvid-partiyi-regioniv/). Наразі за його зверненням проходить перевірка.

«_Щодо криміногенної обстановки в місті та районі, то вона за останній час не погіршилася_, - повідомив новий в.о. міліції, - _але збільшилася кількість резонансних злочинів у Княжичах, Красилівці, Погребах, Зазим’ї, Броварах_». Тож наразі на цей напрямок роботи кинуто всі сили правоохоронців.

Щоб виявити нечистих на руку колег, новий в.о. начальника міліції попросив громаду про допомогу – надавати конкретні факти «кришування» міліціонерами бізнесу. Сам Микола Клименко присутніх запевнив: подібним ніколи не займався і не займається, а міліціонерів, причетних до «кришування», каратимуть і досить жорстко.

_[![Прокурор та Клименко 0233](https://mpz.brovary.org/wp-content/uploads/2014/10/Prokuror-ta-Klimenko-0233.jpg)](https://mpz.brovary.org/wp-content/uploads/2014/10/Prokuror-ta-Klimenko-0233.jpg)_

Бачить головний правоохоронець Броварщини і пробіли в роботі міського відділку міліції. Зокрема, постійна зайнятість лінії «102» та невчасний виїзд слідчо-оперативних груп на виклик. Це пояснює тим, що територію в 180 тисяч населення обслуговує 1 наряд чергової частини і одна телефонна лінія. Це питання також перебуватиме під його контролем, тож створення окремого міського відділення та муніципальної міліції – це не лише перспектива, а кричуща необхідність часу.

_[![Прокурор та Клименко 0253](https://mpz.brovary.org/wp-content/uploads/2014/10/Prokuror-ta-Klimenko-0253.jpg)](https://mpz.brovary.org/wp-content/uploads/2014/10/Prokuror-ta-Klimenko-0253.jpg)_

«_Зараз йде війна не лише на Сході. У нас також свій фронт і своє АТО, яке знаходиться в кожного на вулиці_, - наголосив Микола Клименко. – _Міліція - той батальйон, який повинен захищати вас, жителів міста і району. Саме з вашою підтримкою можлива перемога__. А я на новій посаді захищаючи вас, намагатимуся захистити своїх рідних, адже вони також мешкають у Броварах__»._

_[![Прокурор та Клименко 0137](https://mpz.brovary.org/wp-content/uploads/2014/10/Prokuror-ta-Klimenko-0137.jpg)](https://mpz.brovary.org/wp-content/uploads/2014/10/Prokuror-ta-Klimenko-0137.jpg)_

Як і очікувалося, запитань до нових керівників правоохоронної системи Броварщини від громади було більше, ніж доволі. Аліна Дяченко дала можливість висловитися усім бажаючим.

_[![Прокурор та Клименко 0433](https://mpz.brovary.org/wp-content/uploads/2014/10/Prokuror-ta-Klimenko-0433.jpg)](https://mpz.brovary.org/wp-content/uploads/2014/10/Prokuror-ta-Klimenko-0433.jpg)_

_[![Прокурор та Клименко 0426](https://mpz.brovary.org/wp-content/uploads/2014/10/Prokuror-ta-Klimenko-0426.jpg)](https://mpz.brovary.org/wp-content/uploads/2014/10/Prokuror-ta-Klimenko-0426.jpg)_

_[![Прокурор та Клименко 0362](https://mpz.brovary.org/wp-content/uploads/2014/10/Prokuror-ta-Klimenko-0362.jpg)](https://mpz.brovary.org/wp-content/uploads/2014/10/Prokuror-ta-Klimenko-0362.jpg)_

_[![Прокурор та Клименко 0368](https://mpz.brovary.org/wp-content/uploads/2014/10/Prokuror-ta-Klimenko-0368.jpg)](https://mpz.brovary.org/wp-content/uploads/2014/10/Prokuror-ta-Klimenko-0368.jpg)_

Що ж найбільше непокоїть людей? Найперше – відновлення справедливості й притягнення до відповідальності тих осіб, які довгий час у місті чинили беззаконня та притягували до незаконної відповідальності інших.

_[![Прокурор та Клименко 0286](https://mpz.brovary.org/wp-content/uploads/2014/10/Prokuror-ta-Klimenko-0286.jpg)](https://mpz.brovary.org/wp-content/uploads/2014/10/Prokuror-ta-Klimenko-0286.jpg)_

_[![Прокурор та Клименко 0284](https://mpz.brovary.org/wp-content/uploads/2014/10/Prokuror-ta-Klimenko-0284.jpg)](https://mpz.brovary.org/wp-content/uploads/2014/10/Prokuror-ta-Klimenko-0284.jpg)_

Хвилюють людей і питання незаконної торгівлі та діяльності МАФів, зокрема, мінікав’ярні на зупинці «Старий центр»; відсутності кімнат тимчасового утримання; скасування черги на отримання земельних ділянок громадянам; посередництва під час постачання газу; дозволу на знесення дерев вздовж дороги до Залісся. Пенсіонери цікавилися долею справи про безкоштовний проїзд у громадському транспорті; переймалися присутні й курінням дітей в громадських місцях.

_![Прокурор та Клименко 0379](https://mpz.brovary.org/wp-content/uploads/2014/10/Prokuror-ta-Klimenko-0379.jpg)_

_[![Прокурор та Клименко 0376](https://mpz.brovary.org/wp-content/uploads/2014/10/Prokuror-ta-Klimenko-0376.jpg)](https://mpz.brovary.org/wp-content/uploads/2014/10/Prokuror-ta-Klimenko-0376.jpg)_

Відповідаючи на запитання про недокомплектування дільничних (_наразі є 15 із 45 – авт_.), Микола Клименко запропонував громаді «прив’язати» дільничних до своєї території і подбати про житло для них.

Також людей цікавило, яким чином міліція планує боротися з наркопритонами; чи порушать кримінальну справу проти пенсійного фонду за невиконання судових рішень; чи об’єктивно розслідуватимуться ті справи, що стосуються незаконних оборудок із землею претендентки на крісло голови РДА (наразі Літківського сільського голови) Ольги Сивухи.

_[![Прокурор та Клименко 0385](https://mpz.brovary.org/wp-content/uploads/2014/10/Prokuror-ta-Klimenko-0385.jpg)](https://mpz.brovary.org/wp-content/uploads/2014/10/Prokuror-ta-Klimenko-0385.jpg)_

Під час «запитань-відповідей» **Андрій Качор** публічно передав прокурору документи з описом схемам земельних оборудок, які, на думку громади, стосуються корупційних дій чиновників броварської міської влади, зокрема, мера Броварів Ігоря Сапожка і його підлеглих.

_[![Прокурор та Клименко 0299](https://mpz.brovary.org/wp-content/uploads/2014/10/Prokuror-ta-Klimenko-0299.jpg)](https://mpz.brovary.org/wp-content/uploads/2014/10/Prokuror-ta-Klimenko-0299.jpg)_

_[![Прокурор та Клименко 0310](https://mpz.brovary.org/wp-content/uploads/2014/10/Prokuror-ta-Klimenko-0310.jpg)](https://mpz.brovary.org/wp-content/uploads/2014/10/Prokuror-ta-Klimenko-0310.jpg)_

Також правоохоронці отримали й відеодокази перешкоджання журналістській діяльності 28 вересня цього року та адреси закладів, де продовжують незаконно заробляти на гральних автоматах. Щоб детальніше ознайомитися із озвученими справами, Роман Олефіренко запросив громадян на особистий прийом.

_[![Прокурор та Клименко 0408](https://mpz.brovary.org/wp-content/uploads/2014/10/Prokuror-ta-Klimenko-0408.jpg)](https://mpz.brovary.org/wp-content/uploads/2014/10/Prokuror-ta-Klimenko-0408.jpg)_

_[![Прокурор та Клименко 0344](https://mpz.brovary.org/wp-content/uploads/2014/10/Prokuror-ta-Klimenko-0344.jpg)](https://mpz.brovary.org/wp-content/uploads/2014/10/Prokuror-ta-Klimenko-0344.jpg)_

Громада щиро прагнула допомогти новопризначеним правоохоронцям, тож для покращення їхньої роботи прозвучало кілька пропозицій: в прокуратурі та міліції провести кадрову люстрацію (до слова: наразі внутрішня безпека проводить службове розслідування у справі двох заступників начальника міліції); створити гарячу лінію, куди надходитимуть «наводки» по наркопритонах; для молодих міліціонерів організувати школу переймання досвіду із залученням ветеранів МВС; населенню надавати оперативним групам для виїзду свої автомобілі.

Чи дослухаються новопризначені хоча б до деяких із порад громади – покаже час. І вже найближчий, адже наступну зустріч нових керівників правоохоронної системи із громадою домовились провести на початку січня 2015 року. Взагалі новопризначені посадовці пообіцяли спілкуватися з громадою без примусу: прокурор двічі на рік звітуватиметься на сесіях, а Микола Клименко, окрім звітів, ініціював створення при міському відділі міліції громадської ради, яка здійснюватиме громадський контроль за роботою відділку, реагуватиме на скарги та шукатиме способів спільно вирішувати системні питання. Залишається лише створити справді громадську раду, а не раду з певним політичним забарвленням.

> І хоча присутні не почули в доповіді Романа Олефіренка та Миколи Клименка розлогого й чіткого бачення організації роботи на займаних посадах, однак уже той факт, що вони погодилися на діалог та співпрацю з громадою, дає надію: зміни на краще обов’язково будуть. Громада ж обіцяє надійну підтримку, а якщо її сподівання не виправдаються, - натякають на меч люстрації, який поки що не збираються ховати в ножни. Про всяк випадок.

**Фото - Марії Придьми**
