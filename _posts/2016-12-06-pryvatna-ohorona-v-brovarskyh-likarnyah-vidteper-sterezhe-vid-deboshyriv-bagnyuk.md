---
title: "Приватна охорона в броварських лікарнях відтепер стереже від дебоширів"
date: 2016-12-06
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "bagnyuk"
  - "brovary"
  - "btsrl"
  - "zapobigannya-zlochynnosti"
  - "komkon"
  - "likarnya"
  - "mediki"
  - "novini"
  - "ohorona"
---

**У дитячій і дорослій лікарнях спокій медиків і пацієнтів тепер берегтимуть працівники приватної служби охорони [«Комкон»](https://mpz.brovary.org/politsiya-lovyla-p-yanyh-vodiyiv-na-brovarshhyni-a-pijmala-avtivku-komkon-video/). Договір про це уклали на грудень 2016 року. Однак, в лікарні сподіваються, що охорона працюватиме й у подальшому. Про таке нашим журналістам розповів Валентин Багнюк, головний лікар Броварської центральної районної лікарні.**

Як зазначив медик, у будні дні всього працюватимуть **4** охоронців – по **2** на дитячу і дорослу лікарню. Але вночі, у святкові та вихідні дні задля оперативного реагування до них також долучатиметься автопатруль із іще **2** працівниками.

Раніше траплялися численні випадки за участю неадекватних хворих або їхніх родичів, розповідає **Валентин Багнюк**. Медикам погрожували та навіть били їх. В лікарні трощили вікна, виламували двері. А за останній тиждень, коли працює охорона, вже вдалося запобігти декільком протиправним діям відвідувачів. Зі слів головного лікаря, проблема була нагальна, а вже зараз медикам стало спокійніше працювати.

За інформацією Валентина Багнюка, кошти на таку послугу виділені із міського бюджету. Раніше між 4 охоронними фірмами був проведений «міні-тендер». Найкращу ціну запропонували в «КомКоні». Водночас, скільки саме коштуватимуть такі послуги, наразі чиновники не повідомляють.

Із компанією уклали договір на цей місяць, вказує Валентин Багнюк. Головний лікар сподівається, що приватна охорона працюватиме в медзакладах і в подальшому – у 2017 році.
