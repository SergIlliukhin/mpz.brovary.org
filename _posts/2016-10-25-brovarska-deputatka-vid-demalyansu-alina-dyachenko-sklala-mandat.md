---
title: "Броварська депутатка від ДемАльянсу Аліна Дяченко склала мандат"
date: 2016-10-25
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "alina-dyachenko"
  - "brovary"
  - "brovarska-miska-rada"
  - "vibir-redaktsiyi"
  - "demalyans"
  - "deputat"
  - "zayava"
  - "novini"
  - "skladannya-povnovazhen"
coverImage: "wp-content/uploads/2016/10/alina-1.jpg"
---

**Голова фракції ДемАльянсу в Броварській міській раді Аліна Дяченко заявила про складання повноважень депутата та голови броварського осередку парті. Про це вона повідомила на [своїй сторінці](https://www.facebook.com/alina.dyachenko/posts/1315780098446104) в FB, а також у [блозі](https://mpz.brovary.org/ya-ne-zalyshayu-ridne-misto-nazavzhdy/) на "Маєш право знати".**

В заяві депутатки йдеться про те, що вона складає повноваження міського депутата та голови міського осередку Демократичного Альянсу. Вона припиняє безперспективну на даний момент боротьбу, але продовжує йти до своєї мети - розвиток Броварів, проте іншим шляхом, - зазначає **Аліна Дяченко**.

Зауважимо, що депутатка не відвідувала останні сесії міської ради та нещодавно переїхала до міста Вінниця. Там вона [очолила](http://vezha.vn.ua/zhurnalistka-iz-brovariv-ocholyla-u-vinnytsi-instytut-rozvytku-mist/) комунальне підприємство "Інститут розвитку міст": з **3 жовтня** Аліна Дяченко є його директоркою. На новому місці роботи пані Дяченко планує набратися нового досвіду та компетенцій. В інтерв'ю вінницькому виданню **Veжа** депутатка пояснює своє рішення так:

> У 2015 році на місцевих виборах командою «Демократичного альянсу» ми почали агітувати броварчан підтримати нас. Замість встановлювати намети і роздавати листівки ми пішли до людей самі, спілкуючись із виборцями вживу. В результаті ми отримали 8% голосів й увійшли до міської ради. Тоді ми були дуже окрилені, адже крім «Демальянсу» пройшло ще багато демократичних сил, з якими ми мали партнерські стосунки. Та за три місяці стало зрозуміло, що більшості, як такої немає, – декого спокусили посадами, декого залякали, можливо. І дуже скоро більшість утворилася навколо міського голови, який є колишнім членом «Партії регіонів». Він знову прибрав до рук усі важелі впливу, і знову до наших ідей розвитку міста не прислухалися. Це, фактично, означало нове коло боротьби. Та я не для того йшла у владу, щоб бути в опозиції чи витрачати сили на війну з владою. Я хотіла, щоб ми нарешті почали розвивати місто й ефективно ним управляти.
