---
title: "МКЦ «ПРОМЕТЕЙ» - культурний центр, базар чи… зоопарк?"
date: 2015-04-30
author: 
  username: "cherednik"
  display_name: "Юрій Чередник"
categories: 
  - "kolonka-avtora"
tags: 
  - "kultura"
  - "mkts-prometey"
coverImage: "wp-content/uploads/2015/04/IMAG0802.jpg"
---

[![IMAG0774](https://mpz.brovary.org/wp-content/uploads/2015/04/IMAG0774.jpg)](https://mpz.brovary.org/wp-content/uploads/2015/04/IMAG0774.jpg)**Особисто для мене МКЦ «Прометей» завжди вважався другим центром міста. А спостерігаючи за тим, як він видозмінюється останнім часом, мимохідь хвилюєшся за наше культурне майбутнє.**

Ще раніше, зайшовши до вестибюлю можна було здивуватись від того, який рух там відбувався. Окрім використання «за призначенням», у «Прометеї» функціонували танцювальні гуртки, робив дійсно чудовий (а до 2005 року – єдиний) великий кінотеатр. З музичної школи поруч проводились репетиції як оркестрів, так і соло виконавців. Регулярно влаштовувалась художня галерея, де кожен бажаючий мав змогу показати свої твори на вибрану тематику. Додамо навіть зону ігрових приставок, які для наших дітлахів тоді ще були новинкою. Нехай останнє не надто відноситься до категорії «культура», все ж разом з усім іншим доводило – це був справжній центр міста. Культурний центр.

А в якому ж форматі для мешканців проявляється «Прометей» сучасності? - пам’ятаю, надпис «виставка ярмарок» висів понад 2 роки, де постійно змінювались лише дати. Дуже рідко, проходячи повз, можна було побачити невелике скупчення автомобілів – головна зала, яку не ремонтували вже 10 років, все ще підходить для зборів. Афіша культурних заходів (відкинемо теперішній час війни, так було завжди) – у вигляді надрукованих на принтері листочків, які приліплені скотчем до дверей. А от що стабільно – так це активна участь МКЦ для передвиборчої агітації (а точніше, роздачі продуктових наборів самі-знаєте-від-кого). Ну  і, звичайно, проведення виборів. А потім знову – ярмарки, виставки-ярмарки… і все. «Прометей» у тому вигляді, яким він є зараз можна перейменовувати з «культурного» на «торговий». Додамо до цього кафе «Music hall», «популярність» якого вже всім відома. Навіть імпровізований скейтборд парк, який молодь організувала з непрацюючого фонтану, куди більше підходить до слова «культура».

 [![IMAG0803](https://mpz.brovary.org/wp-content/uploads/2015/04/IMAG0803.jpg)](https://mpz.brovary.org/wp-content/uploads/2015/04/IMAG0803.jpg)[![IMAG0807](https://mpz.brovary.org/wp-content/uploads/2015/04/IMAG0807.jpg) ](https://mpz.brovary.org/wp-content/uploads/2015/04/IMAG0807.jpg)[![IMAG0802](https://mpz.brovary.org/wp-content/uploads/2015/04/IMAG0802.jpg)](https://mpz.brovary.org/wp-content/uploads/2015/04/IMAG0802.jpg)

І кульмінація всього маразму «Прометея» - це переобладнання культурного центру в ... зоопарк.  Так нещодавно розпочалася виставка екзотичних тварин - «кожній тварі по парі», і це в досить таки малому для подібних речей приміщенні. Я вже не говорю про питання санітарії. Навіть боюсь припустити, що тут може бути завтра…

А у нашому місті, до речі, повно талановитої молоді, яким доводиться працювати аби ким, бо їх творчий світогляд нікому не потрібний. І після цього чиновники заїкаються, що в країні паскудний кінематограф, слабо з музикою і немає талановитих художників. А звідки ж вони з’являться, якщо місце, де всі ці люди могли б себе проявити, перетворилось на базар?..
