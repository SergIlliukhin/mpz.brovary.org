---
title: "Уряд профінансує 19 соціальних об’єктів на Київщині: школи та садочки. Бровари – поза увагою."
date: 2016-03-21
author: 
  username: "pravoznaty"
  display_name: "Маєш право знати"
categories: 
  - "vlada"
  - "novyny"
tags: 
  - "investytsiyi"
  - "brovary"
  - "vibir-redaktsiyi"
  - "kmu"
  - "koda"
  - "minregionbud"
  - "novini"
  - "sotsialni-proekty"
coverImage: "wp-content/uploads/2016/03/p19s1gum3t1q2719gm1pu81f0fa1m7_540x405_3_0.jpg"
---

**Міністерство регіонального розвитку, будівництва та житлово-комунального господарства України затвердило  19 інвестиційних проектів Київської області на 2016 рік. Вони отримають фінансування з Державного Фонду регіонального розвитку на загальну суму 97,1 млн гривень. Про це йдеться в офіційному прес-релізі Київської обласної державної адміністрації, наданому "Маєш право знати".** 

За повідомленням КОДА, із державного бюджету будуть профінансовані соціальні об'єкти – будівництво гімназії у м. Буча і школи у м. Українка Обухівського району, школи мистецтв та ремесел у с. Велика Олександрівка Бориспільського району, дошкільного навчального закладу в с. Фурси Білоцерківського району, реконструкція будівлі з перепрофілюванням під дошкільний навчальний заклад у м. Ірпінь та ДНЗ у м. Вишневе Києво-Святошинського району, приміщень медичної амбулаторії с. Плесецьке Васильківського району.

Крім того, виділені кошти на реконструкцію теплового пункту ТП-9 з технічним переоснащенням під котельню в м. Біла Церква, будівництво котельні школи у с. Острів та школи-дитячого садку в с. Савинці Рокитнянського району,  реконструкцію каналізаційних очисних споруд у смт. Борова Фастівського району, установку зовнішнього електропостачання та вуличного освітлення у с. Мокрець і с. Бервиця Броварського району, придбання санітарного транспорту для Таращанського центру первинної медико-санітарної допомоги, реконструкцію каналізаційних очисних споруд у м. Славутич та мережі водопостачання житлового масиву в м. Сквира.

У прес-релізі йдеться, що з Фонду регіонального розвитку передбачено фінансування туристичного бренду "Київщина туристична" та його подальша популяризація. Окрім того в документі зазначається, що "у місті Бровари кошти виділено на капітальний ремонт інфраструктури та благоустрій парку "Перемога", а також на ремонт приміщень адміністративної будівлі під центр надання адміністративних послуг". Проте як відомо, кошти на реконструкцію парку "Перемога" Броварська міська рада [так і не виділила у зв'язку зі зривом позачергової сесії міської ради 17 березня](https://mpz.brovary.org/u-brovarskij-miskradi-masova-bijka-ta-slozoginnyj-gaz-deputaty-strybaly-z-vikon-drugogo-poverhu-foto-video/), під час якої і планувалося розглянути відповідні зміни до міського бюджету.
