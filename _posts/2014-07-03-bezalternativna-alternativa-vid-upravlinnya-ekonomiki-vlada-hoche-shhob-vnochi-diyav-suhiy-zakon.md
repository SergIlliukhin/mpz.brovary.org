---
title: "«Безальтернативна альтернатива»: влада хоче запровадити нічний \"сухий закон\" у Броварах"
date: 2014-07-03
tags: 
  - "brovary"
  - "brovarska-miska-rda"
  - "vibir-redaktsiyi"
  - "zaborona-prodazhu-alkogolyu"
  - "zagumennyj"
  - "novini"
  - "sapozhko"
---

**[![1382544208_image](https://mpz.brovary.org/wp-content/uploads/2014/07/1382544208_image.jpg)](https://mpz.brovary.org/wp-content/uploads/2014/07/1382544208_image.jpg)З 23:00 до 7:00 – у цей час міські чиновники пропонують обмежити реалізацію спиртного в магазинах, супермаркетах****, закладах ресторанного господарства та тимчасових спорудах** **(кіосках і павільйонах) у Броварах. Ініціатива завдати удару по проблемі алкоголізму в нашому місті пролунала на минулій травневій сесії. Тоді ж міський голова Ігор Сапожко [доручив управлінню економіки](https://mpz.brovary.org/u-brovarah-zbirayutsya-zaboroniti-prodazh-alkogolyu-vnochi/) розробити проект регуляторного акту, що передбачатиме нічне вето на продаж алкоголю. Наприкінці червня проект цього документа [з](http://brovary-rada.gov.ua/pov%D1%96domlennya-pro-oprilyudnennya-regulyatornogo-akta-%E2%80%93-r%D1%96shennya-brovarsko%D1%97-m%D1%96sko%D1%97-radi-%C2%ABpro-obmezhe)**[**’**](http://brovary-rada.gov.ua/pov%D1%96domlennya-pro-oprilyudnennya-regulyatornogo-akta-%E2%80%93-r%D1%96shennya-brovarsko%D1%97-m%D1%96sko%D1%97-radi-%C2%ABpro-obmezhe)**[явився на офіційному сайті](http://brovary-rada.gov.ua/pov%D1%96domlennya-pro-oprilyudnennya-regulyatornogo-akta-%E2%80%93-r%D1%96shennya-brovarsko%D1%97-m%D1%96sko%D1%97-radi-%C2%ABpro-obmezhe) Броварської міської ради - для громадського обговорення.**

"Економічний менеджмент" міста, крім розробки проекту регуляторного акта, вдався до його аналізу та в загальних рисах описав можливий вплив від припинення продажу алкоголю вночі. Передовсім, у відомстві Миколи Загуменного красномовно описали суть проблеми:

> _«Перспектива успішного становлення української нації пов’язана з пошуком оптимальних шляхів розв’язання проблеми збереження та зміцнення здоров’я дітей та молоді. На жаль, на сучасному етапі питання збереження здоров’я молодого покоління залишається досить гострим. Алкоголізм займає одне із провідних місць серед передчасної смертності населення. Зростає кількість хвороб, пов’язаних з надмірним споживанням алкоголю._ _Окрім ризику для життя, вживання алкоголю та зловживання ним має негативні наслідки. Перш за все, такий стан справ призводить до знецінення інституту сім’ї, збільшення рівня захворюваності дітей, які проживають в сім’ях, де батьки зловживають алкоголем; росту кількості дітей, які народжуються з вадами у розвитку; виробничого травматизму та вчинення злочинів і правопорушень у стані алкогольного сп’яніння. У той же час все частіше зловживає алкоголем молодь та діти, починаючи з пива та слабоалкогольних напоїв»._

Далі чиновники пропонують механізм вирішення проблеми алкоголізму: шляхом часового обмеження реалізації алкогольних напоїв та ухвалення депутатами на сесії відповідного рішення. Також пропонується альтернатива досягнення поставлених цілей, а її формулювання цілком могло би претендувати на найвищий щабель рейтингу цитат місяця. Отже:

> _«Альтернативні способи: не приймати цей регуляторний акт і керуватись тими нормативними документами, які є на даний час, що є неприйнятно, оскільки відсутні нормативні акти, які б регулювали вказану процедуру»._

Іншими словами, чиновники не бачать інших шляхів, крім як ухвалити на сесії проект вищезазначеного проекту документа.

В аналізі впливу дії регуляторного акта зазначається, що від його ухвалення та виконання виграють і влада, і броварчани, а от підприємці - власники цілодобових магазинів, ресторанів, кафе та кіосків - отримають суттєвий удар по товарообігу. Загалом, розділ **«Вигоди та витрати»** вийшов небагатослівним:

[![вигоди та витрати](https://mpz.brovary.org/wp-content/uploads/2014/07/vigodi-ta-vitrati.jpg)](https://mpz.brovary.org/wp-content/uploads/2014/07/vigodi-ta-vitrati.jpg)

Підприємців, що торгують спиртним, планують попередити про обов’язковість виконання цього рішення, а слідкувати, щоб його дотримували повинні будуть правоохоронці та комісія з питань законності та правопорядку. Відстежувати ефективність регуляторного акта чиновники планують постійно.

> **Проект рішення "Про обмеження реалізації алкогольних напоїв на території міста Бровари в нічний час"**
> 
> 1.Заборонити реалізацію алкогольних напоїв, пива, слабоалкогольних напоїв в стаціонарних об»єктах торгівлі, закладах ресторанного господарства, тимчасових спорудах на території міста Бровари у період з 23:00 до 7:00 години.
> 
> 2.Суб»єктів господарювання, які здійснюють торгівлю алкогольними напоями на території міста, попередити про обов”язковість виконання цього рішення.
> 
> 3.Броварському МВ ГУ МВС України в Київській області забезпечити виконання цього рішення та посилити контроль за дотриманням вимог ст.15-1, 15-2, 15-3 Закону України «Про державне регулювання виробництва обігу спирту етилового, коньячного і плодового, алкогольних напоїв і тютюнових виробів».
> 
> 4.Контроль за виконанням цього рішення покласти на комісію з питань законності та правопорядку.

Броварчани мають можливість внести свої **зауваження та пропозиції** щодо проекту рішення міськради «Про обмеження реалізації алкогольних напоїв на території міста Бровари в нічний час» **не пізніше 26 липня** – у письмовому вигляді за адресою **бульв. Незалежності, 2, відділ роботи із зверненнями громадян, телефон 4-63-34, 5-32-47.**

Варто зазначити, що подібна практика боротьби зі зловживанням алкоголю давно використовується в багатьох містах України - Львові, Сумах, Тернополі, Луцьку. А нещодавно про обмеження реалізації спиртного вночі [заговорив і офіційний Київ](http://kiev.pravda.com.ua/news/53a411ef6cdad/), щоправда йомовірна заборона не стосуватиметься кафе, ресторанів та барів.
