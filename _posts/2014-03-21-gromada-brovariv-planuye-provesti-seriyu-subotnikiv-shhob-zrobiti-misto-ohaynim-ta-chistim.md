---
title: "Громада Броварів планує провести серію суботників, щоб зробити місто охайним та чистим"
date: 2014-03-21
author: 
  username: "Aleechka"
  display_name: "Аліна Дяченко"
tags: 
  - "brovary"
  - "vibir-redaktsiyi"
  - "ekologiya"
  - "novini"
  - "pribirannya"
  - "subotnik"
coverImage: "wp-content/uploads/2014/03/subotnik.jpg"
---

**[![суботник](https://mpz.brovary.org/wp-content/uploads/2014/03/subotnik.jpg)](https://mpz.brovary.org/wp-content/uploads/2014/03/subotnik.jpg)Цієї середи, 19 березня, активні та небайдужі броварчани зібрались на запрошення Броварської Народної Ради на робочу зустріч, щоб спланувати організацію серії суботників для наведення чистоти та порядку у нашому місті. Попередньо домовились перше загальноміське прибирання провести у суботу, 29 березня, однак для цього потрібно ретельно підготуватись.**

Під час робочої зустрічі активісти обговорювали перелік найбільш засмічених місць, які потребують прибирання зусиллями громади. Називали і лісосмугу за парком "Приозерний", що на Пекарні, і березовий гай біля цього парку, і територію довкола озера. Також броварчани згадали ліс на "Інтернаті", де після численних пікніків лишається багато сміття. Не забули і частину лісу біля лісництва, до якого веде асфальтна дорога з вул. Київської. Чимало забруднених відходами територій згадали й на території міста - звалища сміття біля гаражів на вул. Кирпоноса, вдовж вул. Київської від Порошинки до Черняховського тощо.

Зрозуміло, що такий обсяг прибирання не можливо зробити силами кількох десятків людей, тому вирішили провести інформаційно-мобілізаційну кампанію, щоб закликати усіх небайдужих броварчан долучитись до прибирання 29 квітня. Також  активісти обговорили, як і що треба зробити, щоб прибрані території продовжували якомомога довше залишатись чистими. Вирішили створити написи та таблички із доброзичливим закликом до людей не смітити, також висловили ідею ініціювати встановлення сміттєвих баків біля місць, де броварчани часто збираються на пікніки.

Щодо того, як організувати вивезення всього сміття, яке зберуть учасники суботника, активісти запланували звернутись до всіх зацікавлених у чистоті міста сторін - і до чиновників, і до підприємців, і до депутатів. Стосовно питання матеріального забезпечення прибирання (інструменти, рукавички, сміттєві пакети, аптечка) вирішили насамперед зробити ставку на самих громадян, але при цьому поцікавитись, чим можуть допомогти ЖЕКи та знову ж таки підприємці і депутати.

Розподіливши між собою, хто з ким має поспілкуватись та хто які території має обстежити, активісти та члени Броварської Народної Ради домовились зібратись на ще одну організаційну зустріч, яка відбудеться завтра, **22 березня, о 18:00 за адресою: вул. Гагаріна, 16, оф. 39 (офісний центр "Ліза").** На зустріч запрошують всіх охочих долучитись до організації суботників у м. Бровари. Вхід вільний, бажано зі своїми ініціативами!
