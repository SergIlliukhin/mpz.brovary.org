---
title: "Наворожили на засідання Штабу по Генплану: амбіції з емоціями та перша спроба конструктиву"
date: 2015-06-09
author: 
  username: "komarovskyj"
  display_name: "Комаровський Олексій"
categories: 
  - "hromada"
  - "aktsiyi-zahodi"
tags: 
  - "andryeyev"
  - "brovary"
  - "vibir-redaktsiyi"
  - "generalniy-plan-brovariv"
  - "genplan"
  - "genplan-brovariv"
  - "shtab-z-rozrobki-zmin-do-genplanu"
---

**Після сорокаденної паузи Штаб з розробки та громадського обговорення змін до Генерального плану Броварів відновив свою діяльність. Засідання 4 червня, що тривало понад годину, охарактеризувалося, як ми і [передбачали](https://mpz.brovary.org/vorozhinnya-na-genplan-dostup-do-dokumentiv-1999-roku-sprichiniv-100-pitan-do-dipromista/), визначенням чіткого плану подальших дій. Проте н****е обійшлося і без конфузів. На жаль, конкретика та конструктив вмістилися в п'ятнадцять хвилин, решта часу засідання пішло на непотрібні суперечки і незрозумілі сварки через амбіції одного з членів штабу.**

Цього разу представники міської влади у Штабі, зокрема, в. о. голови штабу — заступник мера Броварів **Василь Андрєєв —** на відміну [від попередніх разів](https://mpz.brovary.org/shtab-zi-zv-yazanimi-rukami-chinovniki-vidmovili-aktivistam-v-dostupi-do-chinnogo-genplanu-brovariv/) поводився як один з рушіїв роботи колегіального органу. Василь Олександрович сходу накинувся на підлеглих з виконкому Броварської міської ради: «Де протокол останнього засідання? Де підсумок роботи попередніх трьох засідань? Чому не готові до роботи!» Секретар штабу розгублено, але швидко побігла за протоколом, неначе підкреслюючи тим самим, що дуже сильно діяльністю цього органу влада не переймається, адже навіть до засідань не готується.

[![генштаб-4 (22)](https://mpz.brovary.org/wp-content/uploads/2015/06/genshtab-4-22.jpg)](https://mpz.brovary.org/wp-content/uploads/2015/06/genshtab-4-22.jpg)

Далі Андрєєв перейшов до порядку денного, а саме до теми обговорення переліку запитань і зауважень від однієї з ініціативних груп, яка входить до складу штабу. Активісти ініціативи «Нове місто — Бровари», ретельно вивчивши та проаналізувавши містобудівну документацію сформували 79 питань, на які вони б хотіли отримати відповіді від розробника генплану - проектного інституту "Діпромісто".

[![генштаб-4 (11)](https://mpz.brovary.org/wp-content/uploads/2015/06/genshtab-4-11.jpg)](https://mpz.brovary.org/wp-content/uploads/2015/06/genshtab-4-11.jpg)

[![генштаб-4 (2)](https://mpz.brovary.org/wp-content/uploads/2015/06/genshtab-4-2.jpg)](https://mpz.brovary.org/wp-content/uploads/2015/06/genshtab-4-2.jpg)

Однак розпочати обговорення вдалось не одразу. «Бомба уповільненої дії», яка ледве не зірвала засідання штабу, «вибухнула» по іншому питанню. Один із громадських активістів, який входив спочатку до ініціативної групи «Нове місто — Бровари», а потім добровільно її залишив (навмисне не будемо називати його прізвище), раптом підняв питання про те, що потрібно переобрати керівництво штабу і взагалі створити координаційну раду, яка буде керувати роботою координаційного органу.

Замість того, щоб розвивати діяльність дорадчого органу, чоловік почав повертатися думками та пропозиціями до початкового етапу. Причому у досить грубій формі, «закриваючи рота» присутнім, перебиваючи, переходячи на банальні сварки та крик. «Протестанта» обурило, що на одному з попередніх засідань, на якому "не було кворуму", на посаду співголови штабу обрали місцеву активістку, теж представницю ініціативи «Нове місто — Бровари» **Олену Сіверську.** При цьому чоловік навіть не розібрався, що посада співголови штабу жодних керівних функцій взагалі не дає, навпаки — покладає відповідальність та обов’язки. У процесі скандалу чітко простежувалося, що добродій сам хоче стати співголовою, а ще краще - очолити Штаб.

[![генштаб-4 (48)](https://mpz.brovary.org/wp-content/uploads/2015/06/genshtab-4-48.jpg)](https://mpz.brovary.org/wp-content/uploads/2015/06/genshtab-4-48.jpg)

[![генштаб-4 (52)](https://mpz.brovary.org/wp-content/uploads/2015/06/genshtab-4-52.jpg)](https://mpz.brovary.org/wp-content/uploads/2015/06/genshtab-4-52.jpg)

Врешті, виснаживши всіх присутніх своїм криком та емоціями, а тому не знайшовши у них підтримки, активіст «гучно» залишив залу. Члени штабу продовжили роботу, і та, пішла, на диво досить, швидко. На диво, саме наявність такого «буревію» стала об’єднуючим фактором для всіх громадських рухів та сил, що увійшли до Штабу, навіть тих, які зазвичай сприймаються як суперники та конкуренти.

[![генштаб-4 (43)](https://mpz.brovary.org/wp-content/uploads/2015/06/genshtab-4-43.jpg)](https://mpz.brovary.org/wp-content/uploads/2015/06/genshtab-4-43.jpg)

[![генштаб-4 (30)](https://mpz.brovary.org/wp-content/uploads/2015/06/genshtab-4-30.jpg)](https://mpz.brovary.org/wp-content/uploads/2015/06/genshtab-4-30.jpg)

[![генштаб-4 (18)](https://mpz.brovary.org/wp-content/uploads/2015/06/genshtab-4-18.jpg)](https://mpz.brovary.org/wp-content/uploads/2015/06/genshtab-4-18.jpg)

[![генштаб-4 (23)](https://mpz.brovary.org/wp-content/uploads/2015/06/genshtab-4-23.jpg)](https://mpz.brovary.org/wp-content/uploads/2015/06/genshtab-4-23.jpg)

Василь Андрєєв став зачитувати перелік запитань та зауважень, які надішли від активістів "Нового міста". Однак присутні майже одразу зупинили його, мовляв, там 8 сторінок тексту, а працівники управління архітектури зауважили, що на частину питань вони можуть і самі надати відповідь, не обов'язково залучати спеціалістів "Діпроміста". Більше того, це може бути не вичерпний перелік питань, в інших активістів можуть виникнути нові. Тому прозвучала думка, що потрібно зібрати пропозиції від усіх бажаючих членів штабу і вже після цього подавати їх розробнику. Був одразу визначений і конкретний термін для подання пропозицій - **до 15 червня**. А вже **18 червня (четвер)** домовились провести наступне засідання, на якому усі зауваження та запитання до «Діпроміста» будуть узагальнені та систематизовані.

Заступник мера дав розпорядження начальнику управління архітектури та будівництва Броварської міської ради Лілії Рибаковій — підготувати на наступну зустріч відповіді на ті запитання, які перебувають у компетенції її управління.

[![генштаб-4 (27)](https://mpz.brovary.org/wp-content/uploads/2015/06/genshtab-4-271.jpg)](https://mpz.brovary.org/wp-content/uploads/2015/06/genshtab-4-271.jpg)

Взагалі Василь Олександрович був налаштований до активістів та до роботи штабу дуже приязно, так, що про таку поведінку зазвичай кажуть, хоч до рани прикладай. Під час бурхливої суперечки на початку засідання неодноразово пропонував зняти з нього керівну функцію та обрати головою штабу будь-кого з активістів, сам же погоджувався бути рядовим членом штабу та просто виконувати отримані доручення. На цю пропозицію ніхто не пристав і Андрєєва залишили на "посаді", мовляв, не має значення, хто головуватиме на засіданнях, головне - щоб робота виконувалась. А ось з цим якраз і були суттєві проблеми, коли члени штабу [зажадали отримали доступ до Генерального плану Броварів у редакції 1999 року](https://mpz.brovary.org/shtab-zi-zv-yazanimi-rukami-chinovniki-vidmovili-aktivistam-v-dostupi-do-chinnogo-genplanu-brovariv/). Щоб активістам надали ці документи, знадобилось два попередніх засідання та майже 2 місяці бюрократичних процедур.

Вже після засідання у коментарі нашим журналістам заступник мера висловив свою версію, чому ж так довго розробник генерального плану — інститут «Діпромісто» - не знімав з містобудівної документації гриф «Для службового користування».

\[quote\]«У час, коли країна наближена до військового стану, коли на її території йдуть бойові дії, не всю документацію можна оприлюднювати. Документи генплану містять інформацію про схеми транспорту, комунікацій, і зараз, коли є небезпека терористичних дій, на законодавчому рівні мали вилучатися певні схеми та графічні малюнки. Саме тому й вийшла затримка у часі. Експерти ж переконують, що діяльність міста суттєво заморожується, якщо немає нового генплану, а тому надалі зволікати із затвердженням змін до нього не можна», — пояснив Андрєєв.\[/quote\]

Нагадаємо, у громадськості з цього приводу [інша думка](https://mpz.brovary.org/galmuyuchi-robotu-shtabu-vlada-zagnala-sebe-u-gluhiy-kut/).

Четверте засідання Штабу з розробки та громадського обговорення змін до Генплану Броварів залишило по собі неоднозначне враження: з одного боку з'явився певний оптимізм, а з іншого - настороженість. А ось чим викликана така гіперконструктивність представника місцевої влади і надмірна та деструктивна емоційність громадського активіста, сказати взагалі важко. Може, це ми якось особливо на засідання [поворожили](https://mpz.brovary.org/vorozhinnya-na-genplan-dostup-do-dokumentiv-1999-roku-sprichiniv-100-pitan-do-dipromista/)?
