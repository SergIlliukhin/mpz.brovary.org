---
title: "У Броварах депутату від «Фронту змін» однопартійці погрожують виключенням з партії за відмову співпрацювати з владою"
date: 2012-08-23
author: 
  username: "pravoznaty"
  display_name: "Маєш право знати"
tags: 
  - "brovary"
  - "vidkritiy-list"
  - "vibir-redaktsiyi"
  - "viklyuchennya-z-partiyi"
  - "zemlya"
  - "novini"
  - "front-zmin"
  - "cherednik"
  - "yatsenyuk"
coverImage: "wp-content/uploads/2012/08/CHerednik.jpeg"
---

[![](https://mpz.brovary.org/wp-content/uploads/2012/08/CHerednik.jpg "Чередник")](https://mpz.brovary.org/wp-content/uploads/2012/08/CHerednik.jpeg)Вчора депутат Броварської міськради **Юрій Чередник** у своєму відкритому листі **Арсенію Яценюку** заявив про те, що його однопартійці з «**Фронту змін**», які також є депутатами міської ради, співпрацюють з партією влади, що ставить під сумнів опозиційність їхньої політичної сили та дискредитує її в Броварах. А за те, що він відмовляється голосувати за незаконні рішення, йому погрожують виключенням з лав партії за «порушення партійної дисципліни».

Зокрема Юрій Чередник у своєму листі, який знаходиться у розпорядженні «Маєш право знати», зазначає: «_Протягом тривалого часу, коли Ви говорите про нашу опозиційність та діями підтверджуєте намір боротися до останнього зі злочинним режимом «Партії регіонів», депутати «Фронту змін» в м. Бровари Київської області не звертають на це уваги. Співпраця з владою налагоджена давно і надовго. На кожній сесії міськради ми бачимо, що позиція фракції «Фронту змін» на 90% співпадає з позицією партії влади. Особливо коли мова заходить про земельні питання_».

При цьому депутат зізнається, що раніше також голосував разом з однопартійцями з міркувань  дотримання партійної дисципліни. «_Втім, далі тривати це не може. Зараз, коли на кону не просто успіх тієї чи іншої політичної сили, а подальша доля нашої Держави, така співпраця з владою дискредитує «Фронт змін». Спілкуючись з виборцями я дедалі частіше чую що в Броварах опозиція відсутня, що депутати нашої фракції використовують політичний бренд лише задля реалізації особистих інтересів. Це неприпустимо»,_ – заявляє він.

Нині, як запевняє депутат, він голосує проти рішень, запропонованих партією влади та направлених на розкрадання земель міста_._ «_Проте мені вже неодноразово закидали щодо порушення партійної дисципліни, лунали навіть погрози щодо виключення з партії (як в  радянські часи лякали «партквиток покладеш!»). Але я не хочу виходити з лав партії, яку я свідомо обрав ще в 2009 році. Я хочу звернути Вашу увагу на позицію Ваших представників на місцях. Я сподіваюсь, Ви як ніхто розумієте – які б вірні речі не казали лідери партії, яку б принципову позицію не займали по відношенню до влади, громадяни судять партію по діям тих, кого вони бачать поруч. І якщо вони бачать що слова лідера не співпадають з діями місцевих депутатів від партії, довіри така політична сила не матиме. А «Фронт змін» вартий і довіри, і перемоги, в цьому я певен_», – зазначив депутат Чередник у своєму листі. 

[![](https://mpz.brovary.org/wp-content/uploads/2012/08/Vidkritiy-list-YAtsenyuku-vid-CHerednika.jpg "Відкритий лист Яценюку від Чередника")](https://mpz.brovary.org/wp-content/uploads/2012/08/Vidkritiy-list-YAtsenyuku-vid-CHerednika.jpg)

> **Юрій Чередник** є членом партії "Фронт змін" з 2009 року. У 2010 році на місцевих виборах він був обраний депутатом Броварської міської ради VI скликання у мажоритарному виборчому окрузі № 17.
