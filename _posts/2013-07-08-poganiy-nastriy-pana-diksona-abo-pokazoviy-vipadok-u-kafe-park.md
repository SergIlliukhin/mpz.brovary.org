---
title: "Поганий настрій пана Діксона, або показовий випадок у кафе «Парк»"
date: 2013-07-08
author: 
  username: "shako"
  display_name: "Тарас Шако"
categories: 
  - "kolonka-avtora"
tags: 
  - "brovary"
  - "dikson"
  - "kafe"
  - "kafe-park"
  - "park"
  - "park-peremoga"
  - "shum"
---

**[![Кафе Парк 4](https://mpz.brovary.org/wp-content/uploads/2013/06/Kafe-Park-4.jpg)](https://mpz.brovary.org/wp-content/uploads/2013/06/Kafe-Park-4.jpg)Готуючи матеріал про кафе «Парк», що вже кілька років [стоїть на території міського парку без жодних законних підстав](https://mpz.brovary.org/zamist-znesennya-nezakonnogo-kafe-u-parku-peremoga-vlada-vimiryuye-u-nomu-riven-shumu/), я мимоволі став свідком несподіваного, але дуже показового інциденту. Завітавши до цього закладу, щоб оглянути його зсередини, я побачив сутичку. І це було не просто якесь з’ясування стосунків між відвідувачами: активним учасником сутички був… директор закладу.**

Темношкірий керівник одіозного кафе у той день більш ніж промовисто продемонстрував, як у його закладі ставляться до клієнтів: якщо у пана Діксона зіпсований настрій, а особливо якщо його зіпсував хтось з відвідувачів, тоді з паном Діксоном може статись трансформація з директора кафе на охоронця, який безжально виганяє з території закладу «нєугодних». Саме така ситуація відбулась на моїх очах:  з незрозумілих мені причин директор почав виганяти одну з клієнток, розмахуючи довгою різкою в руках. При цьому пан Діксон викрикував слова, які на цензурній англійській звучали б щось на кшталт «Ґоу евей, жінко! Швидко звідси ґоу оуей!» Як стало зрозуміло згодом, жінка часто навідується до кафе та, можна навіть сказати, є постійною відвідувачкою, але замість знижки за лояльність їй тепер усно та дуже категорично заборонено наближатись до кафе «Парк».

Така поведінка адміністрації кафе, що і так навряд чи здатне витримувати  конкуренцію з гігантами ресторанного бізнесу Броварів, виглядає щонайменше дивно. І навіть те, що заклад розташований неподалік від «епіцентру постійного потоку людей» - міського базару, не рятує ситуації. Бо окрім «плюса» у вигляді великої кількості відвідувачів ринку, у розташування закладу є й суттєвий «мінус»: у кількох метрах від кафе стоїть біла будівля з літерами «WC», а пориви вітру час від часу нагадують про плин життя.

Щоправда, це не зупиняє підприємливих утримувачів закладу, які, вочевидь, сподіваються, що аромати від мангалу з шашликами здатні нівелювати неприємні запахи від невдалого сусідства та заманити до закладу потенційних клієнтів.

[![Кафе Парк 7](https://mpz.brovary.org/wp-content/uploads/2013/06/Kafe-Park-7.jpg)](https://mpz.brovary.org/wp-content/uploads/2013/06/Kafe-Park-7.jpg)

Та найголовнішою принадою, яка має привабити відвідувачів, схоже, є музика з репертуару Григорія Лєпса, Тіматі та інших вельми популярних виконавців, яка гучно лунає тут і вдень і вночі, порушуючи спокій мешканців довколишніх багатоповерхівок.

Однак нестача ввічливого та шанобливого ставлення до клієнтів з боку керівництва кафе та явна неповага до права громадян на тишу у нічний час, як з’ясувалось, не найбільші вади цього закладу: [ще у 2011 році кафе «Парк» мало бути демонтоване](https://mpz.brovary.org/zamist-znesennya-nezakonnogo-kafe-u-parku-peremoga-vlada-vimiryuye-u-nomu-riven-shumu/), оскільки його подальше перебування на території парку «Перемога» було визнано недоцільним.
