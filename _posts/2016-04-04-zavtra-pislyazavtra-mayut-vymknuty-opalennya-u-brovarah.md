---
title: "Завтра-післязавтра мають вимкнути опалення у Броварах"
date: 2016-04-04
categories: 
  - "novyny"
tags: 
  - "brovary"
  - "brovariteplovodoenergiya"
  - "voda"
  - "novini"
  - "opalennya"
  - "safronov"
---

**«Броваритепловодоенергія» вже за день-два припинить постачати опалення до броварських домівок. Водночас, лікарні, дитячі садочки та школи обігріватимуть щонайменше протягом десяти днів. Про це [йшлося](https://youtu.be/L471nf-8wyQ?t=11m59s) на сьогоднішній оперативній нараді в міського голови.**

Як зазначив керівник «Броваритепловодоенергія» **Сергій Сафронов**, у місті підвищилась температура повітря. У зв’язку із цим постало питання про припинення теплопостачання до осель. З його слів, вимкнути опалення можна вже завтра-післязавтра.

Водночас, заступниця міського голови **Лариса Виноградова** зазначила, що лікарні, школи та дитячі садочки наразі варто лишити з опаленням – хоча би до 15 квітня.

Слід зауважити, що мешканці Броварів у соцмережах протягом останнього тижня [скаржаться](https://www.facebook.com/groups/brovary/permalink/1230907873605843/) на відсутність гарячої води не лише у батареях опалення, а й у водопроводі. Зі слів дописувачів, замість гарячої води із кранів ллється ледь тепла.
