---
title: "«Споживач має право»: як замінити або повернути кошти за товар неналежної якості"
date: 2012-07-19
categories: 
  - "kolonka-avtora"
tags: 
  - "garantiyniy-termin"
  - "zahist-prav-spozhivacha"
  - "novini"
  - "obmin-tovaru"
  - "povernennya-koshtiv"
  - "prava-spozhivacha"
  - "spozhivach"
  - "spozhivach-maye-pravo"
  - "tovar"
---

[![](https://mpz.brovary.org/wp-content/uploads/2012/07/spozhivach-ayped2.jpg "споживач-айпед2")](https://mpz.brovary.org/wp-content/uploads/2012/07/spozhivach-ayped2.jpg)На електронну скриньку рубрики «**Споживач має право**» надійшов лист від споживача, в якому йшлося, про наступне_: «__19 червня 2012 року у магазині «Сіті.ком» я придбала планшет «APPLE iPad 3 64Gb Wi-Fi+4G Black» та аксесуари до нього на загальну вартість 8676 грн., що підтверджено чеком. Наступного дня виявилося, що товар придбаний мною неналежної якості і має істотні недоліки, що робить неможливим використання товару відповідно до його цільового призначення, оскільки в процесі користування він працював некоректно: довільно перезавантажувався, «підвисав», іконки на екрані не співпадали програмам._  _Необхідно відзначити, що при купівлі товару мені відмовили в гарантійному талоні, мотивуючи це тим, що гарантія здійснюється по чеку. Продавець надав мені неповну і неправдиву інформацію та ввів мене в оману щодо гарантійного строку, адже чек не є документом, в якому зазначається гарантійний строк та умови гарантії»._

Шляхом уточнюючих запитань ми також з’ясували, що покупець звернувся до продавця з проханням повернути сплачені кошти за неякісний товар **_на восьмий день_** після придбання товару, проте йому було відмовлено, натомість запропоновано провести експертизу, щоб встановити чи був товар у використанні. **_На шістнадцятий день_**, після здачі планшету на експертизу, продавець повернув товар споживачеві з відмовою у поверненні коштів, не надавши при цьому жодного акту технічного стану товару.

Спробуємо розібратись у даній ситуації, кваліфікувати порушення з боку продавця та дати поради, як не потрапити у подібну ситуацію.

**Порушено право споживача на інформацію про продукцію**

Відповідно до ст. 15 _**Закону України «Про захист прав споживачів**_», споживач має право на одержання необхідної, доступної, достовірної та своєчасної інформації про продукцію, що забезпечує можливість її свідомого і компетентного вибору і повинна бути надана споживачеві до придбання товару. Інформація про продукцію повинна містити, зокрема, гарантійні зобов’язання виробника (виконавця), а також найменування та місцезнаходження виробника (виконавця, продавця) і підприємства, яке здійснює його функції щодо прийняття претензій від споживача, а також проводить ремонт і технічне обслуговування.

У даній ситуації споживачеві не надано інформації щодо гарантійного строку на товар, а також інформації щодо авторизованих сервісних центрів компанії «APPLE» на території України.

> _**Гарантійний строк**_ _–_ _це термін, встановлений виробником, протягом якого товар повинен зберігати свої споживчі якості, передбачені державними стандартами і угодою.__Якщо гарантійний строк не визначено, то відповідно Закону України «Про захист прав споживачів» на товари він становить шість місяців. Гарантійні терміни обчислюються від дня продажу товару._

**Покупець має право замінити або повернути товар**

Покупець у разі виявлення недоліків, не застережених продавцем, або фальсифікації товарів, протягом гарантійного або інших строків, встановлених обов’язковими, має право на свій вибір вимагати від продавця або виробника:

\- пропорційного зменшення купівельної ціни; - безоплатного усунення недоліків товару в розумний строк; - відшкодування своїх витрат на усунення недоліків товару.

Якщо виникли сумніви щодо причин втрати якості товару, продавець в триденний термін з моменту одержання _письмової заяви_ від покупця має направити цей товар на проведення незалежної експертизи. При підтвердженні експертизою неналежності якості товару і відсутності вини в ньому покупця, продавець забезпечує в триденний термін з дня отримання висновків (акту) про якість товару, виконання однієї з вимог споживача. Варто зазначити, що при з’ясуванні вини покупця, експертизу оплачує останній.

У разі істотного порушення вимог щодо якості товару покупець має право на свій вибір:

\- відмовитись від виконання договору і вимагати повернення сплаченої за товар грошової суми; - замінити товар неналежної якості на товар, що відповідає умовам договору.

В даному випадку споживачу не пред’явлено акту технічного огляду товару (планшету), що унеможливлює реалізувати право замінити товар на новий чи повернути кошти сплачені за товар неналежної якості.

В разі, якщо письмове звернення споживача щодо видачі вищезазначеного акту буде проігноровано, рекомендуємо звернутися до органів, які здійснюють захист прав споживачів.

**Слід дотримуватись порядку придбання**

Щоб убезпечити себе від подібних ситуацій, необхідно дотримуватись встановленого порядку при придбанні непродовольчих товарів, а саме:

1) При купівлі брати чек і зберігати його протягом терміну користування виробом;

2) Купуючи товар з гарантійним терміном використання, перевірити наявність штампу магазину з вказівкою дати продажу в технічному паспорті і в гарантійному талоні;

3) Виявивши недоліки в товарі протягом гарантійного терміну, звернутись до продавця (виробника) з письмової заявою в двох примірниках, представивши технічний паспорт, гарантійний талон та чек;

4) При необхідності встановити причину втрати якості товару, пред’явити продавцеві товар для проведення експертизи. При бажанні споживач може бути присутнім під час експертизи.
