---
title: "Мер Броварів заробляє менше 10 тисяч гривень на місяць, - \"Доступ до правди\""
date: 2016-01-18
categories: 
  - "novyny"
tags: 
  - "avtopark-miskrady"
  - "andryeyev"
  - "brovary"
  - "vibir-redaktsiyi"
  - "vinogradova"
  - "golubovskyj"
  - "zarobitna-plata"
  - "novini"
  - "sapozhko"
---

**Проект "Доступ до правди" [оприлюднив](https://dostup.pravda.com.ua/news/publications/zastupnyky-mera-brovariv-zarobliaiut-bilshe-nizh-miskyi-holova) відомості щодо [заробітної плати броварських очільників](https://dostup.pravda.com.ua/request/zarplata_miera_brovariv_ta_iogho/new) та [автопарку броварської мерії](https://dostup.pravda.com.ua/request/avtopark_ochilnikiv_brovarskoyi/new). Мер Броварів та його заступники офіційно заробляють 9-10 тисяч гривень на місяць, також мер має водія, а керуючий справами виконкому їздить на службовому авто Opel Omega.**

Згідно з даними, що їх надала міськрада, найбільше заробляє перший заступник міського голови **Василь Андрєєв** (**125 176,28 грн** на рік - близько **10,5 тис грн** на місяць), він має 7-й ранг держслужбовця, за що отримує надбавку, а також має 100% надбавки за високі досягнення у праці, 15% надбавки в зв’язку з роботою, яка передбачає доступ до державної таємниці, та 30% надбавки за вислугу років.

Наступною є заступниця мера з гуманітарних питань **Лариса Виноградова**, яка заробила в 2015 році **115 381,22 грн**, або понад **9,5 тис грн** в місяць. Пані Виноградова отримала 100% надбавки за високі досягнення у праці, доплату за 7-й ранг та 20% надбавки за вислугу років.

Міський голова **Ігор Сапожко** офіційно заробив в минулому році **115 039,73 грн** (близько **9,5 тис грн** в місяць), зокрема отримавши 100% надбавки за високі досягнення у праці, 15% надбавки в зв’язку з роботою, яка передбачає доступ до державної таємниці, доплату за 5-й ранг держслужбовця та 15% надбавки за вислугу років.

Найменше заробляє заступник мера з питань ЖКГ **Григорій Голубовський** - **111 022,27 грн** (понад **9 тис грн** в місяць), хоча має доплату за 7-й ранг, 100% надбавки за високі досягнення у праці та 15% надбавки за вислугу років.

**Заробітна плата міського голови та його заступників за 2015 рік**

\[table\]

| **Місяць, рік** | **C****апожко І.В.** | **Андрєєв В.О.** | **Голубовський Г.П.** | **Виноградова Л.М.** |
| --- | --- | --- | --- | --- |
| Січень     2015 | 8469,87 | 8504,27 | 8331,62 | 17316,62 |
| Лютий     2015 | 7855,88 | 8464,32 | 8375,46 | 8375,46 |
| Березень  2015 | 7858,02 | 16800,32 | 15380,47 | 18148,95 |
| Квітень    2015 | 8333,74 | 17094,94 | 7475,74 | 5972,19 |
| Травень   2015 | 8511,57 | 8576,97 | 7287,12 | 7287,12 |
| Червень   2015 | 10304,20 | 10230,47 | 16222,05 | 11533,05 |
| Липень    2015 | 9079,04 | 8879,03 | 6369,68 | 4914,67 |
| Серпень   2015 | 9864,14 | 8746,99 | 8985,68 | 9046,74 |
| Вересень  2015 | 6957,01 | 8998,87 | 7709,02 | 7717,70 |
| Жовтень  2015 | 26052,33 | 8998,87 | 7497,61 | 7529,31 |
| Листопад 2015 | 6737,62 | 9994,98 | 9105,52 | 9092,89 |
| Грудень   2015 | 5016,31 | 9886,25 | 8282,30 | 8446,52 |
| **Всього:** | **115039,73** | **125176,28** | **111022,27** | **115381,22** |

\[/table\]

Щодо автопарку, то як вказують у відповіді на запит броварські чиновники, за керуючим справами виконавчого комітету міськради **Кузнєцовим К.В.** закріплений службовий автомобіль **Opel Omega** державний номер 500-61 КІ для поїздок, пов’язаних з службовою діяльністю посадових осіб виконавчих органів Броварської міської ради Київської області. В 2015 році на утримання цього авто та його обслуговування із міського бюджету витрачено кошти в сумі **19 462,17 грн**, а саме: на придбання бензину – **18 799,48 грн** та страхування автомобіля – **662,69 грн**. На жаль, більше подробиць немає: ні року випуску автомобілю, ні об'єму двигуна, ні пробігу, ні щодо стану, в якому авто придбали (нове чи б/у), ні суми, за яку його купили. Єдине, що можна припустити, що авто це далеко не нове, бо Opel Omega випускали лише до 2002 року, та не є економічним - в середньому об'єм двигуна від 1.8 до 3.2.

Також міськрада зазначила, что міський голова Броварів має водія, посада ця передбачена штатним розкладом виконкому, і займає її на даний момент водій **Куц В.М**.
