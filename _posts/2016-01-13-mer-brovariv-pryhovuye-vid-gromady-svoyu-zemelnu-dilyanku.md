---
title: "Мер Броварів приховує від громади свою земельну ділянку?"
date: 2016-01-13
categories: 
  - "kolonka-avtora"
tags: 
  - "igor-sapozhko"
  - "brovary"
  - "deklaratsiyi-pro-dohodi"
  - "zemelni-dilyanky"
  - "koruptsiya"
---

**Останнім часом у нас часто запитують: "Навіщо ви цікавитесь деклараціями чиновників?", "Яка користь з відкритих реєстрів власності?", "Чому ви не займетесь чимось корисним?". Наведений у статті приклад яскраво ілюструє, яким чином відкритість і прозорість інформації може зробити чиновників відповідальнішими та більш зваженими під час виконання своїх обов'язків.**

У квітні минулого року на сайті Броварської міської ради [було опубліковано](https://mpz.brovary.org/sapozhko-ta-zastupniki-pokazali-minulorichni-dohodi-ta-mayno/) декларацію броварського міського голови Ігоря Сапожка за 2014 рік. Відповідно до цього документу, очільник міста не володіє жодною земельною ділянкою (див.п.23 декларації).

[![Декларація Сапожка І.В.](https://mpz.brovary.org/wp-content/uploads/2016/01/sap1.png)](https://mpz.brovary.org/wp-content/uploads/2016/01/sap1.png)

У той же час, відповідно до даних [Державного реєстру речових прав на нерухоме майно](https://mpz.brovary.org/yak-diznatys-spravzhnogo-vlasnyka-kvartyry-abo-budynku/) та [Публічної кадастрової карти України](https://mpz.brovary.org/vidkryti-brovary-yak-diznatys-vlasnyka-zemelnoyi-dilyanky/), у власності громадянина Сапожка Ігоря Васильовича з 2013 року перебуває земельна ділянка з кадастровим номером **3222284800:03:009:0016** площею 2.7691 га. (Номер запису про право в державному реєстрі прав №1725803, реєстрацію здійснено Кагарлицькою районною державною нотаріальною конторою).

[![Публічна кадастрова карта](https://mpz.brovary.org/wp-content/uploads/2016/01/sap3.png)](https://mpz.brovary.org/wp-content/uploads/2016/01/sap3.png)

[![Державний реєстр речових прав на нерухоме майно](https://mpz.brovary.org/wp-content/uploads/2016/01/st9.png)](https://mpz.brovary.org/wp-content/uploads/2016/01/st9.png)

[![Публічна кадастрова карта](https://mpz.brovary.org/wp-content/uploads/2016/01/sap2.png)](https://mpz.brovary.org/wp-content/uploads/2016/01/sap2.png)

У разі, якщо власником вказаної ділянки є саме броварський міський голова Сапожко Ігор Васильович, при цьому не вказавши її в декларації, чиновник має понести відповідальність: поки що - публічну, а в майбутньому - і [кримінальну](http://www.pravda.com.ua/news/2015/08/2/7076494/).

Сьогодні мною було зареєстровано звернення до броварського міського голови з проханням надати офіційний коментар стосовно ситуації, що сталась. Можливо, це співпадіння - власником вказаної ділянки є інша особа з такими ж прізвищем, ім'ям та по-батькові. У іншому ж випадку Ігор Сапожко має визнати свою помилку і вибачитись перед громадою за надання недостовірних даних у декларації. Сподіваюсь, для інших броварських чиновників це стане гарним прикладом, адже декларації за 2015 рік потрібно подавати вже в цьому кварталі.[![Звернення](https://mpz.brovary.org/wp-content/uploads/2016/01/Zvernennia.jpg)](https://mpz.brovary.org/wp-content/uploads/2016/01/Zvernennia.jpg)
