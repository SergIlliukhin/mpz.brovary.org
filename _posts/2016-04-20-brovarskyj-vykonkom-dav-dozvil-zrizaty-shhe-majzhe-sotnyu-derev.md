---
title: "Броварський виконком дав дозвіл зрізати ще майже сотню дерев"
date: 2016-04-20
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "brovary-blagoustrij"
  - "brovariteplovodoenergiya"
  - "vibir-redaktsiyi"
  - "dereva"
  - "ekologiya"
  - "zrizannya"
  - "nasadzhennya"
  - "novini"
  - "uzhkg"
  - "upravlyannya-osvity"
coverImage: "wp-content/uploads/2013/02/Dereva-zrubuyut.jpg"
---

**Виконавчий комітет Броварської міської ради надав дозвіл зрізати 96 дерев у місті. Листяних рослин стане менше у головних парках міста, на водоочисних спорудах і водонапірній башті, а також - на територіях деяких шкіл і садочків. Водночас, чиновники дали вказівку замість зрубаного посадити удвічі більше молодняку. Про це йдеться в оприлюдненому [рішенні](http://docs.brovary.org/p35746/19.04.2016/243) броварського виконкому.**

Найбільше дерев зрубають на території водоочисних споруд – 37. У парку «Перемога» – 29. Поблизу 9-ї школи кількість листяних має зменшитись на 11. Окрім того, дерев не стане на територіях дитсадків «Ластівка» та «Барвінок», у парку Тараса Шевченка. Також – по вулиці Степана Бандери, по бульвару Незалежності та на території водонапірної башти, що стоїть по вулиці Зазимський шлях.

_Із тексту рішення виконкому_

> Надати дозвіл:
> 
> 1.1. Комунальному підприємству Броварської міської ради „Бровари-Благоустрій” зрізати:
> 
> \- два дерева листяної породи на території парку імені Т.Г. Шевченка (Акт обстеження № 438 від 20.01.2016 р. додається);
> 
> \-  одне дерево листяної породи на землях загального користування по вул. Бандери Степана, 41 (Акт обстеження № 421 від 25.12.2015 р. додається);
> 
> \- два дерева листяної породи на землях загального користування між буд. № 6 та буд. № 8 по бульв. Незалежності (Акт обстеження № 422 від 25.12.2015 р. додається);
> 
> \- двадцять дев’ять дерев листяної породи та одне дерево хвойної породи на території парку «Перемоги» (Акт обстеження № 423 від 25.12.2015 р. додається);
> 
> \- одне дерево листяної породи біля буд. № 140/1 по вул. Київській (Акт обстеження № 445 від 13.04.2016 р. додається).
> 
> 1.2. Комунальному підприємству «Броваритепловодоенергія» зрізати:
> 
> \- чотири дерева листяної породи на території водонапірної станції по вул. Зазимський шлях, 91 (Акт обстеження № 440 від 04.04.2016 р. додається);
> 
> \- тридцять сім дерев листяної породи на території водоочисних споруд по вул. Металургів, 54 (Акт обстеження № 441 від 04.04.2016 р. додається);
> 
> 1.3. Управлінню освіти та науки Броварської міської ради зрізати:
> 
> \- одинадцять дерев листяної породи на території ЗОШ № 9 по вул. Небесної Сотні, 13 (Акт обстеження № 436 від 18.01.2016 р. додається);
> 
> \- три дерева листяної породи на території ДНЗ «Ластівка» по вул. Київській, 306 (Акт обстеження № 437 від 18.01.2016 р. додається);
> 
> \- шість дерев листяної породи на території ДНЗ «Барвінок» по вул. Короленка, 57-а (Акт обстеження № 444 від 13.04.2016 р. додається);.

Як зазначають чиновники, роботи зі зрізання дерев проводитимуть КП «Бровари-Благоустрій», КП «Броваритепловодоенергія» і управління освіти та науки Броварської міської ради.

Замість знищеної зелені комунальникам та управлінню освіти наказали посадити удвічі більше дерев. Але – після узгодження цього питання з управлінням житлово-комунального господарства Броварської міської ради.

Нагадаємо, що тиждень тому броварський виконком видав [схоже рішення](https://mpz.brovary.org/u-brovarah-zrubayut-shhe-17-derev-posadyty-obitsyayut-udvichi-bilshe/). Тоді міські чиновники дозволили зрубати 17 дерев на прибудинкових територіях по вулицях Київській, Гагаріна, Марії Лагунової, Короленка та Симона Петлюри.
