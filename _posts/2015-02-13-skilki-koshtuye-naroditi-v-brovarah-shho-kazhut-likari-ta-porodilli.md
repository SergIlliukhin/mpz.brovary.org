---
title: "Скільки коштує народити в Броварах: що кажуть лікарі та породіллі?"
date: 2015-02-13
author: 
  username: "yschenko"
  display_name: "Ірина Ющенко"
categories: 
  - "rozsliduvannya"
tags: 
  - "brovary"
  - "vibir-redaktsiyi"
  - "oplata-za-pologi"
  - "pologove-viddilennya"
coverImage: "wp-content/uploads/2015/01/Pologoviy-SAM_1279.jpg"
---

**[![Пологовий SAM_1279](https://mpz.brovary.org/wp-content/uploads/2015/01/Pologoviy-SAM_1279.jpg)](https://mpz.brovary.org/wp-content/uploads/2015/01/Pologoviy-SAM_1279.jpg)**

**Це тільки в теорії відповідно до статті 49 Конституції України народити в нашій державі можна абсолютно безкоштовно, реалії ж говорять зовсім про інше: народження дитини сьогодні для деяких броварчанок така ж розкіш, як, наприклад, купівля імпортного авто.** **У скільки ж обійдуться пологи в Броварах? Чи справді краще лікаря замовляти завчасно? Та чи можна народити безкоштовно? У всьому цьому спробували розібратись журналісти "Маєш право знати".**

**Що пишуть в Інтернеті?**

У пошуках відповідей наші журналісти опитали не один десяток породіль, а також заглянули до сучасного «довідника» - Інтернету. Майбутні породіллі та молоді мами активно обговорюють питання пологів на численних форумах. Тож якщо ввести в інтернет-пошуковик номер або назву пологового будинку, то можна знайти не лише відгуки про медичний заклад та лікарів, а й номери їх мобільних телефонів, та навіть - прорахувати бюджет пологів.

Наприклад, у столичних закладах - за інформацією з інтернет-форумів - ситуація виглядає приблизно так: _«Х__отите - рожайте с дежурной бригадой бе__с__платн__о,_ _хотите - ищите врача__._ _«С__редняя температура__»_ _по больниц__ах_ _в Киеве_  _-_ _1000 у.е__._  _Палаты от 50 до 1200 грн. сутки__»__._ До речі, це розцінки не в приватних клініках, а у звичайних державних пологових будинках. То виходить, пологи без хабарів сьогодні просто неможливі? Матері на сайтах обурюються: _«__Я понимаю еще оплатить роды в частном роддоме, где тебе сделают эпидуральную анестезию, пылинки с тебя и малыша будут сдувать... А в государственном роддоме - конвейер, палаты - старенькие, и__,_ _главное__,_ _откуда такие запросы - 500-1000 долларов?! Из чего складывается эта сумма? За коммунальные услуги платит больница, оборудование покупает государство, большинство лекарств покупают сами роженицы»._

[![Пологовий SAM_1280](https://mpz.brovary.org/wp-content/uploads/2015/01/Pologoviy-SAM_1280.jpg)](https://mpz.brovary.org/wp-content/uploads/2015/01/Pologoviy-SAM_1280.jpg)

Звичайно, є в інернеті й обговорення стосовно пологів у Броварах, де можна прочитати про одних і тих же лікарів  цілком протилежні думки. А дехто взагалі закликає не народжувати в Броварах. 

**Що побачили в пологовому?**

[![Пологовий SAM_1335](https://mpz.brovary.org/wp-content/uploads/2015/01/Pologoviy-SAM_1335.jpg)](https://mpz.brovary.org/wp-content/uploads/2015/01/Pologoviy-SAM_1335.jpg)

Щоб дізнатися правду та побачити все на власні очі, ми відправилися до броварського пологового будинку. Завідуюча пологовим відділенням **Марія Романівна Островерха** спочатку своєю увагою журналістів не жалувала, ще й нагримала: яке маєте право в коридорі пологового будинку розпитувати людей? Та через кілька днів передумала і сама запросила на екскурсію по своїм «володінням». Але ж зрозуміло, що показала те, що вважала за потрібне, тобто найкраще.

[![Пологовий SAM_1328](https://mpz.brovary.org/wp-content/uploads/2015/01/Pologoviy-SAM_1328.jpg)](https://mpz.brovary.org/wp-content/uploads/2015/01/Pologoviy-SAM_1328.jpg)

[![Пологовий SAM_1329](https://mpz.brovary.org/wp-content/uploads/2015/01/Pologoviy-SAM_1329.jpg)](https://mpz.brovary.org/wp-content/uploads/2015/01/Pologoviy-SAM_1329.jpg)

[![Пологовий SAM_1332](https://mpz.brovary.org/wp-content/uploads/2015/01/Pologoviy-SAM_1332.jpg)](https://mpz.brovary.org/wp-content/uploads/2015/01/Pologoviy-SAM_1332.jpg)

Отже, на третьому та пятому поверхах, де власне й знаходяться пологові відділення, ми мали змогу побачити лікарняні палати покращеного типу, які нагадують однокімнатні квартири з холодильником, телевізором, мікрохвильовкою. На вікнах – тюлеві ламбрекени, окремо душова та туалет.

[![Пологовий SAM_1323](https://mpz.brovary.org/wp-content/uploads/2015/01/Pologoviy-SAM_1323.jpg)](https://mpz.brovary.org/wp-content/uploads/2015/01/Pologoviy-SAM_1323.jpg)

В індивідуальних пологових залах - ремонти, належне обладнання.

[![Пологовий SAM_1320](https://mpz.brovary.org/wp-content/uploads/2015/01/Pologoviy-SAM_1320.jpg)](https://mpz.brovary.org/wp-content/uploads/2015/01/Pologoviy-SAM_1320.jpg)

Псують цілком позитивну картину лише ліжка-трансформери, що стоять мертвим вантажем у кутку, хоча наявність такого обладнання - однозначно додає плюсів будь-якому пологовому. Тому дуже дивно, що, за словами Марії Романівни, породіллі нібито не вподобали нові ліжка, тому народжують на старих та «перевірених».

Щодо інших поверхів, то на четвертому розташоване відділення патології вагітних, на другому - фізіологічне. А перший поверх – для «особливих» вагітних: із застудою, розладами шлунку, гепатитом чи ВІЛ-інфекцією. Для кожного такого пацієнта передбачено окрему палату та пологовий зал.

Як розповіла Марія Романівна, породіль не ділять на «своїх» та «чужих», однак змушені якось «виживати», тож якщо жінки Броварів та району отримують послуги безкоштовно, то породіллі з інших міст та сіл України _(близько чверті всіх пологів – авт.)_ сплачують у лікарняну касу **500 грн.** Так за два роки, відколи Марія Романівна працює завідуючою, за її словами, за ці гроші  зроблено ремонти в 16 палатах. Однак малозабезпечені майбутні матусі можуть написати заяву на ім'я головного лікаря і народжувати безкоштовно. Зрозуміло, що їм дістанеться і відповідна скромна палата – без сучасного ремонту і «начинки». Хоча, за бажання, породіллі можуть вибрати і палату покращеного типу. За комфорт доведеться заплатити  в лікарняну касу ще **500 грн**.

**Броварське  ноу-хау**

Уже 11 років у Броварах діє практика сімейних пологів. На сьогодні майже 77,6% породіль народжують у присутності близької людини - чоловіка, мами, сестри чи подруги. Для цього партнеру варто лише пройти флюорографічне обстеження та мати змінний одяг.

[![Пологовий SAM_1317](https://mpz.brovary.org/wp-content/uploads/2015/01/Pologoviy-SAM_1317.jpg)](https://mpz.brovary.org/wp-content/uploads/2015/01/Pologoviy-SAM_1317.jpg)

_Світлана: «Під час пологів допомога чоловіка була мені  просто необхідною»._ _Лікар Олександр Рябік допоміг з'явитися на світ Артемчику_

Окремо ціну за партнерські пологи лікарі не виставляють, бо це вигідно, в першу чергу їм самим, адже народження немовляти відбувається «прозоро» і суттєво зменшує кількість претензій та нарікань від родичів породіллі. Головне, щоб партнер дійсно допомагав майбутній мамі, а не бридливо кривився чи втрачав свідомість. А таке іноді трапляється.

[![Пологовий SAM_1325](https://mpz.brovary.org/wp-content/uploads/2015/01/Pologoviy-SAM_1325.jpg)](https://mpz.brovary.org/wp-content/uploads/2015/01/Pologoviy-SAM_1325.jpg)

_Саша: «Чоловік поводився мужньо, підтримував,  а коли побачив Ванюшу – заплакав»_

[![Пологовий SAM_1334](https://mpz.brovary.org/wp-content/uploads/2015/01/Pologoviy-SAM_1334.jpg)](https://mpz.brovary.org/wp-content/uploads/2015/01/Pologoviy-SAM_1334.jpg)

_Сергій: «Для мене це не тільки незабутні враження на все життя, а й ще одна невидима ниточка, що міцно зв’яже з дитиною»_

**Що відбувається насправді?**

20-річна Яна бережно підтримує свого округлого животика. Сьогодні-завтра вона має народити. Та це не зупинило жінку і вона зі столиці приїхала народжувати в Бровари: «_Коли в київській лікарні мені дали список із 30 назв, що потрібно на пологи, я взялася за голову. Настрахала й сума за пологи. Родичі порадили їхати в Бровари. Щойно придбала для себе одноразові пелюшки, рукавички,_ _окситоцин, внутрівенний катетер, для дитини – одяг, памперси, вологі серветки, олійку, очні краплі, пустушки. Усього набрала десь на 450 грн. З лікарем уже домовилася»._

> **_До відома:_** серед 13 лікарів Броварського пологового будинку - 1 кандидат медичних наук  (_заввіддленням – авт.),_  6 лікарів - вищої категорії, 4 – I категорії та 2 інтерни.

На сьогодні  вибір конкретного лікаря не є протизаконним. Інша справа – домовленність щодо оплати пологів. За звичайні пологи кожен «замовлений» лікар бере по-різному: в середньому **3-4 тис. грн,** \- пишуть в інтернеті. Але спочатку дивляться на людину та оцінюють. Кесарів розтин обійдеться  вдвічі більше - **6 тис. грн** (і **600 грн** - у лікарняну касу).

[![Пологовий SAM_1315](https://mpz.brovary.org/wp-content/uploads/2015/01/Pologoviy-SAM_1315.jpg)](https://mpz.brovary.org/wp-content/uploads/2015/01/Pologoviy-SAM_1315.jpg)

_Дмитро і Аліна мають відразу і сина, і доньку, які народилися за допомогою кесаревого розтину_ 

**[![Пологовий SAM_1347](https://mpz.brovary.org/wp-content/uploads/2015/01/Pologoviy-SAM_1347.jpg)](https://mpz.brovary.org/wp-content/uploads/2015/01/Pologoviy-SAM_1347.jpg)**

_Один із малюків Дмитра та Аліни_

Як стверджує Марія Романівна, котра й спеціалізується на таких розтинах, відсоток кесаревих трохи зменшився: з 28% до 25,7 %, хоча відповідно до наказу МОЗ перелік підстав для їх проведення наразі розширено. До речі, за часті операції лікарів по голові не гладять, хоча саме в такий спосіб вони врятували не одне дитяче життя, адже за статистикою, лише кожні четверті пологи проходять без ускладнень. Взагалі народити в Україні здорову дитину – велика проблема, тож кожна друга породілля обирає собі лікаря заздалегідь, адже не всі згодні ризикувати своїм життям і життям майбутньої дитини.

Те, що родичі породіллі намагаються вибрати якнайкращого лікаря і відповідно йому віддячити за уважність, – справа особиста. Так у нас, українців, у крові - дякувати добром за добро, а потім розповідати, хто скільки бере. Зрозуміло, гроші, що потрапили до кишені лікаря, на потреби лікарні не йдуть. Якщо провести нехитрі розрахунки, то затребуваний лікар за пару років тільки за хабарі міг би придбати однокімнатну квартиру в новобудові. А от ремонти у палатах робитимуться ще не один рік.

До речі, народжують у Броварах і «кармічні» пацієнти – так лікарі називають принципових, які не платять. І чим далі, таких стає все більше: рівень життя українців залишає бажати кращого, і не кожен у нашому місті може похвалитися зарплатою навіть у 2 тис. грн. Фактів того, що «безплатники» нікому з броварських лікарів не потрібні, ми не знайшли, адже жоден лікар не залишається обділений хоча б елементарною подякою.

[![Пологовий SAM_1350](https://mpz.brovary.org/wp-content/uploads/2015/01/Pologoviy-SAM_1350.jpg)](https://mpz.brovary.org/wp-content/uploads/2015/01/Pologoviy-SAM_1350.jpg)

[![Пологовий SAM_1343](https://mpz.brovary.org/wp-content/uploads/2015/01/Pologoviy-SAM_1343.jpg)](https://mpz.brovary.org/wp-content/uploads/2015/01/Pologoviy-SAM_1343.jpg)

_Півторакілограмовий Сергій Сергійович – 10 дитина в сім'ї._ _Чоловік віддячуватиме лікарям  «чисто символічно»_

Осінь-зима в пологовому відділенні - не «врожайний» сезон. Хоча раз на раз не приходиться. Буває, за день народжує лише 2 жінки, а буває, з'являються одночасно на світ і 12 немовлят. За 10 місяців 2014 року відбулося 1364 пологів (із них - 12 «двійнь»). Взагалі, між лікарями справжня конкуренція. Та найбільше, чого бояться лікарі, якщо під час пологів піде щось не так. Це загрожує лікарю позбавленням практики на певний час. Та найголовніше - це його репутація, а відтак і заробіток. На жаль, безкоштовна медицина в нас давно не безкоштовна, а вибирати в Броварах немає з чого _(хіба що їхати народжувати за кордон – авт.),_ тож якщо вирішили народжувати в нашому місті і з «комфортом», запасіться наперед не менше, ніж вісьмома тисячами гривень. Про всяк випадок.

[![Пологовий SAM_1250](https://mpz.brovary.org/wp-content/uploads/2015/01/Pologoviy-SAM_1250.jpg)](https://mpz.brovary.org/wp-content/uploads/2015/01/Pologoviy-SAM_1250.jpg)
