---
title: "3 вересня відбудеться друге засідання окружної виборчої комісії в окрузі № 97"
date: 2012-09-03
author: 
  username: "pravoznaty"
  display_name: "Маєш право знати"
categories: 
  - "announce"
tags: 
  - "vibori"
  - "vibori-2012"
  - "zasidannya-ovk"
  - "novini"
  - "ovk"
  - "okrug-97"
  - "okruzhna-viborcha-komisiya"
coverImage: "wp-content/uploads/2012/08/Vibori-2012-skrinka.jpg"
---

[![](https://mpz.brovary.org/wp-content/uploads/2012/08/Vibori-2012-skrinka.jpg "Вибори 2012 скринька")](https://mpz.brovary.org/wp-content/uploads/2012/08/Vibori-2012-skrinka.jpg)Сьогодні, 3 вересня 2012 року, о 19:00 відбудеться друге засідання окружної виборчої комісії в одномандатному виборчому окрузі № 97. Про це члени комісії домовились вчора під час чергової спроби провести засідання, яке однак не відбулось через неможливість потрапити до приміщення, визначеного ЦВК місцем роботи комісії, та через відсутність кворуму (прийшло всього 9 членів комісії).

Окружна виборча комісія, згідно із законом, забезпечує підготовку та проведення виборів депутатів в одномандатному окрузі та в загальнодержавному окрузі в межах одномандатного округу; здійснює в межах відповідного одномандатного округу контроль за додержанням і однаковим застосуванням законодавства про вибори депутатів усіма суб'єктами виборчого процесу; реєструє довірених осіб кандидатів у депутати; утворює дільничні виборчі комісії; контролює діяльність місцевих органів виконавчої влади та органів місцевого самоврядування з питань забезпечення проведення виборів на території одномандатного округу та виконує інші обов'язки, передбачені статтею 30 Закону України "[Про вибори народних депутатів](https://zakon3.rada.gov.ua/laws/show/4061-17/print1346667616153688)".

Нагадаємо, [перше засідання броварської ОВК відбулось 29 серпня 2012 року](https://mpz.brovary.org/pershe-zasidannya-brovarskoyi-ovk-proyshlo-z-drugoyi-sprobi-usuperech-pereshkodam-vladi-ta-bez-golovi/) - в останній день, визначений законодавством для проведення установчого засідання. На засідання не з'явилась голова комісії, а секретар прийшов під його завершення. Крім того, до початку засідання були суттєві перешкоди його проведенню: охоронець будівлі Центру зайнятості (вул. Кірова, 92) відмовлявся запускати членів комісії та громадськість до приміщення, де має працювати комісія. Як він сам зізнався [на відео](https://youtu.be/6s44eP9y3MU), вказівки не відкривати дверей йому давав керуючий справами викомкому Костянтин Кузнєцов. Через 40 хвилин після запланованого початку засідання членам комісії таки дозволили зайти та розпочати роботу, після чого вони склали присягу і обговорили організаційні питання.

> Починаючи з 30 липня, «Маєш право знати» проводить [громадський моніторинг за всіма етапами виборчої кампанії у виборчому окрузі №97](https://mpz.brovary.org/tag/vibori-2012/), до якого входять міста Бровари та Березань, смт Баришівка, частина Броварського та Баришівський райони. У фокусі нашої уваги – висування кандидатів у народні депутати, процес реєстрації кандидатів, передвиборча агітація, робота виборчих комісій, день голосування, підрахунок голосів та оприлюднення результатів виборів.
