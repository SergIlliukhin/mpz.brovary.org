---
title: "Броварська земельна комісія - ще не затверджена, а вже позасідала"
date: 2015-12-01
author: 
  username: "pravoznaty"
  display_name: "Маєш право знати"
categories: 
  - "vlada"
  - "novyny"
tags: 
  - "vibir-redaktsiyi"
  - "dekomunizatsiya"
  - "zasidannya"
  - "zemlya"
  - "komisiya"
  - "novini"
  - "perejmenuvannya"
coverImage: "wp-content/uploads/2015/12/Image00001.jpg"
---

**Сьогодні, 1 грудня, вперше зібралася комісія Броварської міської ради із земельних питань. Її склад ще не затверджений, однак це не завадило претендентам на членство в дорадчому органі протягом 5 годин обговорювати** **і неформально ухвалювати чи відхиляти** **питання порядку денного 3-ї чергової сесії міськради. З-поміж основного - розглянули можливі виділення земельних ділянок, обговорили питання перейменування вулиць і погаласували через малі архітектурні форми.**

Серед ймовірного складу майбутньої комісії були присутні депутати Вадим Андрієвський, Петро Бабич, Андрій Василенко, Василь Кочубей, Володимир Опалько, Леонід Черепейнік і Людмила Темченко. Як зазначили на початку засідання, усього потрібно було розглянути 13 земельних питань, які [винесли](https://mpz.brovary.org/24-grudnya-vidbudetsya-3-ya-chergova-sesiya-brovarskoyi-miskrady/) на ухвалення сесії. Однак, за браком часу, деякими пунктами знехтували. Водночас, інші вивчали дуже ретельно.

Начальник земельного відділу **Леся Гудименко** відповідала на запитання обранців та інших присутніх на засіданні. Їх часто цікавило, чому ту чи іншу земельну ділянку хочуть надати в оренду чи за строковим сервітутом, а то й виділити у власність, саме вказаній особі. Або - чому так багато землі виділяють. Але найбільше суперечок викликали питання, пов'язані із пролонгацією користування землею під малими архітектурними формами - торговельними точками.

Під кінець засідання прийшли активісти "Народного контролю", які емоційно та голосно висловлювалися проти продовження користування такими ділянками. Частина присутніх заперечували цьому. Так, Володимир Опалько вказував, що таким чином комісія піде проти малого бізнесу. Водночас, активісти зазначали, що потрібно комплексно вирішити це питання, наприклад, створивши спеціально відведені території для торгівлі, а не ставлячи кіоски "на кожному кроці".

Ще одне питання, яке опинилося серед "земельних", - перейменування вулиць. На засідання чергової сесії винесли перелік із 24-х вулиць і провулків, яким [пропонують змінити назви](https://mpz.brovary.org/na-rozglyad-deputativ-vynesly-perejmenuvannya-24-h-brovarskyh-vulyts-i-provulkiv-spysok/). Присутніх цікавило, чому зазначили так мало топонімів, адже на громадське обговорення виносили 45, а загалом подавали на перейменування - близько 90. Як запевнила очільниця управління будівництва та архітектури **Лілія Рибакова**, винесли ті вулиці із 45, щодо перейменування яких не виникало жодних суперечностей і які винесла на перейменування відповідна комісія.

Варто відзначити, що ймовірні члени нової земельної комісії за жодне рішення не голосували. Вони лише озвучували та узгоджували свої пропозиції, які планують остаточно затвердити вже будучи чинною комісією. Прогнозують, що це станеться на офіційному засіданні безпосередньо перед сесією міськради - **22 грудня**. Зустріч запланували на **10:00**. Однак, можливо комісія ще збиратиметься раніше - так само неформально, як і сьогодні. Про це на засіданні говорили присутні депутати.

**Фото – Дмитро Карпій**
