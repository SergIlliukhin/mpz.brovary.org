---
title: "У бюджет Броварів не заклали кошти на встановлення електронної системи голосування в міськраді"
date: 2016-03-09
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "golosuvannya"
  - "dyachenko"
  - "novini"
  - "sapozhko"
  - "systema-golosuvannya"
coverImage: "wp-content/uploads/2016/03/657289.jpg"
---

**Міський голова Броварів Ігор Сапожко заявляє, що несе особисту відповідальність за відсутність системи електронного голосування у Броварській міській раді. Про це мер заявив під час погоджувальної  ради з місцевими депутатами 9 березня.**

Під час обговорення процедури голосування на восьмій черговій сесії, запланованої на 10 березня, депутат «Демократичного Альянсу» Аліна Дяченко намагалась з’ясувати у міського голови, чому досі у міській раді не встановлена система електронного поіменного голосування, як того вимагають нові вимогами законодавства. На це мер міста заявив, що ні фінансове управління міської ради, ні керуючий справами виконкому, ні сам міський голова не зробили подання на внесення таких витрат у бюджет міста на поточний рік. В процесі розмови депутат намагалась з’ясувати, хто саме з посадових осіб відповідальний за те, що такі кошти бюджетом не передбачені, на що мер відповів, що саме він несе персональну відповідальність за це.

<iframe src="https://www.youtube.com/embed/P5wJFp8qepw" width="560" height="315" frameborder="0" allowfullscreen="allowfullscreen"></iframe>

> Водночас слід зауважити, що згідно з офіційною відповіддю міського голови Ігоря Сапожка, монтаж електронної системи поіменного голосування мав відбутися у міській раді ще 15 лютого. Нібито саме у звязку з проведенням робіт у малій залі виконкому це приміщення міський голова відмовив надати народному депутату Павлу Різаненку для проведення щорічного звітування перед виборцями.
> 
> [![lkj](https://mpz.brovary.org/wp-content/uploads/2016/03/lkj.jpg)](https://mpz.brovary.org/wp-content/uploads/2016/03/lkj.jpg)
> 
> Однак я відомо, систему не лише не змонтували того дня, однак навіть не визначили виконавця робіт та не відшукали кошти у міському бюджеті для придбання відповідного обладнання.

У зв’язку з цим депутати прогнозують, що тривалість наступної сесії міської ради потрібно буде обраховувати навіть не в годинах, а у днях: з огляду на порядок денний, восьма чергова сесія, що розпочнеться о 10:00 10 березня завершиться лише 13-го березня. Позаяк у зв’язку зі вступом в дію закону про поіменне голосування депутатів міських рад, кожне голосування по кожній пропозиції щодо усіх питань порядку денного має бути зафіксоване у відповідному протоколі. За умови наявності системи електронного голосування, кожне таке голосування зазвичай триває не більше п’яти секунд. У випадку «ручного» голосування у Броварах за допомогою паперового протоколу, визначення позиції усіх 36 депутатів триває щонайменше 10-15 хвилин. До прикладу, остання сесія міської ради з порядком денним у всього шість питань [тривала понад шість годин,](https://mpz.brovary.org/veto-mera-ne-podolaly-sapozhko-sformuvav-konstytutsijnu-bilshist-u-miskij-radi/) в той час як [на сесію 10 березня виноситься 51 питання у порядку денному.](https://mpz.brovary.org/zavtra-vidbudetsya-sesiya-miskrady-u-poryadku-dennomu-51-pytannya/)
