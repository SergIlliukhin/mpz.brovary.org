---
title: "Валентина Бондаренко: «Мрію відкрити в Броварах дитячий центр, що навчатиме, як бути активним громадянином»"
date: 2014-11-14
author: 
  username: "pecheritsia"
  display_name: "Анастасія Печериця"
categories: 
  - "interview"
tags: 
  - "valentina-bondarenko"
  - "vibir-redaktsiyi"
  - "golubka-miru"
  - "diti-pereselentsi"
  - "novi-odnoklasniki"
  - "novini"
  - "rubrika-lyudi"
---

_![Люди](https://mpz.brovary.org/wp-content/uploads/2014/10/Lyudi.png)За час своєї_ _роботи команда “Маєш право знати” мала справу з багатьма_  _активними броварчанами, у яких є свої_ _захоплюючі та повчальні історії, незвичні ідеї_ _та найголовніше – сформований світогляд і життєві цінності._ _Місяц__ь тому ми започаткували_ _рубрику “**ЛЮДИ**“,_ _аби_ _розповідати нашим читачам  про таких успішних та цікавих особистостей._

**Сьогодні ми підготували для наших читачів історію про жінку, чия громадська активність розпочалась з волонтерства на Майдані й поступово переросла в особисті громадські ініціативи та проекти. Одним з кредо нашої героїні є слова Матері Терези «Не кличте мене на антивоєнний мітинг. На мітинг за мир я прийду сама». У той час, як більшість активних громадян допомагають бійцям АТО, броварчанка Валентина Бондаренко допомагає їх сім'ям.**

[![Валентина Бондаренко IMG_2020](https://mpz.brovary.org/wp-content/uploads/2014/11/Valentina-Bondarenko-IMG_2020.jpg)](https://mpz.brovary.org/wp-content/uploads/2014/11/Valentina-Bondarenko-IMG_2020.jpg)

«До всіх цих подій я займалася флористикою та допомогою в організації весіль. Був свій магазинчик рукодільних штучок для подарунків. Квіти, краса –  це все, напевно, близьке кожній жінці. В нас вдома завжди були квіти, чоловік постійно приносив мені у подарунок. Потім почався Майдан. Чоловік був його активним учасником. Я сама безпосередньо на Майдані була кілька разів. Мене вражала активність людей. Надихала їх душевність. Пам'ятаю, як мене вразили ті моменти, коли величезна кількість людей разом співали українські пісні – традиційні військові, фольклорні. А згодом почався Крим. Тоді мені зателефонували знайомі з Києва з проханням зібрати допомогу для переселенців. Були потрібні побутові предмети, речі та продукти харчування для тих, хто селився в Димерці і в Літках. Я погодилася. У Фейсбуці на той час уже організувалась група «[Донбасс SOS»](https://www.facebook.com/DonbassSOS), плюс, ще декілька груп волонтерських ініціатив допомоги переселеним родинам. Згодом всі ці ініціативи запрошували на волонтерський збір тих, хто допомагає переселенцям. Так я стала учасником  «Волонтерської сотні» Майдану. Коли починаєш щось робити – це затягує, відповідальність стимулює не зупинятися і рухатись далі. Адже люди починають довіряти і сподівається на тебе. Декому була потрібна лише мінімальна допомога і далі вони, як-то кажуть, крутились вже самі, влаштовували своє життя власними силами, для інших допомога волонтерів була як рятувальна соломинка, а хтось ставився до цього, як до належного, ніби їм всі чимось зобов’язані допомагати» – розповідає Валентина.

[![Валентина Бондаренко IMG_1945](https://mpz.brovary.org/wp-content/uploads/2014/11/Valentina-Bondarenko-IMG_1945.jpg)](https://mpz.brovary.org/wp-content/uploads/2014/11/Valentina-Bondarenko-IMG_1945.jpg)

\[quote\]Вік - 42 роки, освіта - вища гуманітарна​, родина - чоловік, залишилась одна донька. Поєднані захоплення і робота. Вміє та навчається робити все, що може створити руками жінка. Флористика та дизайн інтер'єрів - ще одне захоплення  і робота. За словами Валентини, їй подобається прикрашати життя та святкові моменти.\[/quote\]

«Особливо складно було родинам з дітками шкільного віку. Багато труднощів з переходом у нові школи. Діти дуже гостро переживали, як їх сприймуть нові однокласники. Плюс, були потрібні гроші на канцелярію та інші необхідні для школи речі. Тож у мене виникла ідея зорганізувати благодійний ярмарок [«Нові однокласники».](https://mpz.brovary.org/skilki-koshtuye-nove-zhittya-brovarchani-dopomagayut-postrazhdalim-dityam/) Продавати результати народної творчості: красиві речі, зроблені руками українських майстрів. Я кинула клич на форумі [«](https://mpz.brovary.org/skilki-koshtuye-nove-zhittya-brovarchani-dopomagayut-postrazhdalim-dityam/)[Спілкування за вишивкою](http://vyshyvanka.ucoz.ru/forum/5-982-1)[»](https://mpz.brovary.org/skilki-koshtuye-nove-zhittya-brovarchani-dopomagayut-postrazhdalim-dityam/)  і люди відгукнулися. Хтось приїхав особисто, хтось, хто далеко мешкає, передав свої доробки. Особлива подяка в організації Руслану Яремчуку та Аліні Дяченко, Олені Помаз та двом Лідам:  Ліді Соболенко і Ліді Стрельченко.  Тоді я розраховувала зібрати 5-7 тисяч гривень, стільки нам було необхідно на канцтовари. Під час першого ярмарку ми зібрали **1800** гривень, на другому –  **1200**. Що трохи засмутило. Але такий результат ми пояснили тим, що було мало реклами».

[![Ярмарок 2 Нові однокласники 804](https://mpz.brovary.org/wp-content/uploads/2014/09/YArmarok-2-Novi-odnoklasniki-804.jpg)](https://mpz.brovary.org/wp-content/uploads/2014/09/YArmarok-2-Novi-odnoklasniki-804.jpg)

«У нашій родині відбулось розділення, в хорошому сенсі цього слова. Чоловік став допомагати воїнам АТО, я – їх родинам. Так ми створили свій проект, який зараз вже зареєстрований як ГО «[Голубка миру](https://www.facebook.com/colomba.ukr?fref=ts)». Я принципово не допомагаю бійцям. Не тому що я вважаю, що це не потрібно. Звичайно, потрібно. Просто вірю, що жінки більш ефективні у мирних справах. Ми дуже довго намагались знайти інформацію про родини броварських військовослужбовців. І, нарешті, нещодавно нам вдалось таки дістати відомості про сім'ї чоловіків, що воюють в АТО. Підтримувати потрібно не тільки бійців. Уявіть, як зараз важко їхнім дружинам, дітям та батькам».

[![Валентина Бондаренко IMG_1970](https://mpz.brovary.org/wp-content/uploads/2014/11/Valentina-Bondarenko-IMG_1970.jpg)](https://mpz.brovary.org/wp-content/uploads/2014/11/Valentina-Bondarenko-IMG_1970.jpg)

**ДОПОМОГА ЛЮДЯМ**

>  «Перша стандартна реакція родин військових – «Нам нічого не потрібно». Тепер я вже не запитую «що вам потрібно?», ставлю питання інакше – «Чим ми можемо бути вам корисні?». Як правило, чую у відповідь: «Нам нічого не треба, допоможіть чоловікові, нехай він залишиться живий». Ми пояснюємо, що їм неодмінно допоможуть військові волонтери, а у нас інша спеціалізація. Хтось просить одяг, речі для малюків. А кому необхідна юридична допомога. Не можна допустити, щоб сім'ї залишалися сам-на-сам зі своїми проблемами, поки їх чоловіки воюють. Для них це дуже важко. Одна з наших "підшефних" сімей, на жаль, втратила свого тата під Іловайсьоком».

**ДОПОМОГА ВІД ЛЮДЕЙ**

> «Люди несуть допомогу, відгукуються. Наш будинок зараз схожий на маленький склад. Звичайно, обираючи, кому допомагати, більшість віддає перевагу тим, хто воює. Але є й ті, хто підтримує родини. Матусі діляться одягом, памперсами, іграшками. Була дівчина з Італії. Вона систематично надсилає посилки з допомогою, співпрацюючи з тамтешнім благодійним фондом "Банк часу Рено". Була навіть дівчина з Ірландії. Вона організувала місцеву спільноту українців і вони теж надіслали гуманітарну посилку. Мене взагалі вражає те, як відгукується українська діаспора. Охочіше, звичайно, всі допомагають речами. Значно менше – грошима. Зараз, якщо в якихось критичних випадках потрібна саме фінансова допомога, я в першу чергу звертаюся до свого найближчого кола друзів».

**ПІДТРИМКА**

> «Мої близькі мене підтримали. Чоловік був першим, хто підтримав ідею допомоги. Напевно, тому що свого часу і нам самим допомагали. Друзі та знайомі реагували по-різному. Були й ті, хто і тоді, і зараз говорив – навіщо це вам потрібно?»
> 
> «Налагодження зв'язків дуже важливе. В першу чергу для того, щоб мати можливість ділиться думками, ідеями. Коли у мене в голові є ідея і у сусіда в голові – ідея, у кожного з нас по одній ідеї. Але якщо ми зустрінемося і поговоримо, у кожного з нас вже буде по дві ідеї. І якщо вони споріднені – може вийти спільний проект».

[![Валентина Бондаренко IMG_2029](https://mpz.brovary.org/wp-content/uploads/2014/11/Valentina-Bondarenko-IMG_2029.jpg)](https://mpz.brovary.org/wp-content/uploads/2014/11/Valentina-Bondarenko-IMG_2029.jpg)

**РОЗВИТОК**

> «Я відчула смак, задоволення від громадської діяльності – відчуття, що не дарма живеш. Коли починаєш щось робити – завжди бракує інформації, більш глибокого розуміння процесів, підводних каменів, тонкощів. Тож нещодавно я проходила перший етап навчання на курсі «Я і громада» Центру Гуманістичних технологій Ахалар. Нам розповідали, що потрібно робити, аби налагоджувалися зв'язки у суспільстві. А ще навчалась у Школі рекламних технологій на тему організації волонтерських проектів. Окрім знань, це ще й контакти з такими ж, як і ти. Люди діляться своїми ідеями, досвідом, підтримують один одного, допомагають».

[![Валентина Бондаренко IMG_1928](https://mpz.brovary.org/wp-content/uploads/2014/11/Valentina-Bondarenko-IMG_1928.jpg)](https://mpz.brovary.org/wp-content/uploads/2014/11/Valentina-Bondarenko-IMG_1928.jpg)

**БРОВАРИ**

> «Ми мешкаємо у Броварах 7 років. Створивши з чоловіком сім'ю, ми переїхали сюди з Києва. Як і в будь-якому місті, в Броварах є частина активних людей, ще є частина таких, кого "підігрієш", надихнеш – тоді вони стають активними, а є й ті, кого скільки не "грій" – вони не проявляють активності.  Я бачу ініціативних  мешканців у [групі Бровари](https://www.facebook.com/groups/brovary/?fref=ts) на фейсбуці, в ДемАльянсі, в Народному конролі. На них дивишся і  здається, що Бровари гудуть, як бджілки. А насправді, виходиш на вулицю – суцільна тиша і спокій. Наскільки Бровари активніше, ніж інші міста? Не знаю. Мені здається, зараз в Україні в цілому дуже активних – 1% жителів, ще 5% їм допомагають. Решта охають і зітхають».

[![Валентина Бондаренко IMG_1916](https://mpz.brovary.org/wp-content/uploads/2014/11/Valentina-Bondarenko-IMG_1916.jpg)](https://mpz.brovary.org/wp-content/uploads/2014/11/Valentina-Bondarenko-IMG_1916.jpg)

> «Іноді інерція людей нас засмучує, опускаються руки. Потім сідаємо з чоловіком, подумаємо і приходимо до висновку, що, може, за нашим світлом хтось ще загориться, тож варто  продовжувати свою справу. Не хочеться, щоб люди були байдужі. А значить, потрібно бути не байдужим самому».

**ПЛАНИ**

> «Дуже хочеться організувати якийсь дитячий центр, де будуть навчати, як бути активним громадянином України. Щоб наші дітки розуміли, що Україну потрібно любити не тільки зараз, а й завжди. Мені хочеться розвиватись із користю для місця, в якому я живу. Хочеться, щоб сусіди не проходили повз. Щоб всі один одного знали, підтримували, жили спільними ідеями, рішеннями одних питань. В цьому плані мене дуже захоплює [Андрій Саук, який дбає про те місце, в якому він живе](https://mpz.brovary.org/andriy-sauk-brovari-kompaktni-tut-mozhna-stvoriti-rayske-misto-yakshho-vlada-perestane-krasti/) (ОСББ свого будинку). Я часто повторюю собі фразу - роби, що хочеш з тим, що маєш, там, де ти є».

 \[quote\]             «Все, що я роблю – я присвячую памяті про нашу доньку».\[/quote\]

 

**У спецрубриці «Люди»** **ми розповідаємо історії активних броварчан, які досягли певних успіхів у сфері громадської, політичної, культурної чи соціальної діяльності.** **Якщо Ви маєте побажання щодо наступних героїв нашої рубрики або готові порекомендувати претендентів, пишіть нам на електронну скриньку редакції: info@pravo-znaty.org.ua.**

**Фото –** **Микола Кожемяка**
