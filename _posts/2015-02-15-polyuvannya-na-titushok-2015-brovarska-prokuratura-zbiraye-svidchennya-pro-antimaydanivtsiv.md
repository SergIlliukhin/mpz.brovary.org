---
title: "Броварська прокуратура збирає свідчення про чиновників, які зганяли людей на антимайдан"
date: 2015-02-15
author: 
  username: "pravoZnaty"
  display_name: "Маєш право знати"
tags: 
  - "antimaydan"
  - "brovary"
  - "vibir-redaktsiyi"
  - "novini"
  - "olefirenko"
  - "prokuratura"
  - "rozporyadzhennya"
  - "titushki"
  - "shokin"
coverImage: "wp-content/uploads/2015/02/img_2013-12-021684892944.jpg"
---

**[![img_2013-12-021684892944](https://mpz.brovary.org/wp-content/uploads/2015/02/img_2013-12-021684892944.jpg)](https://mpz.brovary.org/wp-content/uploads/2015/02/img_2013-12-021684892944.jpg)У терміновому порядку міжрайонна прокуратура збирає інформацію про броварських «тітушок» та відправку бюджетників на антимайдан під час революційних подій минулого року. Свідчення громадян про конкретні факти приймають телефоном у броварській прокуратурі відсьогодні та до 20-го лютого на виконання доручення новопризначеного Генпрокурора Шокіна.**

Окрім того згідно з дорученням Генерального прокурора від 13.02.2015, Броварська міжрайонна прокуратура _«проводить  вивчення матеріалів, зареєстрованих у Броварському МВ міліції та інших правоохоронних органах, моніторинг друкованих та електронних ЗМІ, опитування громадян щодо подій, які мали місце **упродовж грудня 2013 - лютого 2014 року».**_ Зокрема, прокуратуру цікавлять факти, пов’язані з:

\- участю конкретних жителів м. Бровари та Броварського району в м. Києві у так званому «Антимайдані»;

\- організацією та участю в групах так званих «тітушок»;

\- організацією та примушуванням представниками органів виконавчої влади, місцевого самоврядування, керівниками бюджетних установ підлеглих до участі в таких акціях, фінансуванням таких заходів;

\- організація та фінансування виїздів автобусів з цими особами на «антимайданівські» акції, залучення до цього перевізників.

Як йдеться в листі прокурора Олефіренка, прокуратура звертається _"до всіх громадян, які володіють інформацією з вищенаведених питань про такі **конкретні факти** повідомляти Броварську міжрайонну прокуратуру (П.І.Б. причетних осіб, телефони, автотранспорт з д.р.н., передати наявні копії або оригінали документів, відеозаписи та фотознімки, тощо)"._ Усю подібну інформацію можна **повідомити упродовж п’яти днів відсьогодні, 16 лютого і до п’ятниці 20 лютого з 9:00 о 18:00 за телефонами 5-22-24, (044) 513-22-83.**

**«Маєш право знати» зі свого боку надає та продовжує надавати правоохоронним органам усю інформацію з цього приводу, зібрану нашими журналістами протягом Революції Гідності. Також ми просимо наших читачів максимально поширити цю інформацію та посприяти правоохоронним органам у зборі свідчень про дані злочини, зокрема здійснені місцевими посадовцями.**
