---
title: "На Бровари насувається гонконзський грип, але поки що ситуація контрольована"
date: 2016-11-28
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "gryp"
  - "mediki"
  - "novini"
  - "operatyvna-narada"
coverImage: "wp-content/uploads/2016/11/251915_4.jpg"
---

**Минулого тижня до лікарів звернулись 735 мешканців міста, в яких зафіксували грип. Про це сьогодні під час оперативної наради за участю секретаря міськради Петра Бабича розповів очільник броварської санслужби Віталій Прокопенко. Водночас, ситуація із захворюваністю лишається контрольованою і суттєво не відрізняється від показників минулого тижня, кажуть головні лікарі Броварів.**

Як зазначає **Віталій Прокопенко**, із **735** осіб, в яких виявили грип, дітьми є **66 %**. Усього шпиталізували із таким діагнозом **28** осіб, серед яких **24** – діти. Водночас, «важких» хворих немає. Всі, хто перебувають у стаціонарі, отримують необхідне лікування.

Головний санітарний лікар Броварів називає ситуацію із захворюваністю за минулий тиждень благополучною і контрольованою. Слова Віталія Прокопенка доповнює колега **Олександра Вакарчук**. Вона вказує, що захворюваність у дитячих садочках і школах в цілому перебуває на рівні минулого тижня. Так, у садках було **332** хворих, а зараз навіть трохи менше – **314**. А по школах захворюваність зросла на 1 %. Було **1255** дітей, а тепер – **1393**.

Доповнюючи тему грипу, головний лікар «Броварського міського центру первинної медико-санітарної допомоги» **Ігор Кравцов** розповів, що в Києві вже [виявили](http://espreso.tv/news/2016/11/24/u_kyyevi_zafiksuvaly_gryp_a_gonkong) гонгконзький штам вірусу. Він особливо вражає дітей віком від **6** до **9** років. Медик спрогнозував, що цей вірус скоро прийде і до Броварів, оскільки перебуває недалеко.

Ігор Кравцов також додав своєї статистики щодо захворюваності. З його слів, одних лише звернень від громадян протягом 5 днів було **5127**. Із них **1835** – це діти. Головлікар акцентував, що нині хворіє дуже багато дітей. І підхоплюють вони недугу переважно від однолітків, які приходять до шкіл хворими.
