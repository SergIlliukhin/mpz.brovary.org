---
title: "Кандидати в заступники Сапожка: кияни, білоруси, політики та комунальники. Перша частина огляду"
date: 2015-12-01
categories: 
  - "vlada"
  - "novyny"
tags: 
  - "brovary"
  - "vibir-redaktsiyi"
  - "kandidati"
  - "konkurs-na-zastupnykiv-mera"
  - "novini"
---

**В останній день подачі заявок для участі в неформальному, але від того не менш обговорюваному конкурсі на посади заступників мера Броварів, в апарат міської ради таки «хлинули» заявки. Протягом усього часу від моменту [оголошення конкурсу](http://www.brovary.kiev.ua/ogoloshu%D1%94tsya-priiom-dokument%D1%96v-na-posadi-zastupnik%D1%96v-m%D1%96skogo-golovi) бажаючих можна було порахувати на пальцях однієї руки, однак вже сьогодні охочих позмагатися за ще навіть не вакантні посади в команді Сапожка виявилось аж 15 чоловік.**

Таким чином на кожне з трьох крісел заступників мера Броварів претендує в середньому по п’ять кандидатів. Щоправда сайт міської ради чомусь вирішив не уточнювати, на яку конкретно посаду подається той чи інший кандидат, лише в окремих випадках претенденти самі зазначали це у власних заявках. Власне, усі резюме кандидатів учора ввечері нарешті оприлюднили на офіційному сайті, тож ми маємо змогу проаналізувати можливих нових заступників старого-нового міського голови.

Першим подав свою заявку уродженець білоруського Бобруйська **Євген Володимирович Несен**. І хоча місцем проживання п. Несен вказує м. Бровари, увесь свій попередній трудовий шлях він пройшов у Києві, Боярці, Ставищі, Білій Церкві, але жодного дня не працював у нашому місті.

\[caption id="attachment\_49025" align="aligncenter" width="600"\][![nesyn-629x326](https://mpz.brovary.org/wp-content/uploads/2015/12/nesyn.jpg)](https://mpz.brovary.org/kandydaty-v-zastupnyky-sapozhka-kyyany-bilorusy-polityky-ta-komunalnyky-persha-chastyna-oglyadu/nesyn-629x326/) Євген Несен\[/caption\]

Досвіду роботи на державній службі у Євгена Несена всього 5 місяців, зараз можливий заступник броварського мера працює в Департаменті економічного розвитку КОДА. У своєму резюме Євген Володимирович зокрема зазначає, що не має жодного досвіду партійної діяльності, однак скромно замовчує, що насправді лише кілька місяців тому під час місцевих виборів балотувався в депутати Київської обласної ради від партії «Наш край», яка контролюється колишніми регіоналами. Забігаючи наперед варто зазначити, що більшість претендентів на посади заступників мера так чи інакше пов’язані з політичними партіями різного спрямування, однак ЖОДЕН з них не вказує це у своїх документах, а навпаки – підкреслюють власну повну аполітичність.

Наступним документи в міськраду заніс **Дмитро Паробок**, персонаж вже більш відомий броварчанам. Юрист Паробок вперше з’явився у місцевому публічному просторі  ще у 2012-му році, коли на чергових парламентських виборах був уповноваженою особою від «Батьківщини». Проте вже за два роки в місцевій ОВК представляв інтереси партії «Правий сектор», а ще через рік – знову засвітився в якості можливого кандидата в броварські депутати від партії Тимошенко. Щоправда сітку «громадського обговорення» Дмитро Олегович тоді не пройшов і «Батьківщина» зрештою не подала його на реєстрацію.

\[caption id="attachment\_49026" align="aligncenter" width="600"\][![11960143_10208040935250645_3153765546618678369_n](https://mpz.brovary.org/wp-content/uploads/2015/12/11960143_10208040935250645_3153765546618678369_n.jpg)](https://mpz.brovary.org/kandydaty-v-zastupnyky-sapozhka-kyyany-bilorusy-polityky-ta-komunalnyky-persha-chastyna-oglyadu/11960143_10208040935250645_3153765546618678369_n/) Дмитро Паробок\[/caption\]

Окрім політично-виборчої діяльності Дмитро Паробок до 2013 року займався бізнесом, працював виконавчим директором у будівельній компанії, наразі ж обіймає посаду заступника гендиректора ДП «Укргеофізика». Цікаво, що влітку Дмитро Паробок змагався за посаду начальника податкової Львівської області, однак там, вочевидь, не пощастило, тож тепер Дмитро Олегович сподівається вибороти місце дещо скромніше.

Третім в списку стоїть киянин **Володимир Масленко** – досвідчений комунальник, який встиг попрацювати в п’яти комунальних і державних підприємствах зі сфери УЖКГ, але й очолював сумнозвісне броварське КП «Служба замовника» з 2003 по 2006 рік. Володимир Іванович також не зміг втриматися від політики: у 2014 році намагався потрапити до Київради за списками Європейської партії України Катеринчука, однак і йому не судилося. Звісно, про цей політичний досвід пан Масленко також не вказав.

Подав свої документи ще один киянин, загартований держслужбовець з 14-річним стажем **Олексій Скляренко.** До 2006 року працював в м. Шостка Сумської області, з 2010-го став на службу в Шевченківській РДА м. Києва.

\[caption id="attachment\_49027" align="aligncenter" width="600"\][![12107878_732376483534458_3043954815493748449_n](https://mpz.brovary.org/wp-content/uploads/2015/12/12107878_732376483534458_3043954815493748449_n.jpg)](https://mpz.brovary.org/kandydaty-v-zastupnyky-sapozhka-kyyany-bilorusy-polityky-ta-komunalnyky-persha-chastyna-oglyadu/12107878_732376483534458_3043954815493748449_n/) Крайній праворуч - Олексій Скляренко\[/caption\]

На відміну від більшості своїх конкурентів Олександр Миколайович досі нікуди не балотувався і не пов'язаний з жодною політичною силою. Як, зрештою, і з містом Бровари.

Натомість **Віталій Кусташ** – ще один претендент на посаду заступника мера (щоправда якого з трьох – також не зазначено) – мешкає у Броварах від народження. З 2009 по 2013 рік Віталій працював у комунальному підприємстві Київблагоустрій, де з посади простого спеціаліста за чотири роки став начальником відділу. По тому Віталій Петрович перейшов на роботу начальником контрольно-ревізійного відділу київської обласної установи «Фонд комунального майна».  Однак з березня цього року звільнився з держслужби і почав займатися власним бізнесом.

[![1939719_696259187104350_8410599121095158226_o](https://mpz.brovary.org/wp-content/uploads/2015/12/1939719_696259187104350_8410599121095158226_o.jpg)](https://mpz.brovary.org/kandydaty-v-zastupnyky-sapozhka-kyyany-bilorusy-polityky-ta-komunalnyky-persha-chastyna-oglyadu/1939719_696259187104350_8410599121095158226_o/)

Крім всього іншого Віталій Кусташ активно займався громадсько-політичною діяльністю у Броварах у команді Дмитра Ратнікова – приблизно до 2009 року. Однак на попередніх місцевих виборах у 2010-му балотувався до Броварської міськради від Соціалістичної партії Олександра Мороза. З того моменту про громадську або політичну діяльність Кусташа нічого не відомо.

Першою жінкою, котра подала свою заявку, стала **Алла Цигічко.** Алла Володимирівна також має досвід діяльності в органах влади, однак також – не в броварських. Останнім подібним місцем роботи Цигічко була посада начальника відділу держзакупівель корпорації «Київавтодор», до цього пані Алла працювала у Васильківській РДА та міськраді, у Голосіївській РДА та навіть помічником Міністра юстиції понад десять років тому. Відоме і останнє місце роботи Цигічко – юрист броварської ГО «Народний контроль», проте цю посаду Алла Володимирівна у своєму резюме не вказала.

\[caption id="attachment\_49029" align="aligncenter" width="558"\][![10407546_178168932523857_129243678924042002_n](https://mpz.brovary.org/wp-content/uploads/2015/12/10407546_178168932523857_129243678924042002_n.jpg)](https://mpz.brovary.org/kandydaty-v-zastupnyky-sapozhka-kyyany-bilorusy-polityky-ta-komunalnyky-persha-chastyna-oglyadu/10407546_178168932523857_129243678924042002_n/) Алла Цигічко\[/caption\]

Водночас Алла Володимирівна першою з інших претендентів вказала у поданих документах посаду, на яку претендує: пані Цигічко прагне зайняти місце Лариси Виноградової та обійняти посаду заступника міського голови з гуманітарних питань.

Сьомим претендентом став один з найцікавіших кандидатів цього списку – **Андрій Супрун.** 32-річний Андрій Васильович також не приховує, на яку посаду претендує: ідеться про заступника з питань соціально-економічного розвитку, а по факту – першого заступника Сапожка – нині це крісло займає Василь Андрєєв. Андрій Супрун донедавна працював директором КП «Бровари землеустрій», але значно більш відомою є його діяльність, пов’язана з виборами.

\[caption id="attachment\_49030" align="aligncenter" width="600"\][![golova-tvk-suprun-rozpoviv-pro-p](https://mpz.brovary.org/wp-content/uploads/2015/12/golova-tvk-suprun-rozpoviv-pro-p.jpg)](https://mpz.brovary.org/kandydaty-v-zastupnyky-sapozhka-kyyany-bilorusy-polityky-ta-komunalnyky-persha-chastyna-oglyadu/golova-tvk-suprun-rozpoviv-pro-p/) Андрій Супрун\[/caption\]

Ще у 2012 році Андрій Васильович балотувався в парламент від партії «Віче» Наталії Королевської, а вже за два роки став заступником голови Окружкому в нашому окрузі на парламентських виборах від «Партії пенсіонерів України». Минув рік і кар’єра Супруна піднялась на щабель вище: вже за квотою партії «Батьківщина» Андрій Супрун став головою тервиборчкому на останніх місцевих виборах. Однак вибори скінчилися, тож Супрун вирішив продовжити діяльність у броварських владних колах, змагаючись за посаду першого заступника мера.

Познайомитися ближче з усіма охочими стати заступниками Сапожка мешканці міста зможуть під час публічної презентації, котра має відбутися 4 грудня: конкретний час та місце проведення презентації міська рада обіцяє повідомити на своєму сайті додатково.

> Слід вкотре підкреслити, що сам конкурс з відбору претендентів на посади заступників міського голови – неформальний і не несе за собою жодних юридичних наслідків. Згідно із законом, рішення про призначення заступників приймає міська рада на своєму пленарному засіданні й лише за поданням міського голови. При цьому нинішній мер Ігор Сапожко неодноразово наголошував, що не бажає змінювати наявних заступників, позаяк вважає їх якісними функціонерами. Як вважають оглядачі, Сапожко погодився на проведенні даного конкурсу лише після тиску на нього з боку групи депутатів, які вимагали оновити склад виконавчої вертикалі міста хоча би в цій частині. Вочевидь, щоб не нагнітати ситуацію, Сапожко погодився на проведення такого неформального конкурсу. Однак по суті ситуацію це не змінює і лише мер вирішуватиме, хто стане його заступником. Максимум, що можуть зробити депутати – це не проголосувати за запропоновані Сапожком кандидатури на сесії. В такому випадку усі нинішні заступники міського голови все одно залишаться на своїх посадах, лише з приставкою «т.в.о.» - «тимчасово виконуючі обов’язки».

У другій частині огляду претендентів ми познайомимося з не менш цікавими особами: колишнім начальником міліції, учасником схеми зі скандального відчудження земель РПЦ, начальником ЖЕКу, необраними депутатами, активістами та молодими броварчанами, які також прагнуть увійти до команди Сапожка. Читайте другу частину вже завтра.
