---
title: "Розпочалось громадське обговорення змін до плану території ІV житлового району м. Бровари"
date: 2013-07-29
author: 
  username: "pravoZnaty"
  display_name: "Маєш право знати"
tags: 
  - "4-zhitloviy-rayon"
  - "brovary"
  - "vibir-redaktsiyi"
  - "vnesennya-zmin"
  - "gromadske-obgovorennya"
  - "detalniy-plan"
  - "mistobudivna-dokumentatsiya"
  - "novini"
  - "obgovorennya"
coverImage: "wp-content/uploads/2013/07/Detalniy-plan-4-rayon.png"
---

**[![Детальний план 4 район](https://mpz.brovary.org/wp-content/uploads/2013/07/Detalniy-plan-4-rayon.png)](https://mpz.brovary.org/wp-content/uploads/2013/07/Detalniy-plan-4-rayon.png)Міська рада винесла на обговорення Проект містобудівної документації для врахування громадських інтересів під час розроблення "Проекту внесення змін в  "Детальний план території ІV житлового району. І етап. Схема планування території". Відповідне [оголошення](http://docs.brovary.org/p8523/26.07.2013) було розміщене на офіційному веб-сайті 26 липня. Пропозиції від громадян приймаються протягом місяця, тобто до 26 серпня 2013 року. Подавати свої побажанян та зауваження потрібно до управління містобудування та архітектури Броварської міської ради за адресою:вул. Гагаріна, 15, каб. 412,  тел.: 5-30-49.**

Згідно з оприлюдненою інформацією, ІV житловий район включає вулиці Київську, Чорновола, Шевченка, Чубинського, Симоненка, а також  вулиці місцевого значення (житлові). Частина території відведена під багатоквартирну забудову (у мікрорайонах 1-5 та кварталах 9 і 20), решта кварталів передбачені під розміщення одноквартирної садибної забудови з присадибними ділянками в середньому по 0,10га (у кварталах 6-8, 10-19, 21-34). «Фасад» магістральних вулиць Київської, Чорновола, Симоненка формується будівлями підвищеної поверховості (понад 10 поверхів) з розміщенням окремих акцентних будинків до 25 поверхів.

Зона зелених насаджень загального користування представлена існуючим парком по вул. Київській та парком, який створюється за рахунок лісового масиву Дарницького лісопаркового господарства, що входить в межі міста, а також скверами, що формуються по вул. Чубинського Павла (на місці порушених земель і кар’єрів) та по вул. Симоненка Василя (за рахунок існуючого хвойного масиву на території РПЦ). Крім того, як структурні елементи озеленених територій загального користування розглядаються ділянки зелених насаджень біля  церкви розташованої по вул. Київській.

[![Детальний план 4 район](https://mpz.brovary.org/wp-content/uploads/2013/07/Detalniy-plan-4-rayon.png)](https://mpz.brovary.org/wp-content/uploads/2013/07/Detalniy-plan-4-rayon.png)

**[Завантажити схему функціонально-планувальної організації у кращій якостії](https://mpz.brovary.org/wp-content/uploads/2013/07/Plan-4-rayonu.jpg)**

Система повсякденного обслуговування доповнюється магазинами продовольчих та промислових товарів, пунктами побутового обслуговування, центрами дозвілля, спортивними залами та іншими установами, розташованими  на перших поверхах житлових будинків або в прибудованих блоках.

Проектом передбачається розмістити два шкільні комплекси зблокованих загальноосвітніх навчальних закладів І-ІІІ ступеню на 2640 місць і 1980 місць та загальноосвітню школу І-ІІІ ступеню на 660 місць. Також для забезпечення  нормативної потреби в дошкільних навчальних закладах в житловому районі передбачено розмістити 9 дитячих садків.

Крім того, на території, що проектується, розміщуються установи та підприємства періодичного та епізодичного обслуговування: амбулаторії сімейного лікаря, аптеки, центри дозвілля, кінотеатри, бібліотеки, магазини, відділення зв’язку, пожежне депо, тощо.

Поряд з об’єктами, що забезпечують задоволення соціально-гарантованих державою послуг, передбачається розміщення об’єктів соціальної інфраструктури загальноміського значення. Враховуючи необхідність формування забудови магістральної вулиці Київської, а також рішення генерального плану щодо формування центру району вздовж вул. Чорновола В’ячеслава, в житловому районі пропонується розмістити ділові заклади та об’єкти соціальної інфраструктури загальноміського значення. Це представництва та офіси організацій, фірм, спеціалізовані торговельні заклади, готель тощо. Підприємства сфери обслуговування розміщуються як на окремих земельних ділянках, так і в вбудовано-прибудованих приміщеннях перших поверхів багатоквартирних житлових будинків.

[**Завантажити основні техніко-економічні показники**](http://docs.brovary.org/f?u=https%3A%2F%2Fskydrive.live.com%2Fredir%3Fresid%3D72571393D4771099!1045%26amp%3Bauthkey%3D!AF0JjCZY_G37iVg)

Пропозиції приймаються у письмовому вигляді із зазначенням прізвища, ім'я та по батькові, місця проживання, особистим підписом заявника і повинні містити обґрунтування з урахуванням вимог законодавства, будівельних норм, державних стандартів та правил.

Пропозиції по проекту містобудівної документації мають право подавати:

> 1) повнолітні дієздатні фізичні особи, які проживають на території, щодо якої розроблено відповідний проект  містобудівної  документації на місцевому рівні; 2) юридичні особи, об’єкти нерухомого майна яких розташовані на території, щодо якої розроблено відповідний проект  містобудівної  документації на місцевому рівні; 3) власники та користувачі земельних ділянок, розташованих на території, щодо якої розроблено відповідний проект  містобудівної  документації. та на суміжних з нею територіях; 4) представники органів самоорганізації населення, діяльність яких розповсюджується на відповідну територію; 5) народні депутати України, депутати відповідних місцевих рад.
