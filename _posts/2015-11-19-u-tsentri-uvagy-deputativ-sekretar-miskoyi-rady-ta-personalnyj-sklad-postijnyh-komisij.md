---
title: "Коментарі: Враження новообраних броварських депутатів та що вони збираються робити найближчим часом"
date: 2015-11-19
categories: 
  - "vlada"
  - "novyny"
tags: 
  - "babich"
  - "brovary"
  - "vibir-redaktsiyi"
  - "gredunov"
  - "novini"
  - "postijni-komisiyi"
  - "svoboda"
  - "sekretar-miskoyi-radi"
---

**Відбулася [перша сесія міської ради нового скликання](https://mpz.brovary.org/initsiatsiya-neofitiv-novoobrani-brovarski-deputaty-projshly-ofitsijne-posvyachennya-u-vladu/) і попереду, як заявив на ній міський голова Ігор Сапожко, — 30 днів для узгодження ним та депутатським корпусом важливих кадрових питань та основних установчих документів міської ради — Положення про постійні комісії та Регламент міської ради VII скликання. Уже сьогодні у Броварській міській раді об 11:00 відбудеться робоче засідання лідерів фракцій та міського голови, на якому повинен визначитися план роботи міськради щодо підготовки до наступної сесії.**

А поки поділитися враженнями від стартового засідання ради нової каденції та планами роботи на найближче майбутнє ми попросили лідерів фракцій міської ради. Нашими співрозмовниками стали: Вадим Андрієвський (Радикальна партія Олега Ляшка), Петро Бабич (УКРОП), Андрій Василенко («Самопоміч»), Євген Гредунов (БПП «Солідарність»), Аліна Дяченко («Демократичний Альянс») та Олег Шевчук («Свобода»).

**—** **Які у Вас враження від 1-ї сесії міської ради?**

**Вадим Андрієвський:** — Ця сесія була технічною. По факту депутати були присутні лише як гості. Загальні враження позитивні.

**Петро Бабич:** — Дуже приємно, що громадськість цікавиться тим, що відбувається у міській раді. Зібралося справді дуже багато людей. Добре, що ми нарешті стали депутатами.

**Андрій Василенко:** — Чогось особливого від цієї сесії ми не очікували. Запам’яталося те, що офіційно про початок сесії телефоном нас повідомили за три-чотири години. А також те, що на погоджувальних радах, які проводилися до цього, оголошувалося, що на першій сесії буде вирішуватися питання секретаря міської ради, виконкому і комісій, а в результаті усе пройшло за мінімальною схемою. В принципі, це теж нормально.

**Євген Гредунов:** — Засідання пройшло цілком прогнозовано. Було зрозуміло, що сесія буде суто формальна — ТВК оголосить результати виборів. Це і сталося. Було зрозуміло, що не узгоджена кандидатура секретаря міської ради, і ніхто не хотів брати на себе відповідальність висувати своїх кандидатів на голів комісій. Міський голова зрештою узяв ініціативу у свої руки і вирішив зробити паузу для того, щоб провести переговори в максимальній конфігурації міської ради — і щодо секретаря, і щодо голів комісій.

\[caption id="attachment\_48593" align="aligncenter" width="600"\][![гредунов](https://mpz.brovary.org/wp-content/uploads/2015/11/gredunov.jpg)](https://mpz.brovary.org/wp-content/uploads/2015/11/gredunov.jpg) Євген Гредунов — БПП "Солідарність"\[/caption\]

**Аліна Дяченко:** — Перша сесія порадувала тим, що відбулася у законному руслі. Приємно, що міський голова почув наш посил і не виносив на розгляд новообраних депутатів жодних проектів рішень, адже вони не були оприлюднені завчасно. Дуже сподобалося, що на засідання прийшло близько двох сотень броварчан. Це дуже важливо — присутність мешканців на сесіях, постійний контроль громади за владою. Дуже гарний початок, і ми раді, що в місті стільки активних та небайдужих людей.

**Олег Шевчук:** — Враження цілком нормальні. Сесія пройшла в рамках закону.

**— Що далі? Якою Ви бачите подальшу роботу до наступної, 2-ї сесії?**

**Вадим Андрієвський:** — До 2-ї сесії ми повинні прийняти Положення про роботу комісій, затвердити регламент, визначити склад комісії та затвердити секретаря міської ради.

**Петро Бабич: —** Далі потрібно працювати. Потрібно визначатися зі складом комісій, регламентом та обирати секретаря міської ради. Час йде. Регламент, наскільки мені відомо, практично узгоджений, запитань до нього не залишилося. Положення про комісії ми вже теж погодили. Тепер робоча група повинна працювати по комісіях і по секретарю ради.

**Андрій Василенко:** — Для початку потрібно, щоб був сформований порядок денний наступної сесії. Також повинні бути оголошені проекти рішень по секретарю та комісіям, регламенту та виконкому міської ради. Звичайно, цьому повинні передувати якісь погоджувальні ради. Ось учора, наприклад, зустріч голів фракцій з міським головою не відбулася, хоча були я і представник «Єдності». А виявилося, що нарада була перенесена, оскільки деякі керівники фракцій завантажені. Зокрема, «Батьківщини» і УКРОПу.

**Аліна Дяченко:** — На наступній сесії обов’язково маємо затвердити новий регламент міськради та утворити депутатські комісії. Цього вимагає від нас закон. Відтак плануємо подати свої пропозиції щодо регламенту, які вже озвучували усно на консультаціях.

\[caption id="attachment\_48554" align="aligncenter" width="600"\][![1 сесія (21)](https://mpz.brovary.org/wp-content/uploads/2015/11/1-sesiya-21.jpg)](https://mpz.brovary.org/wp-content/uploads/2015/11/1-sesiya-21.jpg) Аліна Дяченко — "Демократичний Альянс"\[/caption\]

Зараз ще радимося з кількома експертами, щоб зробити справді якісний та демократичний регламент, з урахуванням усіх новацій у законах. Також щиро бажаємо демократичним силам досягти консенсусу і визначитися нарешті з кандидатурою секретаря, щоб це стало об’єднавчим кроком для них усіх. А ще — зараз дуже гостро стоїть питання пошуку нових заступників мера. Маємо зараз максимально активізувати цей процес, щоб до наступної сесії знайти чесних та професійних людей та затвердити новий склад виконкому.

**Євген Гредунов:** — По собі відчуваю велике навантаження, оскільки йде постійне спілкування з людьми, яким потрібно допомагати складати акти та інші документи, які пов’язані з депутатською роботою. Нас, депутатів, хто має досвід, лише кілька чоловік, а ще менше тих, хто веде прийом громадян. Я - один з тих, хто цим займається. Тому практично з усіх Броварів йдуть люди, у яких запити і акти. Робота триває фактично щодня. Для мене це велике навантаження, оскільки багато депутатів не готові це ще робити. Хотілося б, щоб вони якомога швидше включалися в роботу. На жаль, міський голова не виніс ще на розгляд один документ — про те, щоб розподілити округи між депутатами і закріпити кожного з них за округами. У цьому питанні поки що повний хаос.

**Олег Шевчук:** — Головне зараз дійти консенсусу щодо кандидатури секретаря.

**— Хто буде ініціювати робочі зустрічі у період між сесіями — міський голова чи депутати?**

**Петро Бабич: —** Думаю, що депутати. Міський голова ініціював на вчора зустріч з головами фракцій. Особисто у мене не вийшло бути. Позавчора говорив з Павлом Олександровичем (_Різаненко, народний депутат України — прим. авт.)_ — він теж говорить про те, що потрібно збиратися. Головне, щоб ми прийшли до одного знаменника, а в якому це форматі буде проходити — не зовсім важливо. Присутність міського голови повинна бути, адже він є представник виконавчої гілки влади.

\[caption id="attachment\_48591" align="aligncenter" width="600"\][![бабич](https://mpz.brovary.org/wp-content/uploads/2015/11/babych.jpg)](https://mpz.brovary.org/wp-content/uploads/2015/11/babych.jpg) Петро Бабич — УКРОП\[/caption\]

**— Які пропозиції та проекти рішень до 2-ї сесії готуватимете Ви або Ваша партія?**

**Вадим Андрієвський:** — Ні, ми не будемо готувати. Я вважаю, що першочергові проекти — це затвердження Положення про постійні комісії, формування складу цих комісій, затвердження регламенту та обрання секретаря. Ми вже проводимо обговорення стосовно цього, працюємо з усіма депутатами.

**Андрій Василенко:** — Критичні рішення, які повинні прийматися, — по керівних органах: секретарю, комісіям та регламенту. У нас були свої пропозиції до регламенту, функцій певних комісій, але ми готові розглядати їх спільно з іншими партіями. Хочемо, щоб це було все ж таки узгоджене рішення. Щоб уже починати швидко працювати.

Для нас зовсім незрозумілим є затягування часу. І затягування настільки, що далі нікуди. При тому, що свою позицію щодо персонального складу комісій, можливостей очолення деяких з них, щодо посади секретаря міської ради — ми висловили кілька тижнів тому і ми її не змінюємо. Але від інших фракцій практично увесь час йдуть то нові кандидатури, то нові ідеї, то взагалі небажання прислуховуватися до всіх інших. Ми готові зустрічатися стільки, скільки це потрібно. Але чомусь виходить так, що інші фракції ніяк не можуть на своєму внутрішньому рівні прийти до спільної думки.

**Євген Гредунов:** — Я не можу говорити за БПП «Солідарність». Вважаю, що спочатку потрібно погодити кандидатури стосовно секретаря і голів комісій. За підсумками сьогоднішньої зустрічі формальних чи неформальних лідерів фракцій з міським головою, буде зрозуміло — яким буде порядок денний наступної сесії.

**Олег Шевчук:** — Проекти рішень є, але чи будемо виносити їх на другу сесію, не готовий сказати.

\[caption id="attachment\_48544" align="aligncenter" width="600"\][![1 сесія (11)](https://mpz.brovary.org/wp-content/uploads/2015/11/1-sesiya-11.jpg)](https://mpz.brovary.org/wp-content/uploads/2015/11/1-sesiya-11.jpg) Олег Шевчук — "Свобода"\[/caption\]

**— Кого «Самопоміч» бачить на посаді секретаря міської ради?**

**Андрій Василенко:** У нас є кандидатура від «Самопомочі». Ми її не оголошуємо, оскільки готові підтримати пропозиції від інших фракцій. Немає сенсу висувати 28 кандидатур. Якщо не пройде жодна з тих кандидатур, які зараз оголошені, — Веремчук (БПП «Солідарність»), Дяченко («Демократичний Альянс»), Резнік («Батьківщина»), Мельник («Єдність»), то у нас є своя узгоджена кандидатура. Ми її оголосимо, коли прийде на це час.

**— Які питання ще, на Ваш погляд, потребують на сьогодні нагального вирішення?**

**Вадим Андрієвський:** — Першочергові питання озвучені мною вище. Над наступними повинні працювати депутати в постійних комісіях. Зокрема, переглянути роботу всіх відділів та управлінь міської ради.

**Петро Бабич:** — Питань насправді дуже багато. Одне з найголовніших — це те, що не виділені бюджетні кошти на останні два місяці по виплаті лікарям. Залишається відкритим питання, що нам потрібен новий водогін, очисні споруди потребують реконструкції. Та й взагалі уся каналізація міста. Плюс питання повсякденні — комунальні тарифи, які непомірні і які не потягнуть наші люди.

**Андрій Василенко: —** Таких дуже багато. Для того, щоб вирішувати питання міста, вони повинні бути опрацьовані в комісіях. Тоді їх можна виносити навіть на позачергову сесію.

У нас складається враження, що зараз йде навмисне затягування для того, щоб під новорічну ялинку сказати: «Ось є 28 чи 136 нагальних питань, які треба терміново затвердити». Причому 10 з них будуть невідкладні, а щодо решти — скажуть: треба голосувати, бо бюджет треба затверджувати, а вже пізно, мало часу. Тобто, не буде часу ознайомитися, вивчити ці питання, і будуть проштовхуватися якісь непідготовлені питання. Ми дуже проти цього.

\[caption id="attachment\_48548" align="aligncenter" width="600"\][![1 сесія (10)](https://mpz.brovary.org/wp-content/uploads/2015/11/1-sesiya-10.jpg)](https://mpz.brovary.org/wp-content/uploads/2015/11/1-sesiya-10.jpg) Андрій Василенко — "Самопоміч"\[/caption\]

Не бачимо жодних підстав, чому так довго не скликалася сесія. Аж на останній, можливий за законодавством день, була скликана 1-ша сесія. Хоча від 2/3 депутатів заяви щодо представницького мандату були написані, тож можна було сесію скликати і тиждень тому, і півтора.

Учора мала бути зустріч у міського голови, вона перенеслася на сьогодні. Я не впевнений, що вона точно відбудеться. Хоча наша позиція була сформована кілька тижнів тому і не змінювалася. І, до речі, жодна фракція не заявила про те, що наша позиція нелогічна чи неправильна. Ми готові до діалогу, але не готові кожного разу приходити і слухати нові пропозиції.

**Аліна Дяченко:** — Бюджет міста на 2016 рік. Уже всі управління та відділи подали свої заявки на наступний рік, тому ми закликаємо міського голову зробити цей процес максимально відкритим та публічним, і оприлюднити, на які потреби міста плануються витрати, щоб нові депутати могли внести свої корективи. Адже ми всі йшли зі своїми виборчими програмами, у яких визначили пріоритети розвитку міста. Маємо тепер поєднати все у спільне бачення, а останнє слово щодо бюджету має сказати громада.

**Євген Гредунов:** — Таких питань досить багато. Особливо — виділення бюджетних коштів на потреби нашого міста. Важливим є питання формування органів виконавчої влади, оскільки виконком старого складу не має тієї довіри, яка мала би бути. Люди очікують змін, а кожне рішення виконкому піддається великій критиці. Навіть щодо останнього його засідання, яке відбулося 17 листопада. Громада хоче більшої прозорості.

**Олег Шевчук:** Їх дуже багато, але найголовніше зараз — визначитися із секретарем міської ради та складом постійних комісій.

**— Як Ви бачите на практиці аналіз роботи начальників відділів та управлінь?**

**Вадим Андрієвський:** — Депутатські комісії по профілям повинні зібратися, запросити усіх начальників відділів, управлінь, заступників міського голови, оцінити — як вони працювали до цього і вже потім ухвалювати кадрові рішення.

\[caption id="attachment\_48590" align="aligncenter" width="600"\][![андрієвський](https://mpz.brovary.org/wp-content/uploads/2015/11/andriyevskyj.jpg)](https://mpz.brovary.org/wp-content/uploads/2015/11/andriyevskyj.jpg) Вадим Андрієвський — Радикальна партія Олега Ляшка\[/caption\]

**— Хто, на Ваш погляд, затягує робочий процес?**

**Андрій Василенко:** — Не можу сказати, хто це конкретно. Учора міський голова Ігор Сапожко повідомив, що не приїхали представники УКРОПу та «Батьківщини», і зустріч перенеслася. Як тут зрозуміти — мер затягує чи окремі депутати, чи всі разом? Знаю одне — ми з’являємося на всі зустрічі: відкриті, закриті, офіційні та неофіційні. Ми постійно щось обговорюємо, але віз не рухається.

Наша думка — йде навмисне затягування часу, щоб дотягнути до опалювального сезону, до холодів, до того часу, коли вже накопичиться велика кількість питань. І ситуація, побачите, повернеться так: ту фракцію, яка буде просити час на вивчення питання, будуть звинувачувати у затягуванні процесу.

Зараз міський голова володіє інформацією більше, ніж депутати. Про всі нагальні питання можна вже сьогодні оголошувати. Ніхто ж не забороняє розглядати ці питання в неформальних комісіях, вивчати і досліджувати. Тим більше, що депутати мають право доступу до будь-якої інформації. Ось ця робота не починається і не організовується саме міським головою.

**Євген Гредунов:** — Тому, хто хоче під себе підім’яти міську раду. Той, хто хоче отримати контроль над секретарем ради та максимальною кількістю посад — і у раді, і в виконкомі. Хто хоче бути монополістом влади, той це і робить.

**Фото - Микола Кожемяко та з інтернету**
