---
title: "Броварчан навчать у Школі громадського активіста, як впливати на владу"
date: 2014-08-28
author: 
  username: "pravoZnaty"
  display_name: "Маєш право знати"
categories: 
  - "announce"
tags: 
  - "illyuhin"
  - "brovary"
  - "vibir-redaktsiyi"
  - "demokratichniy-alyans"
  - "dyachenko"
  - "navchannya"
  - "novini"
  - "trening"
  - "shkola-gromadskogo-aktivista"
---

**[![Зайомство Демальянс 15](https://mpz.brovary.org/wp-content/uploads/2014/07/Zayomstvo-Demalyans-15.jpg)](https://mpz.brovary.org/wp-content/uploads/2014/07/Zayomstvo-Demalyans-15.jpg)Броварський міський осередок партії «Демократичний Альянс» організовує у вересні Школу громадського активіста у Броварах. Мета освітнього проекту – розповісти броварчанам, як функціонує місцеве самоврядування на прикладі їхнього міста та навчити учасників застосовувати інструменти впливу громади на рішення влади. Навчання у школі – безкоштовне, відбір учасників – на конкурсних засадах.**

Школа громадського активіста складатиметься з двох навчальних днів – **7 вересня** (неділя) та **13 вересня** (субота). Лекції та тренінги триватимуть з **10:00 до 17:00**. Участь в обох навчальних днях є обов’язковою. Організаційний внесок – **100 грн** за обидва дні (покриття витрат на харчування та канцприладдя).

> У перший день навчання, 7 вересня, учасники дізнаються, як працює Броварська міська рада, її виконавчий комітет та структурні підрозділи, що роблять депутати, які повноваження має міський голова та його заступники, а також як відбувається процес ухвалення рішень в органах місцевого самоврядування.
> 
> Через тиждень, 13 вересня, тренери планують розповісти броварським громадським активістам про форми участі громади у процесі ухвалення суспільно важливих рішень та інструменти впливу на владу, зокрема про те, як писати й куди подавати запити на інформацію, чим звернення громадян відрізняються від запитів, як організувати громадські слухання, що таке Статут міста та ін.

Організатори запевняють, що під час навчання передбачено чимало практичних вправ та інтерактивної роботи. Тренерами на Школі громадського активіста будуть як досвідчені партійці з міського осередку, так і спеціально запрошені лектори - місцеві депутати та чиновники.

Для того, щоб взяти участь у Школі, необхідно **до 4 вересня включно** (**тобто до 23:59 4 вересня**) заповнити [форму для заявок](https://docs.google.com/forms/d/1Tdhxa9Vd8xNp5o1SNi9Cv3WLGGZyflSr9RoGXrpAvV0/viewform) та пройти конкурсний відбір. Про його результати всіх претендентів буде повідомлено 5 вересня. У разі виникнення запитань звертайтесь до [Аліни Дяченко](https://www.facebook.com/alina.dyachenko) або [Сергія Іллюхіна](www.facebook.com/sergii.illiukhin).
