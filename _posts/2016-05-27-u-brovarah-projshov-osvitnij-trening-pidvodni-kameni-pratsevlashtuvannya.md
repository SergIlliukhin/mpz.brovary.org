---
title: "У Броварах пройшов освітній тренінг «Підводні камені працевлаштування»"
date: 2016-05-27
author: 
  username: "yschenko"
  display_name: "Ірина Ющенко"
categories: 
  - "hromada"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "demalyans"
  - "novini"
  - "pratsevlashtuvannya"
  - "trening"
coverImage: "wp-content/uploads/2016/05/4-6.jpg"
---

**Команда броварського осередку «Демократичний Альянс» розпочала серію освітніх заходів, покликаних підвищити рівень правової свідомості громадян та «озброїти» мешканців Броварів знаннями для захисту своїх прав. 24 травня в офісі «ДемАльянсу» керівник юридичного бюро «Ваше право» **Анна Малиновська розповідала усім бажаючим про «підводні камені» під час працевлаштування.****

Сьогодні, коли криза безробіття досягла максимального рівня, а на ринку попит праці в кілька разів перевищує пропозицію, досить часто недобросовісні роботодавці використовують найману працю робітників із численними порушеннями трудового законодавства. У свою чергу громадяни, в надії отримати омріяну роботу, проходять усі кола випробувань і погоджуються працювати в нелюдських умовах за мізерну плату. Однак із часом між працівником і роботодавцем виникають непорозуміння, які часто переростають у трудові спори. Та цих неприємностей можна було б уникнути, каже керівник юридичного бюро «Ваше право» **Анна Малиновська,** якби громадяни знали, на що потрібно звернути увагу під час працевлаштування, та відразу з’ясовували усі питання.

 

\[caption id="attachment\_56633" align="aligncenter" width="600"\][![Тренінг, право](https://mpz.brovary.org/wp-content/uploads/2016/05/16-3.jpg)](https://mpz.brovary.org/wp-content/uploads/2016/05/16-3.jpg) Анна Малиновська\[/caption\]

Захід, який спочатку було заплановано як тренінг, пройшов у формі жвавої бесіди. Зацікавлені – представники бізнесу, працівники підприємств, безробітні - мали можливість задати свої запитання та почути кваліфіковану відповідь фахівця, котрий має багаторічний досвід у сфері трудового законодавства. Протягом двох годин присутні на конкретних прикладах «відпрацьовували» ті чи інші ситуації, що трапляються під час працевлаштування чи роботи.

**Не забудьте уточнити**

Найперше, Анна Малиновська звернула увагу присутніх на документи_,_ які під час працевлаштування обов’язкові для підписання.

[![Тренінг, право](https://mpz.brovary.org/wp-content/uploads/2016/05/17-3.jpg)](https://mpz.brovary.org/wp-content/uploads/2016/05/17-3.jpg)

[![Тренінг, право](https://mpz.brovary.org/wp-content/uploads/2016/05/10-4.jpg)](https://mpz.brovary.org/wp-content/uploads/2016/05/10-4.jpg)

Пояснюючи, як  грамотно  поміняти місце роботи,  юрист порадила відразу написати заяву про прийняття на нову роботу та завізовану новим роботодавцем (звісно, в оригіналі), зберігати до повного працевлаштування. У випадку, коли роботодавець  раптово передумає, це допоможе в судовому порядку поновитися на посаді.

Важливо: продовження більше двох разів строкового трудового договору автоматично перетворює його в безстроковий.

Підписуючи наказ про прийняття на роботу, не посоромтеся попросити розтлумачити словосполучення  «… з окладом згідно штатного розпису» і відразу прописати рівень вашої зарплатні, адже це є найсуттєвішою умовою праці.

> За грубі порушення трудового законодавства України стаття 265 КЗпП встановлює відповідальність  юридичних осіб та фізичних осіб-підприємців, які використовують найману працю, але не оформляють працівника офіційно, у вигляді штрафних санкцій в розмірі  36 540 грн. Штрафи накладаються як за рішенням органів виконавчої влади, так і за рішенням суду. Якщо ж зарплату затримують більше, ніж на місяць чи не виплачують її в повному обсязі – штраф призначається в розмірі 3 654 грн. З відповідною скаргою можна звернутися в Державну інспекцію України з питань праці.

[![1](https://mpz.brovary.org/wp-content/uploads/2016/05/1-7.jpg)](https://mpz.brovary.org/wp-content/uploads/2016/05/1-7.jpg)

Особливу увагу присутніх виступаюча звернула на пункт №7 - **посадову інструкцію**, де має бути обов’язково прописано правильне найменування посади з прямими обов’язками і правами. Найкраще, радить юрист, зробити ксерокопію цього документа і зберігати  його вдома. У випадку кардинальної зміни чи доповнення посадової інструкції, за якою зазвичай слідує ціла низка додаткових обов’язків зі «старою» зарплатою, ви зможете звернутися до суду. А от документ **про повну матеріальну відповідальність** радить підписувати не боячись «підводних каменів», адже існує чіткий перелік матеріально відповідальних посад і професій, і якщо ваша професія чи посада не входить до цього переліку, то й матеріальна відповідальність відсутня.

[![Тренінг, право](https://mpz.brovary.org/wp-content/uploads/2016/05/20-2.jpg)](https://mpz.brovary.org/wp-content/uploads/2016/05/20-2.jpg)

Серед документів, з якими обов’язково варто познайомитися під час працевлаштування, – **колективний договір**, де мають бути прописані додаткові види зарплати: надбавки, доплати та премії, підстави та порядок їх встановлення. _«Ви маєте знати за що, в якому обсязі та при яких обставинах можете розраховувати на надбавки та доплати_, - каже юрист. - _Премія - це не милість від керівництва_. _Це додаткова зарплата, яку ви заробили своїми досягненнями та стараннями»._

Не менш важливим серед документів для ознайомлення є і **«Правила внутрішнього трудового розпорядку»**. Ці правила розробляються строго з КЗпП - Кодексом законів України про працю, і встановлюють чіткий режим праці та відпочинку. А «Положення про охорону праці на підприємстві» допоможе зрозуміти: чи  передбачає ваша посада додаткову відповідальність на робочому місці.

[![Тренінг, право](https://mpz.brovary.org/wp-content/uploads/2016/05/13-3.jpg)](https://mpz.brovary.org/wp-content/uploads/2016/05/13-3.jpg)

Щодо праці неповнолітніх \- 15-16 років, каже юрист, то тут останнє слово мають сказати батьки – давати/не давати письмовий дозвіл своєму чаду на «підробіток». Для **16-18-**літніх навантаження може бути не більше **36** годин на тиждень, для **15-16**\-літніх - **24** год. Насправді ж, діти сьогодні працюють набагато більше і важче.

Озвучила фахівець і документи та відомості, які **заборонено вимагати** роботодавцю від працівників: про партійну і національну приналежність, походження, реєстрацію місця проживання чи перебування та інші документи, які не передбачено законодавством.

**Що може приховувати роботодавець**

У кожного роботодавця є безліч «підводних каменів», які дозволяють йому максимально економити свої  витрати за рахунок найманих працівників. Однак на недобросовісних роботодавців також можна найти управу в суді, каже Анна Малиновська. Наприклад, за ухиляння від перемовин щодо укладання колективного договору, керівника можна притягнути до дисциплінарної відповідальності з накладенням штрафу в розмірі **170 грн**. За ненадання інформації для підписання колективної угоди, рішенням суду на роботодавця також можуть  накласти штраф. Або навіть звільнити. Звільнення загрожує і за невиконання угоди. Або ж керівник обійдеться штрафом у розмірі **1700 грн.** Однак для цього потрібні письмові докази, які підтвердять, що роботодавець ухиляється від проведення перемовин чи не виконує колективного договору.

[![Тренінг, право](https://mpz.brovary.org/wp-content/uploads/2016/05/15-3.jpg)](https://mpz.brovary.org/wp-content/uploads/2016/05/15-3.jpg)

[![Тренінг, право](https://mpz.brovary.org/wp-content/uploads/2016/05/26-1.jpg)](https://mpz.brovary.org/wp-content/uploads/2016/05/26-1.jpg)

 

Приховують роботодавці і той факт, що саме вони мають нести витрати на **охорону праці**, наприклад, придбання одноразових рукавичок, спецодягу, миючих та дезінфікуючих засобів та ін. Згідно діючого законодавства, витрати на охорону праці мають становити не менше **0,5%** від фонду оплати праці за попередній рік. Не озвучують керівники і того, що в наказі про прийняття на роботу має бути обов’язково прописаний і **випробувальний термін**. В іншому випадку, ніхто не може змусити його проходити. Для робочих спеціальностей  випробувальний термін становить не більше **місяця,** для неробочих – до **3** місяців.

Як стверджує юрист, працівники досить рідко скаржаться на своїх роботодавців у суд. Та навіть маючи на руках вагомі  докази, не факт, що працівник, у якого були порушені трудові права, може виграти суд із того чи іншого питання. За словами Анни Малиновської, загалом  більшість громадян не знають і не хочуть знати свої права, і часто погоджуються на всі умови роботодавця аби тільки отримати довгоочікувану роботу.

[![Тренінг, право](https://mpz.brovary.org/wp-content/uploads/2016/05/28-1.jpg)](https://mpz.brovary.org/wp-content/uploads/2016/05/28-1.jpg)

Організатори кажуть, що зустріч із  фахівцем у сфері трудового законодавства - не останній освітній захід. Враховуючи, що літо – пора відпусток, наступна лекція буде на тему: **«Види відпусток: що треба знати».**

Свої запитання ви можете надіслати юристу на адресу: **malinovskaya.jurist@yandex.ua**

**Фото - автора**
