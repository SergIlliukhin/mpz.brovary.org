---
title: "Аліну Дяченко мер і депутати не відпустили \"на волю\""
date: 2016-12-15
author: 
  username: "tatuuum"
  display_name: "Тетяна Панкратьєва"
categories: 
  - "vlada"
  - "novyny"
tags: 
  - "yevgen-gredunov"
  - "alina-dyachenko"
  - "andrij-vasylenko"
  - "brovary"
  - "vibir-redaktsiyi"
  - "deputati"
  - "novini"
  - "sesiya"
  - "skladennya-povnovazhen"
coverImage: "wp-content/uploads/2016/12/12342802_792932190833335_7583505793027200714_n.jpg"
---

**Депутатка від "ДемАльянс" у міській раді Аліна Дяченко добровільно складає свої повноваження. Проте броварські депутати не задовольнили її заяву. Для рішення не вистачило 1 голосу. Депутати кажуть: "Депутат не проявила поваги та не знайшла часу відвідати сесію з офіційним публічним зверненням".**

Наприкінці засідання 22-ї сесії Броварської міської ради депутати розглядали [питання](http://brovary-rada.gov.ua/documents/26183.html) "Про добровільне дострокове складення депутатських повноважень". Цим рішенням пропонувалося задовольнити заяву **Аліни Дяченко**, депутатки та голови фракції "ДемАльянс" у міськраді.

Проте депутати вирішили не підтримати це рішення. Депутат **Володимир Оксютенко** ("Єдність") спитав: чи надана заява депутаткою особисто? _"Як колишній міліціонер маю юридичні запитання та зауваження",_ - сказав він. Заява була написана пані Дяченко, але не була передана в апарат ради особисто депутаткою, а її батьками, проте була офіційно зареєстрована, що підтвердив секретар міськради **Петро Бабич**.

Депутат **Олег Берестовий** ("ДемАльянс") назвав подібні сумніви абсурдом: _"Аліна Дяченко неодноразово заявляла про складання повноважень через усі доступні канали: і через [ЗМІ](https://mpz.brovary.org/brovarska-deputatka-vid-demalyansu-alina-dyachenko-sklala-mandat/), і в соцмережах, і на [річному звіті "ДемАльянсу"](https://mpz.brovary.org/richnyj-zvit-ta-rokirovky-u-komandi-brovarskogo-demalyansu-foto/), що пройшов 3 грудня у Броварах. Всі знають, що зараз вона мешкає та працює в іншому місті і не має можливості виконувати свої депутатські обов'язки"._

Проект рішення поставили на голосування і він набрав **19 голосів** - мінімальну кількість для затвердження. Проте через хвилину депутати вирішили його переголосувати - начебто через "помилку" у голосуванні. Позаяк в даному випадку один голос має вирішальне значення, питання знову поставили на голосування, і... провалили. **18 голосів**. У залі був тимчасово відсутній депутат **Вадим Мутило**, який почасти голосує разом з опозиційними депутатами - цього разу не вистачило його одного голосу.

[![](https://mpz.brovary.org/wp-content/uploads/2016/12/sesiya.jpg)](https://mpz.brovary.org/wp-content/uploads/2016/12/sesiya.jpg)

Чому ж броварські депутати відмовили депутатці Дяченко?

**Версія перша.** Голосування було суто емоційним. Депутати наголошували, що це неповага з боку пані Дяченко не передати заяву особисто, не з'явитися на сесію, не заявити публічно про своє рішення, як це [зробив](https://mpz.brovary.org/deputat-andrij-vasylenko-podav-zayavu-pro-skladannya-povnovazhen-video/) депутат Андрій Василенко. _"Приїхати на звіт ДемАльянсу у неї час був, а на сесію - ні?"_ - запитав депутат **Сергій Батюк** ("БПП"). _"Звітування проходило у нас у вихідний день, сесія - у будній, Аліна Дяченко працює і не може відвідувати засідання",_ - відповів Олег Берестовий. Також обурювався **Юрій Скотніков** ("Самопоміч"), а після заяви депутата від "ДА" **Андрія Саука**: _"Так, вона дійсно вас не поважає"_, сказав: _"Ах так, то ми не поважаємо її також"_. І депутати проголосували проти, зокрема: фракція "Єдність" у повному складі, також "батьківщинівці" та частково "укропівці".

**Версія друга.** Затягування часу з задоволенням заяви вигідно меру та провладній частині депутатів, адже пані Дяченко не відвідує останні засідання сесій через те, що на даний час є директором комунального підприємства "Інститут розвитку міст" і мешкає у Вінниці. Це дає **\-1 голос** опозиційній коаліції депутатів при голосуваннях в Броварській міській раді.

**Версія третя.** Замість Аліни Дяченко наступним за списком у міськраду повинен зайти **Сергій Іллюхін**. Пан Іллюхін відомий в місті активіст і його присутність і вочевидь активна робота не вигідна тій частині депутатського корпусу та виконавчої влади, яка опирається змінам.

Подібне рішення викликало обурення в деяких депутатів та словесну пікіровку в залі. Зокрема, депутат **Євген Гредунов** ("БПП") згадав про складання ним повноважень голови фракції та заявив, що давно має бажання скласти мандат взагалі. Такі думки виникають у депутата через ситуацію, що склалася у Броварській міській раді: _"Великі фракції підконтрольні міському голові і всі рішення блокуються"._ Після голосування проти задоволення заяви пані Дяченко депутат заявив провладній більшості: _"Ви - схемники, вас цікавлять тільки схеми, я покидаю цю залу" -_ і роздратовано полишив залу засідань.

У свою чергу депутат **Андрій Василенко** ("Самопоміч") оголосив про складання своїх депутатських повноважень та показав офіційну заяву. Він акцентував увагу, що головний ресурс - це люди, і якщо вони виїжджають, полишають свої місця - то щось у місті не так і радіти тут нічому. _"Активні та розумні люди тут не потрібні. На жаль, їх дуже мало і в цій залі, і я не бачу сенсу мого подальшого тут перебування,_ - сказав депутат.

Депутат Олег Берестовий запропонував взагалі розпустити міську раду і провести перевибори.
