---
title: "Виконком визначив, як часто у Броварах мають вивозити сміття, прибирати двори та мити під'їзди"
date: 2013-04-04
tags: 
  - "brovary"
  - "vykonkom"
  - "komunalni-tarifi"
  - "novini"
  - "rishennya-vikonkomu"
  - "tarif"
  - "tarifi"
---

**[![DSC_5255](https://mpz.brovary.org/wp-content/uploads/2013/04/DSC_5255.jpg)](https://mpz.brovary.org/wp-content/uploads/2013/04/DSC_5255.jpg)Броварський виконком визначив, як часто працівники ЖЕКів мають прибирати подвір'я багатоповерхівок та що саме входить у поняття "прибирання", з якою періодичністю мають перевіряти справність ліфтів, коли мають замінювати лампочки у під'їздах, скільки разів на тиждень мають вивозити побутове сміття та великогабаритні відходи, а також як часто має проводитись вологе підмітання та миття сходових площадок.**

Усе це було визначено рішенням [№ 142 від 27.03.2013](http://docs.pravo-znaty.org.ua/p7105/27.03.2013/142) "Про встановлення структури, періодичності та строків надання послуг з утримання будинків,  споруд та прибудинкових територій у багатоквартирних житлових будинках комунальної власності  територіальної громади м.Бровари".

**Прибирання прибудинкової території**

Так, зокрема підмітання прибудинкової території будинків, які обслуговують ЖЕКи, має відбуватись щодня, крім неділь та святкових днів. При чому проводитись ці роботи мають з 6:00 до 9:00, а в центральній частині міста ще раніше - з 5:00 до 7:30. Також щодня мають очищуватись від сміття урни та прибиратись територія довкола них. Раз на тиждень двірники мають підмітати озеленену смугу вздовж входів у житловий будинок, газони, квітники та клумби. В міру необхідності мають підмітати сніг товщиною до 2 см, відкидати сніг завтовшки понад 2 см, очищати від ущільненого снігу та льоду та посипати піском входи до будинку, тротуари, проїзди, пішоходні доріжки. Також час від часу мають згрібати опале листя та сухі рослини з озелененої зони, газонів, квітників, клумб, косити газони. У літній період мають мити урни та робити вологе прибирання лавочок. А ще в міру необхідності відповідно до окремого графіку має проводитись догляд за зеленими насадженнями (обкопування та обрізка дерев та кущів, поливання, прополювання клумб).

**Вивезення сміття**

Сміття також мають вивозити кожен день, проте не все. Щоденно та в міру накопичення мають збирати та перевозити тверді побутові відходи. Великогабаритне та ремонтне сміття мають вивозити у міру накопечення, але не рідше, ніж раз на тиждень. При цьому після відвантаження відходів до сміттєвозів щоденно має проводитись підмітання контейнерних майданчиків.

**Прибирання сходових кліток**

Також працівники ЖЕКів мають забезпечити прибирання сходових кліток з наступною періодичністю: два рази на тиждень має проводитись вологе підмітання сходових площадок та маршів першого поверху, а раз на тиждень мають робити вологе підмітання на всіх інших поверхах. Щотижня повинні прибиратись ліфтові кабіни. Два рази на місяць мають мити сходові площадки та марші, а також протирати вологою ганчіркою поручні на східцях. Раз на квартал повинно робитись вологе протирання дверей, підвіконь, віконних огорож, опалювальних приладів, поштових скриньок, зовнішніх поверхонь електрощитів, а також обмітатись пил та павутиння зі стель. А двічі на рік мають мити вівна на сходових площадках та маршах.

**Обслуговування ліфтів та димовентканалів**

Щодо догляду за ліфтами виконком визначив щомісячний обов'язок для обслуговуючої компанії  перевіряти роботу та технічний стан ліфтів, систем диспетчеризації та забезпечення безпекчної роботи ліфтів. Аварійне обслуговування ліфтів (звільнення пасажирів, що застрягли) має дійснюватись за фактом, строк надання послуги -  цілодобово.

Двічі на рік мають перевіряти наявність тяги в димових та вентиляційних каналах, а прочищати канали від сажі та пропалювати димові труби будинку мають "у міру неохідності".

**Освітлення під'їздів**

Щодо освітлення місць загального користування визначено, що щотижня має проводитись обхід, огляд, перевірка роботи та технічного стану електромереж, силових установок, автоматичних вимикачів електроосвітлення та засобів підкачування води. Решта робіт має робитись "у міру необхідності", зокрема: заміна лампочок у місцях загального користування, дрібний ремонт електропроводки (крім квартирної), заміна запобіжників, автоматичних вимикачів, пакетних перемикачів ввідно-розподільних пристроїв. Ліквідація аварій систем електромереж у місцях загального користування має відбуватись за фактом та одразу після їх виникнення.

> Повну структуру, періодичність та строки надання послуг  з утримання будинків і споруд та прибудинкових територій в м. Бровари ви можете переглянути у тексті рішення виконкому за **[цим посиланням](http://docs.pravo-znaty.org.ua/p7105/27.03.2013/142).**
