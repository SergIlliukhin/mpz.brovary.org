---
title: "Сапожко приховує інформацію про тролейбус, оскільки боїться за репутацію"
date: 2013-10-17
author: 
  username: "pravoznaty"
  display_name: "Маєш право знати"
tags: 
  - "illyuhin"
  - "viddil-kapitalnogo-budivnitstva"
  - "vibir-redaktsiyi"
  - "dostup-do-publichnoyi-informatsiyi"
  - "novini"
  - "sapozhko"
  - "trolejbus"
coverImage: "wp-content/uploads/2013/03/Sapozhko-Igor-Vasilovich-ofitsiyne-foto.jpg"
---

[![Сапожко Ігор Васильович](https://mpz.brovary.org/wp-content/uploads/2013/03/Sapozhko-Igor-Vasilovich-ofitsiyne-foto.jpg)](https://mpz.brovary.org/wp-content/uploads/2013/03/Sapozhko-Igor-Vasilovich-ofitsiyne-foto.jpg)

**Броварський міський голова Ігор Сапожко підтримав дії своїх підлеглих з відділу капітального будівництва, які відмовились надати броварському активісту партії "Демократичний Альянс" інформацію про витрати бюджетних коштів під час минулорічного будівництва тролейбусної лінії.**

Нагадаємо, влітку "демальянсівець" **Сергій Іллюхін** звернувся до відділу капітального будівництва з проханням надати інформацію про те, яким чином були витрачені **131,6 млн грн**, [виділені](https://mpz.brovary.org/komentari-troleybusnu-liniyu-brovari-kiyiv-buduvatime-kompaniya-pivdenzahidshlyahbud/) у минулому році на роботи по будівництву тролейбусної лінії Бровари-Київ. Чиновники [відповіли категоричною відмовою](https://mpz.brovary.org/chinovniki-vidmovilis-rozpovisti-na-shho-vitratili-troleybusni-koshti/ "Чиновники відмовились розповісти, на що витратили “тролейбусні” кошти"), посилаючись на листи-заперечення від підрядних організацій, які виконували роботи.

Заради мирного врегулювання конфлікту, Іллюхін подав скаргу до міського голови з проханням дати правову оцінку діям підлеглих та змусити чиновників надати інформацію згідно із законом України "Про доступ до публічної інформації", у якому міститься пряма норма про те, що чиновники не можуть приховувати відомості про витрати бюджетних коштів.

Розглянувши скаргу активіста Ігор Сапожко дійшов висновку, що такі дії відділу капітального будівництва є правомірними. На його переконання, закон дозволяє обмежувати доступ до публічної інформації за умови, якщо розголошення інформації може завдати істотної шкоди репутації або правам інших людей. **Броварський міський голова дійшов висновку, що в даному випадку розголошення інформації може завдати істотної шкоди репутації керівників підрядних організацій, які виступили проти розголошення кошторисів скандального будівництва. І шкода, яка може бути завдана оприлюдненням кошторисів, переважає суспільний інтерес в отриманні цієї інформації.**

[![sapojko_vidmova0001](https://mpz.brovary.org/wp-content/uploads/2013/10/sapojko_vidmova0001.jpg)](https://mpz.brovary.org/wp-content/uploads/2013/10/sapojko_vidmova0001.jpg) [![sapojko_vidmova0002](https://mpz.brovary.org/wp-content/uploads/2013/10/sapojko_vidmova0002.jpg)](https://mpz.brovary.org/wp-content/uploads/2013/10/sapojko_vidmova0002.jpg)

Коментуючи відповідь міського голови, Сергій Іллюхін зазначив, що не очікував такої юридично безглуздої та непрофесійної відповіді з міської ради. **"Очевидно, чиновникам є що приховувати, тому що за витрачені з бюджету 132 млн грн броварчани не отримали нічого, окрім спаплюженої дороги та сотень знищених дерев" - зазначив активіст "ДемАльянсу". - "Ми вже звернулись з позовом до суду і будемо відстоювати право на інформацію всіма можливими способами"**.

З повним текстом позову Іллюхіна С.М. до Відділу капітального будівництва БМР можна [ознайомитись за посиланням](https://mpz.brovary.org/wp-content/uploads/2013/10/Pozov_VKB_20131015.docx).
