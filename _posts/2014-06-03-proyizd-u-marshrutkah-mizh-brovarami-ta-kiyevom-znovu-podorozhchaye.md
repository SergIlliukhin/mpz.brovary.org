---
title: "Вартість проїзду в маршрутках Бровари-Київ знову зросте"
date: 2014-06-03
author: 
  username: "pravoZnaty"
  display_name: "Маєш право знати"
tags: 
  - "brovari-kiyiv"
  - "vibir-redaktsiyi"
  - "gromadskiy-transport"
  - "koda"
  - "marshrutka"
  - "novini"
  - "podorozhchannya"
  - "shandra"
coverImage: "wp-content/uploads/2014/06/marshrutka_2.jpg"
---

**[![200px-Броварська_маршрутка_332](https://mpz.brovary.org/wp-content/uploads/2014/06/200px-Brovarska_marshrutka_332.jpg)](https://mpz.brovary.org/wp-content/uploads/2014/06/200px-Brovarska_marshrutka_332.jpg)З 7 червня ціна за проїзд в громадському транспорті між Броварами та Києвом знову зросте. З наступного понеділка дістатись столиці маршруткою коштуватиме 6 гривень, тобто на 50 копійок дорожче, ніж зараз. Подорожчання викликане збільшенням цін на паливно-мастильні матеріали, зазначається в оголошеннях у маршрутних таксі. Також повідомляється, що підвищення ціни проїзду відбулось згідно із [розпорядженням](http://koda.gov.ua/normdoc/manager/document/id/4495) голови Київської обласної державної адміністрації Володимира Шандри.**

У розпорядженні голови КОДА затверджено новий тариф на перевезення пасажирів автобусами, які працюють у звичайному режимі руху в приміському та міжміському внутрішньообласному сполученні у межах Київської області. Тепер його розмір становитиме 0,35 грн. за 1 км проїзду. Тариф вказано "без урахування автостанційного збору за обов'язкові послуги, що надаються автостанціями пасажирам, плати за попередній продаж квитків, страхового платежу за страхування пасажира від нещасних випадків на транспорті та податку на додану вартість".

Ціну за проїзд в громадському транспорті від Броварів до м. Лісова підвищують вже вдруге у цьому році. Нагадаємо, у березні вартість проїзду [збільшили на 10%](https://mpz.brovary.org/u-brovarah-podorozhchav-proyizd-v-gromadskomu-transporti/), тобто до 5,5 грн.

Вартість користування громадським транспортом в межах Броварів [зросла 15 травня на 40%](https://mpz.brovary.org/u-brovarah-podorozhchav-proyizd-v-gromadskomu-transporti/) і становить 2,5 грн.
