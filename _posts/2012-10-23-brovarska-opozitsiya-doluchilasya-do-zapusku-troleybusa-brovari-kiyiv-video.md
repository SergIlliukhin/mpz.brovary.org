---
title: "Броварська опозиція долучилася до запуску тролейбуса «Бровари-Київ» - ВІДЕО"
date: 2012-10-23
author: 
  username: "pravoZnaty"
  display_name: "Маєш право знати"
categories: 
  - "video"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "vibori-2012"
  - "novini"
  - "okrug-97"
  - "trolejbus"
  - "udar"
  - "fedorenko"
coverImage: "wp-content/uploads/2012/10/troleysub-vid-opozitsioneriv.jpg"
---

[![](https://mpz.brovary.org/wp-content/uploads/2012/10/troleysub-vid-opozitsioneriv.jpg "тролейсуб від опозиціонерів")](https://mpz.brovary.org/wp-content/uploads/2012/10/troleysub-vid-opozitsioneriv.jpg)«Віковічна мрія» броварців збулася – на вулицях їхнього міста 22 жовтня з’явився новий вид транспорту – тролейбус. Він і справді винятково екологічний, щоправда, картонно-паперовий. Активісти опозиційних сил вивели вранці на маршрути одразу три такі «тролейбуси». Про це [на своєму сайті повідомляє](http://groza.org/brovarska-opozytsiya-doluchylasya-do-zapusku-trolejbusa-brovary-kyjiv/) "Громадський захист Київщини".

Флеш-моб броварських опозиціонерів присвячувався невиконаній обіцянці кандидата у народні депутати від Партії регіонів в окрузі №97 Сергія Федоренка побудувати тролейбусну лінію «Бровари – Київ». Нагадаємо, що особистий масажист Миколи Азарова, який є ще й радником прем’єр-міністра, обіцяв – вже цієї осені транспортне сполучення з Києвом, куди щоранку від’їжджають десятки тисяч броварців на роботу, навчання, значно покращиться. Між Броварами та столицею почне курсувати тролейбус. До того ж, проїзд до Києва буде надзвичайно дешевим, можна сказати, «комуністичним». За словами Сергія Федоренка, це коштуватиме всього 2,5 гривні.

Більше року піарився на цьому кандидат-регіонал. І продовжує піаритися. Зовсім нещодавно броварці та гості міста дізналися, що людина, якщо він – кандидат від Партії регіонів, може бути ким завгодно. І навіть – тролейбусом. Про це сповіщали бігборди, у великій кількості розклеєні у самому місті та у Броварському районі. На них безапеляційно стверджувалося: «Сергій Федоренко – це тролейбус «Бровари – Київ»…

Бокові стінки картонних «тролейбусів», які рухалися у Броварах на вулицях Гагаріна, Короленка, на Торгмаші сповіщали, що «Сергій Федоренко обіцянки виконує», «Тролейбус зроблено. Людина слова». Учасники флеш-мобу в Броварах знайомили мешканців міста з цим «новим видом транспорту» та роздавали безкоштовні квитки на проїзд у «федоренківському тролейбусі».

<iframe src="https://www.youtube.com/embed/ovy_BPsN-kY" frameborder="0" width="560" height="315"></iframe>

Акція зацікавила і працівників броварської міліції. Цікавість завершилася спочатку попередженням про недопустимість порушення громадського порядку, а потім запрошенням одного з учасників акції Сергія Тафія на бесіду до відділення міліції. Проте, як потім з’ясувалося, запрошення на бесіду – то був лише обман. Вже у міськрайвідділі міліції на Сергія Тафія здійснювався тиск, на нього намагалися скласти протокол про адмінпорушення та змусили підписати повістку про ще одне відвідання міліції.

Джерело: "[Громадський захист Київщини](http://groza.org/brovarska-opozytsiya-doluchylasya-do-zapusku-trolejbusa-brovary-kyjiv/)"
