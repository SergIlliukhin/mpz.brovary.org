---
title: "Бровари розривають співпрацю із російським містом Щолковим – ДОКУМЕНТ"
date: 2016-10-04
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "brovary"
  - "vibir-redaktsiyi"
  - "dogovir"
  - "misto-pobratym"
  - "novini"
  - "pobratymstvo"
  - "spivpratsya"
  - "ugoda"
  - "shholkovo"
---

**Усі раніше укладені угоди про співпрацю між Броварами та Щолковим утратять чинність. Виконавчий комітет Броварської міської ради в односторонньому порядку розриває співпрацю із російським містом та відповідним муніципальним районом неподалік Москви. Про це йдеться в листі за підписом міського голови Ігоря Сапожка, який нашим журналістам надали джерела у Броварській міській раді.**

Як зазначено в документі, в умовах військової агресії Російської Федерації проти України будь-яка співпраця із російськими місцевими адміністраціями є неможливою. У листі мер посилається, зокрема, на минулорічне рішення Броварської міськради. Тоді депутати та міський голова [підтримали звернення](https://mpz.brovary.org/sapozhko-ta-miskrada-zvernulis-do-oon-ta-nato-shhodo-vidsutnosti-rizanenka-na-zasidanni-parlamentu/) до Верховної Ради України про визнання Російської Федерації державою-агресором.

[![shholkovo-rozirvannya](https://mpz.brovary.org/wp-content/uploads/2016/10/SHHolkovo-rozirvannya.jpg)](https://mpz.brovary.org/wp-content/uploads/2016/10/SHHolkovo-rozirvannya.jpg)

Про лист, датований 30 вересням, стало відомо сьогодні. Він адресований адміністрації Щолківського муніципального району. Як зазначають незалежні юристи, такий спосіб розірвання взаємовідносин між містами – написанням офіційного листа – у цьому випадку може мати місце. Тим паче, що договори про співпрацю та побратимство не були раніше ратифіковані міською радою.

За інформацією джерел, договорів про співпрацю між Щолковим та Броварами існує чимало. Однак, раніше Броварська міськрада у відповідь на запит надала нашим журналістам [копії лише двох](http://www.slideshare.net/DmytroKarpiy/ss-66723909) із них. В угоді від 1992 року населені пункти оголосили «містами-побратимами». А в договорі від 1997 року виписали загальні умови співпраці. Із тексту останнього документа можна зрозуміти, що угода може бути розірвана лише у вересні 2018 року.
