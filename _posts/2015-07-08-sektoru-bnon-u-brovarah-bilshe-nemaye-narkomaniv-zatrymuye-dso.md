---
title: "Сектору БНОН у Броварах більше немає, наркоманів затримує ДСО"
date: 2015-07-08
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "bnon"
  - "brovary"
  - "dso"
  - "militsiya"
  - "narkotyky"
  - "novini"
---

**У Броварах бійці Державної служби охорони затримали 35-річного хулігана, в якого знайшли «Трамадол». Слідчим підрозділом міліції Київщини відкрито кримінальне провадження за ч.1 ст. 309 (незаконне виробництво, виготовлення, придбання, зберігання, перевезення чи пересилання наркотичних засобів, психотропних речовин або їх аналогів без мети збуту). Наразі триває  досудове слідство. Про це [повідомляє](https://www.mvs.gov.ua/mvs/control/kyivska/uk/publish/article/165157;jsessionid=2C5D4ED2F49AD65F5D67E8B08392C911) Управління держслужби охорони на офіційному сайті ГУ МВС України в Київській області.**

"_Під час патрулювання Броварів міліціонери охорони затримали 35-річного місцевого жителя. На території районної лікарні чолов’яга грубо порушував громадський порядок, нецензурно висловлювався та чіплявся до перехожих. При зовнішньому огляді в правопорушника виявлено 1 грам наркотичного засобу «Трамадол»"_, - йдеться у повідомленні.

_"За виявленим фактом слідчим підрозділом міліції Київщини відкрито кримінальне провадження за ч.1 ст. 309 (незаконне виробництво, виготовлення, придбання, зберігання, перевезення чи пересилання наркотичних засобів, психотропних речовин або їх аналогів без мети збуту) Кримінального кодексу України. «Любителю» наркотичних речовин загрожує штраф від **50** до **100** неоподатковуваних мінімумів доходів громадян або виправні роботи на строк до **двох** років, або арешт на строк до **шести місяців**, або обмеження волі на строк до **трьох років**, або позбавлення волі на той самий строк. Досудове слідство триває"._

[Нагадаємо](https://mpz.brovary.org/aktyvisty-byut-na-spoloh-cherez-likvidatsiyu-viddilu-borotby-z-nezakonnym-obigom-narkotykiv/), що у Броварах нещодавно ліквідували сектор боротьби з незаконним обігом наркотиків (БНОН), не зважаючи на те, що результативність його роботи була в середньому краща за результативність роботи інших аналогічних відділів по Київській області. До того ж, за даними активістів "Народного контролю", у Броварах росте тенденція до збільшення кількості наркопритонів та осіб, які вживають наркотики.
