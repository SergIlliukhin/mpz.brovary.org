---
title: "АНОНС: У Броварах почали збирати підписи щодо перевірки стану повітря"
date: 2017-04-01
categories: 
  - "announce"
  - "novyny"
tags: 
  - "brovary"
  - "vibir-redaktsiyi"
  - "vykydy"
  - "ekologiya"
  - "zabrudnennya-povitrya"
  - "novini"
  - "pidpysy"
  - "perevirka"
  - "perevirka-stanu-povitrya"
  - "shkidlyvi-vykydy"
---

**3 квітня відбудеться перша зустріч, присвячена збору підписів для перевірки стану повітря у Броварах. Перші збори планують провести біля ЖК "Купава". Зустріч ініціювали члени [ГО "ЕКО Бровари"](https://www.facebook.com/ekobrovary).**

У зв'язку з погіршенням екологічної ситуації у Броварах останніми роками та хронічною бездіяльністю влади, громадська організація **"ЕКО Бровари"** почала кампанію щодо реальної перевірки стану повітря у місті. Робота котелень, спалювання сміття, викиди автотранспорту негативно позначаються на якості повітря, на що неодноразово скаржилися броварчани. Активісти планують зустрічатися з мешканцями, якім не байдужі екологічні питання, та об'єднувати зусилля. Члени ГО збираються провести низку зустрічей, присвячених збору підписів щодо перевірки стану повітря в місті. Перша з них відбудеться у понеділок, **3 квітня**, **о 19:00** біля ЖК "Купава" за адресою: **вул. Симоненка, 4**. В оголошеннях, які з'явилися у місті, йдеться про таке:

> ШАНОВНІ СУСІДИ! У зв'язку зі складною ситуацією, яка склалася із забрудненням повітря у нашому районі, запрошуємо Вас на зустріч для збору підписів під зверненням щодо перевірки показників атмосферного повітря у нашому районі. Зустріч відбудеться: 3 квітня (понеділок), о 19.00 на великому дитячому майданчику, у дворі Симоненка 4. З повагою, Ваші сусіди.

[![](https://mpz.brovary.org/wp-content/uploads/2017/03/ogoloshennya.jpg)](https://mpz.brovary.org/wp-content/uploads/2017/03/ogoloshennya.jpg)

Нагадаємо, останніми роками у Броварах [погіршується](https://mpz.brovary.org/dym-ta-smorid-u-brovarah-ye-a-skarg-nemaye/) стан повітря через роботу котелень та спалювання відходів. Почалося все ще в 2014-му: ["Що спричинило надмір диму на вулицях Броварів: версії мешканців та офіційні коментарі"](https://mpz.brovary.org/yaka-prichina-dimu-na-vulitsyah-brovariv/). Після будівництва біля їхніх будинків котельні "Фелікс Енерджі" активно стали скаржитися мешканці ЖК "Купава". Вони ініціювали перевірку котельні та встановлення нових фільтрів. Такі ж претензії були і до інших котелень "Фелікс Енерджі" в місті. "Маєш право знати" написало про це низку статей:

["Броварчани написали скаргу на сморід від котельні. Що з цього вийшло?"](https://mpz.brovary.org/brovarchani-napisali-skargu-na-smorid-vid-kotelni-shho-z-tsogo-viyshlo/)

["Твердопаливні котельні у Броварах: мешканці скаржаться, чиновники бачать перспективу"](https://mpz.brovary.org/tverdopalivni-kotelni-u-brovarah-meshkantsi-skarzhatsya-chinovniki-bachat-perspektivu/)

["Нові котельні доводять броварчан до кипіння: люди вимагають припинити “травлю” їдким димом"](https://mpz.brovary.org/novi-kotelni-dovodyat-brovarchan-do-kypinnya-lyudy-vymagayut-prypynyty-travlyu-chornym-dymom/)

["У котельні “Фелікс Енерджі” показали нові фільтри, які мають захистити броварчан від диму"](https://mpz.brovary.org/u-kotelni-feliks-enerdzhi-pokazaly-novi-filtry-yaki-mayut-zahystyty-brovarchan-vid-dymu/)

Проте ситуацію це кардинально не врятувало, до котелень все так же є питання, підприємства [забруднюють повітря](https://mpz.brovary.org/brovarsky-chynovnyky-pereviryatymut-pidpryyemstva-shho-pereroblyayut-vtorsyrovynu-ta-vidhody/) токсичними відходами, [спалювання листя](https://mpz.brovary.org/palyty-ne-mozhna-zaboronyty-vs-palyty-ne-mozhna-zaboronyty/) в місті не припиняється, показники повітря [погіршуються](https://mpz.brovary.org/u-povitri-brovariv-perevyshheno-vmist-dioksydu-azotu-u-1-5-2-razy/), а [смог](https://mpz.brovary.org/vykydy-plyus-tuman-nemaye-chym-dyhaty-u-misti/) вже звичне явище в місті. Змінити ситуацію намагається новостворене [ГО "ЕКО Бровари"](https://mpz.brovary.org/go-eko-brovary-pora-pochynaty-vyrishuvaty-ekologichni-problemy-mista-foto/), що утворилося на початку цього року та об'єднало активістів та місцевих депутатів.

Слід згадати також, що в структурі Броварської міської ради нещодавно з'явилася посада еколога, конкурс на це місце [виграв](https://mpz.brovary.org/konkurs-na-posadu-golovnogo-ekologa-brovariv-vygrav-yurij-zhymajlov/) геофізик, активіст Юрій Жимайлов.
