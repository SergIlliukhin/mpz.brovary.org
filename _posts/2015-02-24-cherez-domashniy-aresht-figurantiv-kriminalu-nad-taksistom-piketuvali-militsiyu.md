---
title: "Пікет біля міліції: таксистів обурило, що співучасників резонансного злочину проти їх колеги відпустили"
date: 2015-02-24
author: 
  username: "shako"
  display_name: "Тарас Шако"
tags: 
  - "aktsiya"
  - "brovary"
  - "vibir-redaktsiyi"
  - "zlochinets"
  - "zniknennya-taksista"
  - "klimenko"
  - "militsiya"
  - "mikola-klimenko"
  - "novini"
  - "piket-militsiyi"
  - "pograbuvannya-taksista"
---

**[![пікет клименко 3](https://mpz.brovary.org/wp-content/uploads/2015/02/piket-klimenko-3.jpg)](https://mpz.brovary.org/wp-content/uploads/2015/02/piket-klimenko-3.jpg)Близько півсотні броварчан, переважно працівників місцевих служб таксі, влаштували сьогодні пікет біля місцевого міліцейського відділку. Громадяни прийшли з'ясувати, чому двох співучасників [резонансного злочину](https://mpz.brovary.org/brovarski-taksisti-menshe-nizh-za-2-dobi-znayshli-zniklogo-kolegu-ta-yogo-krivdnika/) проти їх колеги Михайла Артемчука відпустили під домашній арешт. Чоловіку та жінці з Великої Димерки інкримінують збут викраденого та приховування особливо тяжкого злочину, який вчинив їх знайомий - 21-річний молодик заволодів автомобілем таксі, вистріливши у водія та викинувши його вмирати посеред поля.**

До пікетувальників, який зібрались біля центрального входу в міськвідділ, практично одразу вийшов начальник міліції Броварів **Микола Клименко.**

Від головного броварського правоохоронця вимагали пояснити, чому співучасників злочину щодо 27-річного таксиста відпустили під домашній арешт, та розповісти, як проходить слідство в цьому кримінальному провадженні. Крім того, обурені люди, зокрема, батько потерпілого Михайла, сипали звинуваченнями про неефективність роботи міліції та вимагали в Клименка викликати до громади слідчого, що веде цю гучну справу.

[![пікет клименко 1](https://mpz.brovary.org/wp-content/uploads/2015/02/piket-klimenko-1.jpg)](https://mpz.brovary.org/wp-content/uploads/2015/02/piket-klimenko-1.jpg)

Микола Клименко у відповідь розповів, що міру запобіжного заходу для співучасників злочину над таксистом обирав суд і це не належить до компетенції міліції. Разом з тим начальник міліції пояснив, чому Феміда обрала домашній арешт. Якщо 21-річний підозрюваний у вчиненні тяжкого злочину вже перебуває в ізоляторі, то утримувати під вартою двох співучасників немає законних підстав. «Злочини, за якими цим двом особам оголошено про підозру (_статті 396 та 198 Кримінального кодексу – ред._), не є тяжкими. А відповідно до санкції цих статей міри запобіжного заходу у вигляді тримання під вартою немає», - зазначив Клименко.

Отримавши відповідь, пікетувальники продовжили виказувати претензії та сипати запитаннями до начальника міліції Броварів. Зокрема, адвокат потерпілого Михайла **Сергій Костира** поцікавився в Миколи Клименка, чи клопотали правоохоронці щодо проведення оперативно-розшукових заходів, які б сприяли встановленню особи зловмисника.

Клименко повідомив, що 21-річний кривдник вже перебував у розшуку за вчинення аналогічного злочину близько місяця тому. «Ми дійсно зверталися в суд для проведення негласних слідчих дій відносно даної особи. Суд це клопотання не задовольнив. Я можу припустити, що якби на той час, ще до випадку, який стався з Михайлом, у нас були проведені певні негласні слідчі дії, то цей чоловік уже був би затриманий і даного факту б не було. Це я можу припустити», - недвозначно наголосив начальник міліції.

Повідомити прізвище судді Клименко пікетувальникам відмовився, адже це заборонено законом. «Треба писати адвокатський запит», - сказав Костира. «Правильно», - відповів начальник міліції.

[![пікет клименко 2](https://mpz.brovary.org/wp-content/uploads/2015/02/piket-klimenko-2.jpg)](https://mpz.brovary.org/wp-content/uploads/2015/02/piket-klimenko-2.jpg)

На додачу таксисти, що затримували зухвалого злочинця, закинули міліціонерам, мовляв, незважаючи на те, що 21-річний порушник закону перебував місяць у розшуку, це не заважало йому вільно вештатися барами Броварів та району: «Ви місяць шукали, а ми його за добу знайшли». На це начальник міліції повідомив, що за фактом можливого неякісного розслідування проводиться службова перевірка, але детальніше розповідати Клименко не став – таємниця слідства.

Також до людей вийшов начальник слідчого відділу **Максим Коляда**, аби відповісти на питання про хід слідства. Міліціонер, який займається досудовим розслідування в цьому кримінальному провадженні, як пояснили пікетувальникам, не може вийти через проведення невідкладних слідчих дій. "Хочете - можете його почекати", - запропонував людям Микола Клименко.

[![пікет клименко 5](https://mpz.brovary.org/wp-content/uploads/2015/02/piket-klimenko-5.jpg)](https://mpz.brovary.org/wp-content/uploads/2015/02/piket-klimenko-5.jpg)

Коляда ще раз підкреслив – чоловіка та жінку з Димерки не можна взяти під варту через те, що кримінально-процесуальний кодекс цього не передбачає. «Ми всі зацікавлені в тому, аби інтереси постраждалої сторони були підтримані в повному обсязі», - звернувся начальник слідства до учасників протесту, водночас наголошуючи на тому, що є буква закону (в даному випадку КПК України), якої мають дотримуватись всі.

Крім того, Коляда не виключив, що в ході розслідування може бути доведена участь або співучасть цих двох в більш тяжких злочинах. В такому разі, за словами міліціонера, органи відразу проситимуть суд змінити міру запобіжного заходу.

Наприкінці акції перед громадою також виступив голова Громадської ради при броварській міліції **Андрій Качор**. Він повідомив, що засідання ради відбудеться вже о 16:00 цього ж дня та зазначив, що питання про резонансний злочин над Михайлом Артемчуком включено до порядку денного.

На завершення пікету люди висловили сподівання, що найближчим часом правоохоронці продемонструють більш ефективну роботу. Також Миколі Клименку вручили звернення з письмовими вимогами пікетувальників. В свою чергу начальник міліції закликав людей сьогодні ж особисто повідомити йому про факти порушення з боку міліціонерів або важливі для слідства обставини злочину, якщо хтось із присутніх володіє такою інформацією.

[![пікет клименко 4](https://mpz.brovary.org/wp-content/uploads/2015/02/piket-klimenko-4.jpg)](https://mpz.brovary.org/wp-content/uploads/2015/02/piket-klimenko-4.jpg)

> Нагадаємо, близько двох тижнів тому Бровари сколихнула новина [про знайденого в полі таксиста Михайла Артемчука з важкими збройними пораненнями.](https://mpz.brovary.org/brovarski-taksisti-menshe-nizh-za-2-dobi-znayshli-zniklogo-kolegu-ta-yogo-krivdnika/) Зараз потерпілий знаходиться в лікарні у тяжкому стані. Зловмисника, що скоїв злочин, затримали колеги таксиста у Великій Димерці. Зараз 21-річний підозрюваний перебуває в СІЗО, йому загрожує 15 років тюрми.
