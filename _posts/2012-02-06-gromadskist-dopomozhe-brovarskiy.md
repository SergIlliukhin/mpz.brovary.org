---
title: "Громадськість допоможе Броварській міській раді створити реєстр публічної інформації"
date: 2012-02-06
tags: 
  - "kuznyetsov"
  - "novini"
  - "reyestr-publichnoyi-informatsiyi"
  - "sapozhko"
---

![](https://mpz.brovary.org/wp-content/uploads/2012/02/Реєстр-публічних-даних.jpg "Реєстр публічнної інформації")У Броварській міській раді (далі - БМР) досі не створено реєстр публічної інформації. Особливо актуальною проблема стала після того, як з офіційного сайту БМР [зникла вся інформація](https://mpz.brovary.org/novini/%d0%b1%d1%80%d0%be%d0%b2%d0%b0%d1%80%d1%81%d1%8c%d0%ba%d0%b0-%d0%b2%d0%bb%d0%b0%d0%b4%d0%b0-%d0%be%d0%b1%d0%bc%d0%b5%d0%b6%d0%b8%d0%bb%d0%b0-%d0%b4%d0%be%d1%81%d1%82/ "Броварська влада обмежила доступ до документів за 2011 рік") за 2011 та попередні роки.

Активісти громадської ініціативи "Маєш Право Знати" вирішили самостійно створити **реєстр публічної інформації**, де люди могли б знайти номери і назви рішень, які приймаються БМР та її виконавчим комітетом. <!--more-->

[![](https://mpz.brovary.org/wp-content/uploads/2012/02/Сайт-Броварської-міської-ради.jpg "Сайт Броварської міської ради")](https://mpz.brovary.org/wp-content/uploads/2012/02/Сайт-Броварської-міської-ради.jpg)Вже розроблена автоматизована система, яка регулярно сканує [офіційний сайт міської ради](http://brovary-rada.gov.ua "Сайт Броварської міської ради"), структурує та зберігає всю знайдену на ньому інформацію у власній базі даних - це дозволить мати незалежний реєстр публічної інформації починаючи з початку 2012 року. Для того, щоб наповнити реєстр даними за попередні роки, активістами вже було направлено більше 30 запитів до виконавчого комітету з проханням надати перелік всіх рішень (дати, номери, назви), які приймалися починаючи з жовтня 2010 року (початок повноважень поточної VI каденції БМР).

[![](https://mpz.brovary.org/wp-content/uploads/2012/02/Звернення-до-міського-голови.jpg "Звернення до міського голови")](https://mpz.brovary.org/wp-content/uploads/2012/02/Звернення-до-міського-голови.jpg)Сьогодні нами було направлено звернення до броварського міського голови **Ігоря Сапожка** та керуючого справами виконавчого комітету **Костянтина Кузнєцова** з проханням забезпечити доступ громадськості до архівної версії сайту БМР. Зробити це нескладно, але це дасть можливість громадянам ознайомлюватись з діяльністю влади за попередні роки.

> У разі, якщо доступ до архівної версії сайту відкрито не буде, ми будемо змушені направити сотні інформаційних запитів до виконкому БМР, щоб відновити втрачену інформацію і наповнити реєстр публічної інформації - повідомляє співкоординатор ініціативи **Сергій Іллюхін**

Веб-інтерфейс для доступу до "громадського" реєстру публічної інформації зараз знаходиться на стадії розробки і скоро буде доступний для широкого загалу користувачів.
