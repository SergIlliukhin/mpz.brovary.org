---
title: "Броварська \"Самопоміч\": \"Ця міськрада краща за попередню, але кардинальних змін не відбулося\" - ФОТО"
date: 2016-12-21
author: 
  username: "tatuuum"
  display_name: "Тетяна Панкратьєва"
categories: 
  - "hromada"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "deputati"
  - "deputatskiy-zvit"
  - "novini"
  - "samopomich"
coverImage: "wp-content/uploads/2016/12/samopomich-4.jpg"
---

**Про рік своєї діяльності в якості обранців громади вчора, 20 грудня, розповідали броварські депутати від "Об'єднання "Самопоміч". Захід пройшов у закладі "La Terrassa Cafe". Також депутати розказали: яка фракція найдемократичніша? Хто посяде місце Андрія Василенка у міській раді? Хто буде головою фракції? Чи будуть відзивати депутата Максима Семенова?**

На зустрічі були присутні міські депутати **Андрій Василенко, Володимир Чаюн, Тетяна Крилова, Юрій Скотніков** та обласний депутат **Олексій Дорошенко**, а також голова осередку "Самопомочі" в Броварах **Андрій Острогруд**, гендиректор ТОВ "Київгума".

Відвідувачів захід, як і звіти інших депутатів міськради, що відбуваються протягом грудня, привабив не дуже. Броварчани не вбачають нічого важливого для себе у зустрічах зі своїми представниками в раді та не цікавляться глибоко політичними процесами у місті. Зі 120-тисячного міста на зустрічі з депутатами приходять в середньому 10 осіб.

[![](https://mpz.brovary.org/wp-content/uploads/2016/12/samopomich-2.jpg)](https://mpz.brovary.org/wp-content/uploads/2016/12/samopomich-2.jpg)

Депутати, один за одним, розповіли про свою роботу за рік: свої враження, з якими проблемами стикалися, що зроблено, що не зроблено і таке інше. Зізналися, що не очікували, що робота депутата буде займати стільки часу, подеколи ще й не помітна для пересічних містян робота.

\[caption id="attachment\_64328" align="aligncenter" width="600"\][![](https://mpz.brovary.org/wp-content/uploads/2016/12/samopomich-14.jpg)](https://mpz.brovary.org/wp-content/uploads/2016/12/samopomich-14.jpg) Андрій Острогруд та Тетяна Крилова\[/caption\]

Загалом цю раду депутати назвали кращою, ніж попередня. Зокрема це підтвердив Володимир Чаюн, який є депутатом і попереднього скликання: _"Депутати дійсно сидять і розбираються в усіх проектах рішень"._ Проте, на жаль, і це важливо - кардинальних змін у міськраді не відбулося, констатував депутат Василенко. Також він висловив жаль, що фракції у міськраді так і не змогли домовитися та об'єднатися.

\[caption id="attachment\_64318" align="aligncenter" width="600"\][![](https://mpz.brovary.org/wp-content/uploads/2016/12/samopomich-4.jpg)](https://mpz.brovary.org/wp-content/uploads/2016/12/samopomich-4.jpg) Володимир Чаюн та Андрій Василенко\[/caption\]

Депутати стверджували, що в їхньому осередку панує демократична атмосфера, в команді немає "одобрямсу", усі рішення обговорюються всередині фракції, а також так званої дорадчої ради, куди входять активісти "Самопомочі", такі як: **Олександр Короленко, Людмила Кулініч, Анна Калина** тощо. Усі депутати в праві мати власну думку і вільно її висловлювати, фракція згори не керована, на відміну від інших фракцій у міськраді, заявили обранці від "СП". На уточнюючі питання, які саме фракції залежні від партійних рішень згори, зрозумілої відповіді депутати не надали. Але завдяки саме цим фракціям не відбувся процес об'єднання т. зв. "демократичних сил" у Броварській міській раді, кажуть у "Самопомочі".

\[caption id="attachment\_64324" align="aligncenter" width="600"\][![](https://mpz.brovary.org/wp-content/uploads/2016/12/samopomich-10.jpg)](https://mpz.brovary.org/wp-content/uploads/2016/12/samopomich-10.jpg) Юрій Скотніков\[/caption\]

_"Ми довго чекали, допоки депутати з інших фракцій визначаться з кандидатурою на секретаря, але це було помилкою, ми втратили час і одного нашого депутата,"_ - сказав Юрій Скотніков. Мова про **Максима Семенова**, якого виключили з фракції та називають "тушкою" за те, що він перейшов на бік промерської більшості та голосує разом з нею: його "перекупили". Депутата збираються відкликати, проте визнають, що процес дуже складний. У той же час "Самопоміч" пишається тим, що не отримала ніяких посад у міськраді: ні секретаря, ні голов комісій, ні заступників міського голови. Це говорить само за себе, впевнені депутати.

[![](https://mpz.brovary.org/wp-content/uploads/2016/12/samopomich-9.jpg)](https://mpz.brovary.org/wp-content/uploads/2016/12/samopomich-9.jpg)

_"Мені не соромно ні за одне рішення фракції,_ - заявив Андрій Василенко, - _і я завжди мав змогу голосувати так, як вважав за потрібне. Не розумію, чому викликало шум, наприклад, питання [виділення кошів на ремонт парку](https://mpz.brovary.org/bpp-samopomich-ob-yednalysya-iz-sapozhkom-ta-vydilyly-9-miljoniv-na-park-peremoga/). Ми "затягнули" в Бровари гроші з державного бюджету, що в цьому поганого?"_

\[caption id="attachment\_64325" align="aligncenter" width="600"\][![](https://mpz.brovary.org/wp-content/uploads/2016/12/samopomich-11.jpg)](https://mpz.brovary.org/wp-content/uploads/2016/12/samopomich-11.jpg) Тетяна Крилова\[/caption\]

Депутатка Тетяна Крилова зазначила, що з самого початку вирішила зосередитися на питаннях медицини і послідовно цьому слідує. (Зокрема, депутатка [впроваджує](https://mpz.brovary.org/na-informatyzatsiyu-medzakladiv-brovariv-vydilyly-koshty-shho-z-tsogo-bude/) систему інформатизації комунальних медзакладів Броварів.) _"Мене зараз всіляко обговорюють, але через роки люди оцінять зроблене мною",_ - сказала вона.

\[caption id="attachment\_64326" align="aligncenter" width="600"\][![](https://mpz.brovary.org/wp-content/uploads/2016/12/samopomich-12.jpg)](https://mpz.brovary.org/wp-content/uploads/2016/12/samopomich-12.jpg) Олексій Дорошенко\[/caption\]

Обласний депутат Олексій Дорошенко акцентував увагу на різниці у роботі міського та обласного депутатів: _"Міські депутати ділять бюджет, а робота обласного складається з того, аби "затягнути" більше грошей з держбюджету в своє місто. Саме за цим і оцінюють роботу обласного депутата. І я вважаю, наші об'єдані зусилля з іншими депутатами від Броварів - **Романом Сімутіним** та **Олегом Іваненко** - ефективні в цьому плані"._ Також він заявив, що вважає роботу облради неефективною, а через це і свою роботу теж: _"Я зробив 20% того, що хотів зробити. Ситуація складна і навіть критична: за рік в Київській області змінилося 3 губернатори і очікують вже 4-го, в облраді суцільні "піаністи"_ (депутати, що голосують неособисто - прим.авт.)_, кінець року, а 40% бюджету досі ще не використано!"_

[![](https://mpz.brovary.org/wp-content/uploads/2016/12/samopomich-6.jpg)](https://mpz.brovary.org/wp-content/uploads/2016/12/samopomich-6.jpg)

Депутат Андрій Василенко підтвердив, що складає депутатський мандат: про це він [оголосив](https://mpz.brovary.org/deputat-andrij-vasylenko-podav-zayavu-pro-skladannya-povnovazhen-video/) на останньому засіданні сесії, а рішення депутати будуть приймати вже [завтра](https://mpz.brovary.org/anons-22-grudnya-vidbudetsya-pozachergova-sesiya-brovarskoyi-miskoyi-rady/), на позачерговій сесії. Каже, що відчував себе увесь цей час "чужим" у цій міськраді, "нібити я заважаю їм". Також він не планує залишатися в міському осередку чи членом дорадчої ради. Його місце в Броварській міськраді посяде **Людмила Кулініч**, яка на даний момент є помічницею депутата Дорошенка. Вона підтвердила цей намір, проте коли саме це станеться - поки не зрозуміло. _"Потрібен час на проходження процедури",_ - сказала вона. Вочевидь, можна очікувати її появу в міськраді вже за пару місяців. Хоча висловлюються занепокоєння, що рішення про складання повноважень депутата Василенка на позачерговій сесії можуть і не проголосувати, як це [відбулося](https://mpz.brovary.org/alinu-dyachenko-mer-i-deputaty-ne-vidpustyly-na-volyu/) з депутаткою Аліною Дяченко, аби затягнути процес та лишити опозиційну фракцію голосів.

\[caption id="attachment\_64334" align="aligncenter" width="600"\][![](https://mpz.brovary.org/wp-content/uploads/2016/12/samopomich-20.jpg)](https://mpz.brovary.org/wp-content/uploads/2016/12/samopomich-20.jpg) Людмила Кулініч\[/caption\]

Хто замість Андрія Василенка стане головою фракції - наразі не повідомляють, кажуть, ще не визначилися всередині команди. Версія від "Маєш право знати": ним стане [**Володимир Чаюн**](https://samopomich.ua/councils/chayun-volodymyr-hryhorovych/), як старожил у міській раді.

**Фото - Світлана Яцив**
