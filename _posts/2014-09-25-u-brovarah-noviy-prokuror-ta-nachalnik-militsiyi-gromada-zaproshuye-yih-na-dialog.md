---
title: "У Броварах - новий прокурор та начальник міліції. Громада запрошує їх на діалог"
date: 2014-09-25
author: 
  username: "Aleechka"
  display_name: "Аліна Дяченко"
tags: 
  - "brovarska-mizhrayonna-prokuratura"
  - "brovarska-prokuratura"
  - "vibir-redaktsiyi"
  - "klimenko"
  - "militsiya"
  - "mikola-klimenko"
  - "nachalnik-militsiyi"
  - "novini"
  - "olefirenko"
  - "prokuror"
coverImage: "wp-content/uploads/2014/09/Prokuror-i-nachalnik-MV.jpg"
---

**[![Прокурор і начальник МВ](https://mpz.brovary.org/wp-content/uploads/2014/09/Prokuror-i-nachalnik-MV.jpg)](https://mpz.brovary.org/wp-content/uploads/2014/09/Prokuror-i-nachalnik-MV.jpg)Минулого тижня у Броварах сталось два доленосних призначення. Після того, як майже півроку броварський відділ міліції залишався без нового керівника, у Міністерстві внутрішніх справ вирішили таки прислухатись до думки громади й зробили Миколу Клименка в.о. начальника МВ. А через кілька днів на місце нещодавно звільненого броварського міжрайонного прокурора Миколи Гарника Генпрокурор Ярема призначив 35-річного Романа Олефіренка. Зважаючи на такі серйозні зміни у системі правоохоронних органів Броварів, активісти місцевих громадських організацій ініціюють публічну зустріч новопризначених посадовців з громадськістю.** 

Вчора представники громадських організацій м. Бровари особисто передали звернення та запросили на громадське обговорення нового прокурора та в.о. начальника броварської міліції. У своєму зверненні активісти зокрема зазначили наступне:

> "_Ми розуміємо, що новопризначені керівники правоохоронних органів опинились у непростих суспільно-політичних та економічних умовах, коли стара система роботи вже себе віджила, а нова іще не побудована, але разом із тим заявляємо, що громада не збирається більше терпіти непрофесіоналізм, корупцію, беззаконня та безкарність правоохоронців та посадових осіб. З метою забезпечення конституційних прав, свобод та інтересів мешканців міста Бровари та Броварського району просимо Вас у найкоротший строк призначити та провести громадське обговорення щодо стану законності та правопорядку в місті Бровари та Броварському районі, під час якого керівники правоохоронних органів зроблять доповідь про своє бачення організації роботи на займаних посадах, а громадяни висловлять свою думку, з метою урахування її при прийнятті рішень"._

[![Звернення про обговорення прокурора і начальника МВ 1](https://mpz.brovary.org/wp-content/uploads/2014/09/Zvernennya-pro-obgovorennya-prokurora-i-nachalnika-MV-1.jpg)](https://mpz.brovary.org/wp-content/uploads/2014/09/Zvernennya-pro-obgovorennya-prokurora-i-nachalnika-MV-1.jpg)[![Звернення про обговорення прокурора і начальника МВ 2](https://mpz.brovary.org/wp-content/uploads/2014/09/Zvernennya-pro-obgovorennya-prokurora-i-nachalnika-MV-2.jpg)](https://mpz.brovary.org/wp-content/uploads/2014/09/Zvernennya-pro-obgovorennya-prokurora-i-nachalnika-MV-2.jpg)

Слід сказати, що обидва посадовці схвально відреагували на пропозицію громади влаштувати публічний діалог за їх участі. При цьому новий броварський міжрайонний прокурор **Роман Олефіренко** запевнив активістів, що вже взявся вивчати ситуацію та найрезонансніші справи нашого міста та району, і попросив дати йому тиждень на цю роботу, щоб на громадське обговорення прийти підготовленим.

[![Прокурор Олефіренко 2](https://mpz.brovary.org/wp-content/uploads/2014/09/Prokuror-Olefirenko-2.jpg)](https://mpz.brovary.org/wp-content/uploads/2014/09/Prokuror-Olefirenko-2.jpg)

> **Олефіренко Роман Юрійович** народився 1979 року в смт. Олександрівка Кіровоградської області. Професійну діяльність розпочав у 2002 році в органах прокуратури Кіровоградської області пройшовши шлях помічника прокурора району, слідчого слідчого відділу прокуратури Кіровоградської області, прокурора відділу нагляду за додержанням законів органів внутрішніх справ, заступника прокурора міста, прокурора району. У 2008 році переїхав до Київщини, де до лютого 2011 року працював заступником прокурора Києво-Святошинського району, а впродовж 2011-2013 років - у Дніпровській екологічній прокуратурі. Останнє місце роботи (з квітня 2014 року) - Генеральна прокуратура Україна на посаді старшого прокурора відділу процесуального керівництва досудовим розслідуванням та підтримання державного обвинувачення управління нагляду за додержанням законів органами Служби безпеки України, Державної митної служби України, Державної прикордонної служби України. Проживає в м. Бровари. Одружений. Виховує доньку.

Новий виконуючий обов'язки начальника броварського відділу міліції Микола Клименко також підтримав ідею зустрітись з громадою наступного тижня, щоб розповісти про своє бачення вдосконалення роботи правоохоронних органів та почути думки й пропозиції активних громадян.

[![Клименко](https://mpz.brovary.org/wp-content/uploads/2014/09/Klimenko.jpg)](https://mpz.brovary.org/wp-content/uploads/2014/09/Klimenko.jpg)

> **Клименко Микола Федорович** народився 1970 року у с. Високе Березнянський район Чернігівської області. Отримав освіту юриста у 1996 році в Українській академії внутрішніх справ. У 1995 році прийшов працювати до броварського МВ ГУ МВС України в Київській обл. на посаду оперуповноваженого відділу кримінального розшуку, з 1996 року - старший оперуповноважений відділу карного розшуку групи по розкриттю злочинів проти особистості, з 1998 року - заступник начальника ВКР, з 1999 року - начальник відділу карного розшуку, з 2001 року - старший оперуповноважений ВКР. У 2003 році очолив відділ кримінальної міліції у справах дітей, на у грудні 2003 року знову став начальником відділу карного розшуку. У 2005 році посів посаду першого заступника - начальника кримінальної міліції. З травня 2007 року по квітень 2008 року працював заступником начальника ЛВ на ПВТ в аеропорту Бориспільно ГУ МВС України в Київський обл. У 2008 році повернувся у Бровари до броварського МВ на посаду першого заступника начальника - начальника кримінальної міліції. У 2008-2009 роках працював у Березанському МВ на посаді заступника начальника відділу, з березня по групдень 2009 року був начальником Березанського МВМ Баришівського РВ ГУ МВС України в Київській обл. З грудня 2009 року працював на посаді заступника начальника - начальника штабу Броварського МВ. Проживає в м. Бровари в однокімнатній квартирі, яка придбана на умовах іпотечного кредитування. Одружений. Має двох дітей - доньку та сина.

Тож тепер відповідь за міською та районною владою: чиновники мають повідомити у відкритих джерелах та ЗМІ дату, час та місце проведення громадського обговорення. Щойно "Маєш право знати" стане про це відомо, ми проінформуємо наших читачів, то ж стежте за нашими публікаціями.
