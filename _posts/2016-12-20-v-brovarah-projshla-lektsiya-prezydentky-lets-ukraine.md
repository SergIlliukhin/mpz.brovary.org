---
title: "В Броварах пройшла лекція президентки \"Let's Do It, Ukraine!\""
date: 2016-12-20
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "lets-do-it"
  - "brovary"
  - "gromadski-aktivisti"
  - "novini"
  - "trening"
  - "yuliya-marhel"
coverImage: "wp-content/uploads/2016/12/15666008_1790212274534470_1098337071_n-e1482158066197.png"
---

**Минулої середи, 14 грудня, в Броварах відбувся безкоштовний тренінг «Активізація місцевих громад задля вирішення локальних соціальних проблем». Учасники заходу мали змогу отримати відповіді на питання: як мотивувати громаду до дій та як співпрацювати з органами місцевого самоврядування. Організатором виступили представники  громадської організації «Українській Центр Інтелектуального Розвитку».**

Тренінг був проведений в рамках проекту «Поширення вдалих практик місцевого активізму в громадах Київської області» за підтримки Школи ефективного ОСББ. За словами **Андрія Саука**, місцевого депутата та співзасновника Школи ефективного ОСББ, для проведення лекції серед міст Київської області вибір пав на Бровари та Ірпінь. _"Чому саме Бровари? Тому що наше місто – на першому місці в області щодо активного громадського руху серед населення",_ - зазначає пан Андрій.

[![](https://mpz.brovary.org/wp-content/uploads/2016/12/15645266_1790212281201136_1508647995_n.png)](https://mpz.brovary.org/wp-content/uploads/2016/12/15645266_1790212281201136_1508647995_n.png)

Під час майже тригодинної лекції, разом із тренером-експертом **Юлією Мархель**, яка є президентом ГО «Let’s do it, Ukraine!», було розглянуто різні ситуації щодо активізації місцевої громади та актуальні питання:

- Як реалізувати соціальний проект - від проблеми до вирішення;
- Як активізувати громаду;
- Як мотивувати громаду та представників влади для спільної реалізації соціальних проектів;
- Як відбувається взаємодія з місцевим муніципалітетом, громадськими організаціями, бізнес структурами та ЗМІ – особливості та форми взаємодії;
- Які канали комунікації з місцевими громадами (онлайн та офлайн платформи) використовуються для вирішення локальних соціальних проблем;
- Звітність перед громадою та партнерами

Своїми враженнями від тренінгу поділилася громадська активістка **Вікторія Ткачук**: _"Ця лекція показала, що люди зазвичай активізуються, коли проблема міста торкається саме них. Але з часом вони поступово втягуються в загальні проблеми і стають справжнім громадським рухом. А ще люди йдуть за лідерами. Лідери в нашому місті є. І змінити його на краще можна, якщо знати засоби співпраці з владою та свої права"._

**Фото - "Let's Do It, Ukraine!"**
