---
title: "Гаражний конфлікт: меморандум про порозуміння сподіваються підписати вже 10 березня"
date: 2017-03-06
categories: 
  - "hromada"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "garazhi"
  - "geroyiv-upa"
  - "zemlya"
  - "memorandum"
  - "novini"
  - "pereselennya"
  - "porozuminnya"
---

**Протистояння навколо незаконно встановлених гаражів у Броварах згасло ще декілька місяців тому. Виконавча влада міста припинила демонтажні роботи. Але проблема досі лишається невирішеною. Днями її знову актуалізували, заговорили про підписання між сторонами конфлікту меморандуму про порозуміння. Власникам гаражів запропонують «переїхати» на спеціально виділені ділянки неподалік залізниці – на умовах довготривалої оренди. Однак, по обидві сторони протистояння згодні із проектом документа не всі. Втім, підписати меморандум сподіваються вже цієї п’ятниці на загальних зборах у виконкомі Броварської міської ради.**

**2 березня** у виконавчому комітеті Броварської міської ради відбулися збори щодо «гаражного питання». Як зазначив депутат і член робочої групи із вирішення конфлікту **Вадим Мутило**, на розгляд громаді подали декілька проектів меморандуму. У результаті запеклих дискусій, взяли за основу документ, напрацьований одним із власників гаражів - **Дмитром Дубоносом**.

\[caption id="attachment\_67232" align="aligncenter" width="600"\][![](https://mpz.brovary.org/wp-content/uploads/2017/03/Garazhi-memorandum-Geroyiv-UPA_00100.jpg)](https://mpz.brovary.org/wp-content/uploads/2017/03/Garazhi-memorandum-Geroyiv-UPA_00100.jpg) Дмитро Дубонос (у помаранчевій куртці) та інші власники гаражів по вул. Героїв УПА\[/caption\]

**Переселення гаражів на задвірки Броварів**

Як ідеться в проекті, покликаному вирішити конфлікт, Броварська міська рада та її виконавчі органи зобов’язуються призупинити демонтаж гаражів. Натомість, власники металевих споруд мають «переселитися» на спеціально відведені ділянки. За необхідності, буде напрацьований маршрут громадського транспорту до нових місць гаражних кооперативів.

Членів кооперативу «Лагунова 2015» підтримають у прагненні переїхати на вул. Залізничну, що у промзоні міста. Окрім того, міськрада має вивчити та розглянути на сесії питання про відведення ділянки неподалік кладовища, що біля Княжицького переїзду. Там протягом **2-х місяців** мають створити і юридично зареєструвати гаражний кооператив для подальшого оформлення права користування ділянкою на власників.

\[caption id="attachment\_67234" align="aligncenter" width="600"\][![](https://mpz.brovary.org/wp-content/uploads/2017/03/Garazhi-memorandum-Geroyiv-UPA_00002.jpg)](https://mpz.brovary.org/wp-content/uploads/2017/03/Garazhi-memorandum-Geroyiv-UPA_00002.jpg) Під час зборів щодо "гаражного питання", 4 квітня\[/caption\]

Виділення землі під нові розташування гаражів мають затвердити на сесії Броварської міської ради. Ділянки пропонують надати на правах оренди – на **49 років**. Переїзд зобов’язують здійснити за **2 місяці** з дати підписання договорів про оренду. Його реалізують власники гаражів своїми силами.

На обговорення проекту меморандуму сторонам дали часу до **10 березня. О 15:00** цього дня у виконкомі Броварської міської ради, що по **вул. Гагаріна, 15**, запланували чергові збори. Під час зустрічі планують підписання документа для втілення ідей у життя.

**Чому до згоди ще далеко, або Крайні позиції в обох сторін**

Попри напрацювання тексту меморандуму та перших кроків до його затвердження, перспективи порозуміння виглядають примарними. Так, міський депутат **Сергій Батюк** виступає проти підписання документа. Свою позицію обранець обґрунтовує: ті, хто колись незаконно поставив собі гараж, тепер ще й отримають преференції - місця в нових гаражних кооперативах. Таку думку депутата підтримують низка броварських активістів і місцевих мешканців.

Задля обговорення проекту меморандуму Вадим Мутило [скликав збори мешканців](https://mpz.brovary.org/u-brovarah-zbyrayutsya-pidpysaty-garazhnyj-memorandum/), про що публічно написав у броварських спільнотах на Фейсбуку. На зустріч, яка відбулась цієї суботи, прийшли переважно власники гаражів – перш за все прилеглих до місця збору, по вул. Героїв УПА, 13.

\[caption id="attachment\_67233" align="aligncenter" width="600"\][![](https://mpz.brovary.org/wp-content/uploads/2017/03/Garazhi-memorandum-Geroyiv-UPA_00014.jpg)](https://mpz.brovary.org/wp-content/uploads/2017/03/Garazhi-memorandum-Geroyiv-UPA_00014.jpg) Учасник робочої групи і депутат Вадим Мутило\[/caption\]

\[caption id="attachment\_67235" align="aligncenter" width="600"\][![](https://mpz.brovary.org/wp-content/uploads/2017/03/Garazhi-memorandum-Geroyiv-UPA_00037.jpg)](https://mpz.brovary.org/wp-content/uploads/2017/03/Garazhi-memorandum-Geroyiv-UPA_00037.jpg) Прибув на зустріч і послідовний противник знесення гаражів, депутат Олексій Здоровець\[/caption\]

Думки учасників мітингу були кардинально різними. Деякі присутні погоджувались на переїзд до пропонованих ділянок. Частину власників гаражів не влаштовувало, що нові ділянки розташовані «на болоті». Хтось непокоївся, що власники сусідніх садиб будуть не раді новим гаражам біля хат.

Водночас, висловлювали і такі думки: гаражі мають залишитися на своїх місцях. Більше того, одна із жінок, посилаючись на норми Земельного кодексу України, запевняла: влада мусить надати ділянки під гаражі у їхню власність. Мовляв, право на **0,01 Га** землі гарантоване тим, хто користується ділянками понад **15 років**.

\[caption id="attachment\_67236" align="aligncenter" width="600"\][![](https://mpz.brovary.org/wp-content/uploads/2017/03/Garazhi-memorandum-Geroyiv-UPA_00011.jpg)](https://mpz.brovary.org/wp-content/uploads/2017/03/Garazhi-memorandum-Geroyiv-UPA_00011.jpg) Пані демонструвала знання Законодавства України\[/caption\]

Як конструктивне рішення, член робочої групи із врегулювання конфлікту і місцевий мешканець **Андрій Возненко** запропонував обміркувати правки до оприлюдненого проекту меморандуму та надати їх під час загальних зборів 10 березня.  Водночас, багато присутніх на суботній зустрічі погодились: гаражі справді потрібно «впорядковувати», необхідно шукати рішення.

**До чого тут Петро Бабич?**

У випадку затвердження чинного тексту проекту меморандуму, власників гаражів зобов’яжуть після переселення прибрати за собою територію від сміття. Водночас, як ідеться в документі, звільнені від металевих споруд землі мають бути використані в інтересах територіальної громади міста. А саме – для розміщення гостьових паркувальних місць, зелених зон, дитячих та спортивних майданчиків.

Виняток – території, передбачені під житлову забудову. Раніше і власники гаражів, і їхні опоненти були переконані, що земля під металевими спорудами перебуває у комунальні власності. Однак, на публічній кадастровій карті активісти [побачили](https://www.facebook.com/groups/brovary/permalink/1557092470987380/?comment_id=1557093627653931&comment_tracking=%7B%22tn%22%3A%22R9%22%7D): в нетрях по вул. Героїв УПА, 13 одна із ділянок позначена як приватна.

[![](https://mpz.brovary.org/wp-content/uploads/2017/03/Screenshot_1.png)](https://mpz.brovary.org/wp-content/uploads/2017/03/Screenshot_1.png)

Активісти подейкують, що землю свого часу надали у власність **Петру Бабичу**, секретарю Броварської міської ради. І він нібито має намір побудувати на тому місці декількаповерховий будинок. Чи так це насправді? - У загальній інформації публічної кадастрової карти йдеться: земля передбачена під садибне будівництво, щонайраніше як станом на 2013 рік власником є чоловік на ім'я **Сергій Мороз**. Втім, чи актуальні ці дані на сьогоднішній день, наразі невідомо. Але інформація про те, що земля приватизована, стала іще одним аргументом для власників металевих споруд. Вони наполягають: їхні гаражі мають лишатися на своїх місцях.

> Нагадаємо, що протягом минулого року у Броварах тривали демонтажі самовільно встановлених [гаражів](https://mpz.brovary.org/sogodni-na-korolenka-demontuvaly-nezakonni-garazhi-foto-video/) і викопаних [погребів](https://mpz.brovary.org/za-dva-dni-v-brovarah-likviduyut-60-pogrebiv-ta-40-garazhiv-miskrada/) на землях загального користування. «Переселяти» металеві споруди почали працівники спецвідділу контролю за станом благоустрою та зовнішнім дизайном міста на чолі з **Олегом Єжаковим**. Такі дії чиновників викликали спротив власників споруд. У листопаді протистояння переросло у [сутички](спецвідділу%20контролю%20за%20станом%20благоустрою%20та%20зовнішнім%20дизайном%20міста). Та вже під кінець осені міський голова затвердив [робочу групу](https://mpz.brovary.org/dlya-vyrishennya-garazhnogo-konfliktu-stvoryly-robochu-grupu-u-skladi-meshkantsiv-brovariv/) задля вирішення конфлікту. До її складу увійшли переважно мешканці міста. З того часу демонтажі припинилися. За інформацією учасників групи, проект меморандуму став можливим завдяки їхній роботі.

**Фото - Дмитро Карпій**
