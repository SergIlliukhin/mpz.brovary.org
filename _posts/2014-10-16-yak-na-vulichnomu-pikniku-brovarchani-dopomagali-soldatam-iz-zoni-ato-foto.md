---
title: "Як на вуличному пікніку броварчани допомагали солдатам із зони АТО - ФОТО"
date: 2014-10-16
tags: 
  - "blagodiynist"
  - "blagodiyniy-yarmarok"
  - "brovary"
  - "vibir-redaktsiyi"
  - "koordinatsiyniy-tsentr-dopomogi-brovarskim-viyskovim"
  - "koordtsentr"
  - "novini"
  - "simutin"
---

**[![Пікнік-ярмарок DSC_0595](https://mpz.brovary.org/wp-content/uploads/2014/10/Piknik-yarmarok-DSC_0595.jpg)](https://mpz.brovary.org/wp-content/uploads/2014/10/Piknik-yarmarok-DSC_0595.jpg)Якщо ви хочете поскаржитися, що у вашій квартирі холодно - згадайте наших солдат, які на передовій сплять у землянках і окопах. Тож поки жовтень жертовно віддає останнє тепло, Координаційний центр допомоги броварським військовим продовжує активно збирати кошти на підтримку наших хлопців, котрі служать у зоні АТО, при цьому волонтери шукають все нові й нові форми стимулювання громадян до благодійності. Цього разу активісти вирішили влаштувати вуличні пікніки у центрі міста. Після вдалого заходу, що відбувся минулими вихідними, у цю суботу, 18 жовтня, об 11:00 на майдані Свободи броварчан знову запрошують поїсти всіляких смаколиків та пожертвувати кошти на підтримку солдатів.**

Суботнього дня, 11 жовтня, Бровари ярмаркували. Цього вихідного, на щастя, сонячного і теплого дня, було відразу два ярмарки: один із них – благодійний ярмарок – пікнік на майдані Свободи. «Просто я люблю Україну, і в час тяжкий я її не покину…», - лунали пісні, а волонтери в рупор закликали броварчан приєднатися до акції та постійно наголошували: «Усі зібрані кошти підуть на допомогу нашим солдатам, які воюють у зоні АТО».

[![Пікнік-ярмарок DSC_0522](https://mpz.brovary.org/wp-content/uploads/2014/10/Piknik-yarmarok-DSC_0522.jpg)](https://mpz.brovary.org/wp-content/uploads/2014/10/Piknik-yarmarok-DSC_0522.jpg)

[![Пікнік-ярмарок DSC_0341](https://mpz.brovary.org/wp-content/uploads/2014/10/Piknik-yarmarok-DSC_0341.jpg)](https://mpz.brovary.org/wp-content/uploads/2014/10/Piknik-yarmarok-DSC_0341.jpg)

На столиках - піца, яку люб’язно надали із піцерії «Дон Кіхот», булочки, пиріжки з різною начинкою від магазину «Гаряча випічка», тортики, самса та інша смакота від кафе «Кондитерська».

[![Пікнік-ярмарок DSC_0422](https://mpz.brovary.org/wp-content/uploads/2014/10/Piknik-yarmarok-DSC_0422.jpg)](https://mpz.brovary.org/wp-content/uploads/2014/10/Piknik-yarmarok-DSC_0422.jpg)

[![Пікнік-ярмарок DSC_0552](https://mpz.brovary.org/wp-content/uploads/2014/10/Piknik-yarmarok-DSC_0552.jpg)](https://mpz.brovary.org/wp-content/uploads/2014/10/Piknik-yarmarok-DSC_0552.jpg)

[![Пікнік-ярмарок DSC_0409](https://mpz.brovary.org/wp-content/uploads/2014/10/Piknik-yarmarok-DSC_0409.jpg)](https://mpz.brovary.org/wp-content/uploads/2014/10/Piknik-yarmarok-DSC_0409.jpg)

Поруч на мангалі шкварчить шашличок і заманює на пікнічок людей із іншого, продуктового ярмарку. «_Ціни в нас сьогодні дуже доступні: сандвічі, печена картопля з салом - по 8 грн., курка барбекю - по 20 грн, свинячі стейки - по 25. А ще є овочі-гриль, соки, чай, бутерброди,_ - щебечуть милі україночки з ресторану «Чарівна тайстра» . – _Хочеться, щоб люди змогли і себе побалувати, і допомогти нашим солдатам_».

[![Пікнік-ярмарок DSC_0294](https://mpz.brovary.org/wp-content/uploads/2014/10/Piknik-yarmarok-DSC_0294.jpg)](https://mpz.brovary.org/wp-content/uploads/2014/10/Piknik-yarmarok-DSC_0294.jpg)

До ярмарку, який організував Координаційний центр допомоги броварським військовим, долучилися місцеві підприємці, громадські організації і просто небайдужі броварчани.

[![Пікнік-ярмарок DSC_0322](https://mpz.brovary.org/wp-content/uploads/2014/10/Piknik-yarmarok-DSC_0322.jpg)](https://mpz.brovary.org/wp-content/uploads/2014/10/Piknik-yarmarok-DSC_0322.jpg)

[![Пікнік-ярмарок DSC_0584](https://mpz.brovary.org/wp-content/uploads/2014/10/Piknik-yarmarok-DSC_0584.jpg)](https://mpz.brovary.org/wp-content/uploads/2014/10/Piknik-yarmarok-DSC_0584.jpg)

«_Вибирайте солодощі, а в скриньку кладіть скільки не шкода. Здачі сьогодні немає_», - припрошують броварчани **Сергій Бреус** та **Анастасія Калініченко**.

[![Пікнік-ярмарок DSC_0287](https://mpz.brovary.org/wp-content/uploads/2014/10/Piknik-yarmarok-DSC_0287.jpg)](https://mpz.brovary.org/wp-content/uploads/2014/10/Piknik-yarmarok-DSC_0287.jpg)

[![Пікнік-ярмарок  DSC_0278](https://mpz.brovary.org/wp-content/uploads/2014/10/Piknik-yarmarok-DSC_0278.jpg)](https://mpz.brovary.org/wp-content/uploads/2014/10/Piknik-yarmarok-DSC_0278.jpg)

У них печиво - ексклюзивне: пташки миру, антикризові кекси і мафіни. **Вікторія Прошкова** передала на продаж «трубочки свободи». Такі солодощі з тематичними назвами-«завлєкалками» броварчани та гості міста розмели практично відразу, а прозора скринька поповнилася купюрами.

[![Пікнік-ярмарок DSC_0478](https://mpz.brovary.org/wp-content/uploads/2014/10/Piknik-yarmarok-DSC_0478.jpg)](https://mpz.brovary.org/wp-content/uploads/2014/10/Piknik-yarmarok-DSC_0478.jpg)

Алла Петрівна не встигла нічого приготувати, тож зробивши пожертвування, взялася роздавати раніше придбані тістечка: «_Допомагаю солдатам не вперше - з прихожанами нашої церкви ще раніше в Координаційний центр приносила гроші та речі. А ще ми молимося за Україну. Це дуже важливо. Нехай Господь її береже, щоб війна не просувалася вглиб країни і швидше закінчилася_».

[![Пікнік-ярмарок DSC_0471](https://mpz.brovary.org/wp-content/uploads/2014/10/Piknik-yarmarok-DSC_0471.jpg)](https://mpz.brovary.org/wp-content/uploads/2014/10/Piknik-yarmarok-DSC_0471.jpg)

**_Таня і Маргаритка:_** _«Ми постійно жертвуємо в палатку Координаційного центру, що стоїть на майдані Свободи. А сьогодні купили печиво, бо хочемо хоч якось допомогти армії, адже хлопці там воюють, мерзнуть, гинуть, захищаючи нас»_

[![Пікнік-ярмарок DSC_0377](https://mpz.brovary.org/wp-content/uploads/2014/10/Piknik-yarmarok-DSC_0377.jpg)](https://mpz.brovary.org/wp-content/uploads/2014/10/Piknik-yarmarok-DSC_0377.jpg)

[![Пікнік-ярмарок DSC_0346](https://mpz.brovary.org/wp-content/uploads/2014/10/Piknik-yarmarok-DSC_0346.jpg)](https://mpz.brovary.org/wp-content/uploads/2014/10/Piknik-yarmarok-DSC_0346.jpg)

[![Пікнік-ярмарок DSC_0307](https://mpz.brovary.org/wp-content/uploads/2014/10/Piknik-yarmarok-DSC_0307.jpg)](https://mpz.brovary.org/wp-content/uploads/2014/10/Piknik-yarmarok-DSC_0307.jpg)

Та найбільше народу юрмилося біля столика з сувенірами з національною символікою, яку продавали волонтери центру.

[![Пікнік-ярмарок DSC_0380](https://mpz.brovary.org/wp-content/uploads/2014/10/Piknik-yarmarok-DSC_0380.jpg)](https://mpz.brovary.org/wp-content/uploads/2014/10/Piknik-yarmarok-DSC_0380.jpg)

[![Пікнік-ярмарок DSC_0388](https://mpz.brovary.org/wp-content/uploads/2014/10/Piknik-yarmarok-DSC_0388.jpg)](https://mpz.brovary.org/wp-content/uploads/2014/10/Piknik-yarmarok-DSC_0388.jpg)

_Плетені браслети від учениці СШ №7 **Вікторії Висоцької**_

«_Після «мінських домовленостей» люди практично припинили допомагати нашим військовим, думають, що війна уже закінчилася. Але насправді вона триває, і проблема фронту не зникає: нашим хлопцям там голодно і холодно. Тим більше, наближається зима. Щоб активізувати людей, ми й вирішили організувати цей ярмарок_», - розповідає один із волонтерів Коордцентру **Лідія Стрельченко**, яка із перших вуст знає про потреби військових, адже щоденно спілкується із рідними солдат і збирає для наших вояків посилки.

[![Пікнік-ярмарок DSC_0507](https://mpz.brovary.org/wp-content/uploads/2014/10/Piknik-yarmarok-DSC_0507.jpg)](https://mpz.brovary.org/wp-content/uploads/2014/10/Piknik-yarmarok-DSC_0507.jpg)

Загалом волонтери від Координаційного центру в зону АТО з адресною допомогою виїжджали понад 10 разів.

[![Пікнік-ярмарок DSC_0440](https://mpz.brovary.org/wp-content/uploads/2014/10/Piknik-yarmarok-DSC_0440.jpg)](https://mpz.brovary.org/wp-content/uploads/2014/10/Piknik-yarmarok-DSC_0440.jpg)

Прийшов допомагати в організації благодійного ярмарку і броварський боєць **Микола Смірнов**, який в цей час перебуває на реабілітації після тяжкого поранення. Він, як ніхто інший, розуміє, наскільки важливі й необхідні такі акції для наших солдат: «_Своїм життям я завдячую броварським волонтерам, адже саме вони придбали для мене бронежилет і каску, які неодноразово рятували мені життя. Навіть такі ніби дрібниці як окуляри під час бою вберігають від осколків і пилу, а тактичні рукавиці захищають руки від збивання та гарячого прикладу. Взагалі, коли їхав на Схід, волонтери одягли мене повністю – починаючи з білизни і закінчуючи бронежилетом. Держава ж дала мені тоді лише непотрібну портупею з гербом Росії та форму, яка розлізлася через півтора тижні, бо довго лежала на складі. Брехня, коли кричать по телевізору, що наша армія всім забезпечена. Держава навіть не може надати справжньої техніки, яка має бути на війні. Із тих 10 БТРів, які нам дали, із Десни до Карачуна доїхало лише три – інші по дорозі зламалися, адже давно підлягали списанню. Ми робили виїзди на стареньких газонах та шкільних автобусах. Це дуже страшно, адже російська армія озброєна сучасною технікою_».

[![Пікнік-ярмарок DSC_0654](https://mpz.brovary.org/wp-content/uploads/2014/10/Piknik-yarmarok-DSC_0654.jpg)](https://mpz.brovary.org/wp-content/uploads/2014/10/Piknik-yarmarok-DSC_0654.jpg)

Броварчани вкотре довели: вони - жертовні люди. За 2 години організатори ярмарку назбирали купу грошей, які привселюдно на столиках і порахували - **25 500 грн**.

[![Пікнік-ярмарок DSC_0334](https://mpz.brovary.org/wp-content/uploads/2014/10/Piknik-yarmarok-DSC_0334.jpg)](https://mpz.brovary.org/wp-content/uploads/2014/10/Piknik-yarmarok-DSC_0334.jpg)

«_Зібрані кошти підуть на потреби бійців 11 та 25 батальйонів територіальної оборони «Київська Русь», які воюють під Дебальцевим_, - каже один з очільників Координаційного центру **Роман Сімутін**. - _Зокрема, на вкрай необхідні теплі речі, кевларові каски (до речі, одна така каска коштує 150 доларів) та бронежилети. 11 батальйоном ми опікуємося понад 4 місяці, адже там із самого початку служило близько 40 броварчан. Зараз цей батальйон пішов на ротацію, а 25-й – залишився. Але допомога буде спрямована не лише їм. Минулого тижня ми одягли, взули і забезпечили амуніцією 16 хлопців, які йдуть в армію з Броварів. До речі, більш-менш нормальна форма на сьогодні коштує 550 грн. Припиняти допомогу ми не збираємося. До самої перемоги_».

[![Пікнік-ярмарок DSC_0365](https://mpz.brovary.org/wp-content/uploads/2014/10/Piknik-yarmarok-DSC_0365.jpg)](https://mpz.brovary.org/wp-content/uploads/2014/10/Piknik-yarmarok-DSC_0365.jpg)

**_Микола Смірнов:_** _«Шановні земляки, у нас лише надія на вас. Не можете воювати - допомагайте нашій армії хоча б чимось: грошима, теплими речами, продуктами, ліками, технікою. Війну ми виграємо, обов’язково, але лише з вашою підтримкою»._

17 жовтня Микола знову повертається на фронт у свою частину. Наразі волонтери комплектують для нього все необхідне.

Після підрахунку та пакування грошей, за зсунутими столиками посеред площі Свободи відбувся справжній пікнік – символ знайомства та об’єднання зусиль.

[![Пікнік-ярмарок DSC_0296](https://mpz.brovary.org/wp-content/uploads/2014/10/Piknik-yarmarok-DSC_0296.jpg)](https://mpz.brovary.org/wp-content/uploads/2014/10/Piknik-yarmarok-DSC_0296.jpg)

[![Пікнік-ярмарок DSC_0625](https://mpz.brovary.org/wp-content/uploads/2014/10/Piknik-yarmarok-DSC_0625.jpg)](https://mpz.brovary.org/wp-content/uploads/2014/10/Piknik-yarmarok-DSC_0625.jpg)

Окремі несвідомі броварчани роблять закид, мовляв, такою акцією «УДАР» перед виборами «піариться». Побільше б таких «піарів», які направлені на підтримку наших солдат на війні. Немає різниці якого ви політичного «окрасу», головне – що ви зробили і робите для перемоги.

> _P__.__S__:__. Коли матеріал готувався до опублікування на сайті, стало відомо: наступного дня Координаційни центр закупив 10 кевларових касок, 7 із яких із нетерпінням очікують на передовій. На залишок – 5000 грн – волонтери придбали для солдат теплий одяг._

**У суботу,** **18 жовтня,** **об 11.00 на площі «Свободи» відбудеться другий ярмарок-пікнік. Долучайтеся і ви!**

**Фото - Марії Придьми**
