---
title: "Виконком зменшив з 13 до 10 кількість пільгових поїздок у приміських комунальних автобусах"
date: 2013-01-17
author: 
  username: "serzhov"
  display_name: "Сергій Севрук"
tags: 
  - "brovary"
  - "vibir-redaktsiyi"
  - "vitrati-na-bezkoshtovniy-proyizd"
  - "novini"
  - "pilgoviy-proyizd"
  - "perevizniki"
---

**_[![](https://mpz.brovary.org/wp-content/uploads/2013/01/Pilgoviy-proyizd.jpg "Пільговий проїзд")](https://mpz.brovary.org/wp-content/uploads/2013/01/Pilgoviy-proyizd.jpg)_****На початку січня 2013 року виконком Броварської міської ради визначив порядок відшкодування витрат за безкоштовне перевезення без обмежень пільгових категорій населення м. Бровари пасажирським автомобільним транспортом загального користування на 2013 рік. Згідно з [рішенням виконкому](http://docs.pravo-znaty.org.ua/p6502/08.01.2013/06), на перевезення пільговиків комунальними автобусами на міських та приміських маршрутах передбачено майже 550 тис. грн, за які має бути здійснено трохи більше 198 тис. пільгових поїздок. Минулого року на ці потреби [було закладено](http://docs.pravo-znaty.org.ua/p110/10.01.2012/12) близько 630 тис. грн.**

Безкоштовні перевезення пільгової категорії населення міста Бровари здійснюватиметься 7 автобусами комунальної власності та 5 перевізниками, з якими виконком та Управління праці та соціального захисту населення мають укласти трьохсторонні договори.

**Перевізники, які здійснюють безкоштовне перевезення** **комунальними автобусами без обмежень пільгових категорій населення м. Бровари** **з 01 січня 2013 року по 31 грудня 2013 року**

[![](https://mpz.brovary.org/wp-content/uploads/2013/01/Nomer-marshrutu.jpg "Номер маршруту та перевізники")](https://mpz.brovary.org/wp-content/uploads/2013/01/Nomer-marshrutu.jpg)

Відповідно до розрахунків, комунальні автобуси сполученням «Бровари-Київ» мають здійснювати **13** **рейсів** на день, при цьому під час кожного з рейсів перевізнику має бути відшкодовано **10** **пільгових поїздок** (_минулого року було закладено відшкодування **13 поїздок** на кожному рейсі_). Загалом на місяць сума відшкодувань за пільгові поїздки на 1 автобус має становити **8 775** **грн**, а на 4 автобуси – **35 100 грн**, які мають забезпечити **10 400** **пільгових поїздок** на місяць. На рік ця сума становитиме **421 200 грн**, що «еквівалентно» **124 800 пільговим поїздкам**.

[![](https://mpz.brovary.org/wp-content/uploads/2013/01/Rozrahunok-1.png "Розрахунок 1")](https://mpz.brovary.org/wp-content/uploads/2013/01/Rozrahunok-1.png)

На міських маршрутах № 3, 5 та 9 комунальні автобуси мають здійснювати **17 рейсів** на день з відшкодуванням також **10 пільгових поїздок**. На місяць «компенсації» на 1 автобус становитимуть **3570 грн**, на три автобуси ця сума складатиме **10 710 грн**, що має забезпечити **2040** **пільгових поїздок**. На рік загальна сума на 3 міських автобуса становитиме **128 520 грн**, що еквівалентно **73 440 поїздкам.**

**[![](https://mpz.brovary.org/wp-content/uploads/2013/01/Rozrahunok-2.png "Розрахунок 2")](https://mpz.brovary.org/wp-content/uploads/2013/01/Rozrahunok-2.png)**

Контроль за перевезеннями пільговиків автобусами комунальної власності буде здійснювати спеціально створена робоча група, яка щомісяця проводитиме перевірки перевезень таких пасажирів. За результатами перевірок буде складено акти і в разі виявлення невідповідностей показників, передбачених розрахунками, управління праці та соціального захисту населення Броварської міської ради буде зобов'язане провести перерахунок щодо суми відшкодувань.

Також перевізник має забезпечити наявність в салоні автобуса інформації для пасажирів: відомостей про перевізника, інформацію про водія, перелік пільгових категорій населення, які мають право на безкоштовний проїзд, номери телефонів «гарячої лінії» для скарг і пропозицій, наявність бейджа прізвищем та іменем у кондуктора автобусу; має розмістити розклад руху в салоні автобуса, на кінцевих зупинках та забезпечувати його дотримання; вести облік виконаних рейсів та кількість перевезених пасажирів; забезпечувати дотримання вимог чинного законодавства та діючих нормативних актів при наданні пільг.

> Окремим пунктом типового договору на безкоштовне перевезення без обмежень пільгових категорій населення м . Бровари пасажирським автомобільним транспортом загального користування на 2013 рік передбачено, що **за порушення вимог законодавства щодо пільгового перевезення, при наявності трьох підтверджених письмових скарг від пасажирів пільгової категорії, відшкодування за звітний місяць не здійснюється**. То ж про всяк випадок, розміщуємо адресу та контакти приймальні Управління праці та соціального захисту населення: вул. Гагаріна, 18, кім. 204, тел.: 5-23-88.
