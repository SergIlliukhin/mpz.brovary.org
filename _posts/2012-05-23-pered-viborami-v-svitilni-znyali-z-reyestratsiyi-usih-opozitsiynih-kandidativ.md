---
title: "Перед виборами в Світильні зняли з реєстрації усіх опозиційних кандидатів"
date: 2012-05-23
author: 
  username: "pravoZnaty"
  display_name: "Маєш право знати"
categories: 
  - "video"
tags: 
  - "vibir-redaktsiyi"
  - "vibori"
  - "golovenko"
  - "gordiyenko"
  - "novini"
  - "rizanenko"
  - "svitilnya"
  - "tisk-na-zhurnalistiv"
coverImage: "wp-content/uploads/2012/05/DSC_7286.jpg"
---

[![](https://mpz.brovary.org/wp-content/uploads/2012/05/DSC_7286.jpg "Прес-конференція щодо виборів в Світильні")](https://mpz.brovary.org/wp-content/uploads/2012/05/DSC_7286.jpg)23 травня в ІА «УНІАН» відбулась прес-конференція на тему: «Порушення виборчими комісіями прав співробітників ЗМІ: традиція чи привід визнати вибори недійсними?»

Нагадаємо, що за повідомленням ГО «Громадський захист Київщини», 18 травня журналістку однойменного інформаційно-аналітичного тижневика не допустили на засідання виборчої комісії в с. Світильня Броварського району, де 27 травня цього року мають відбутись вибори сільського голови.

За словами журналістки Ольги Гагаріної, відповідне рішення прийняла комісія з 10 членів. На пред’явлене службове посвідчення голова виборчої комісії Єпанова Валентина Михайлівна відреагувала так: «…ми не хочемо, щоб преса була присутня на засіданні нашої виборчої комісії».

Саме під час згаданого засідання комісії її члени зняли з реєстрації двох опозиційних кандидатів від БЮТ за скаргою провладного кандидата від Партії регіонів.

<iframe src="https://www.youtube.com/embed/P7541we1wco" frameborder="0" width="560" height="315"></iframe>

Учасниками прес-конференції стали Роман Головенко – експерт з медіаправа інституту масової інформації, Олексій Гордієнко – юрист, експерт з виборчого законодавства та Павло Різаненко – голова ГО «Громадський захист Київщини».

[![](https://mpz.brovary.org/wp-content/uploads/2012/05/DSC_7286.jpg "Прес-конференція щодо виборів в Світильні")](https://mpz.brovary.org/wp-content/uploads/2012/05/DSC_7286.jpg)

Посилаючись на статті 13 та 27 Закону України «Про вибори депутатів Верховної Ради Автономної республіки Крим, місцевих рад та сільських, селищних, міських голів», **Роман Головенко** підкреслив, що такі дії виборчої комісії суперечать нормам чинного законодавства. «Таке враження, що ці люди (члени комісії, - ред.) Закон взагалі не читали», - зазначив він.

[![](https://mpz.brovary.org/wp-content/uploads/2012/05/DSC_7324.jpg "Роман Головенко")](https://mpz.brovary.org/wp-content/uploads/2012/05/DSC_7324.jpg)

Експерт з виборчого законодавства **Олексій Гордієнко** заявив, що це пряме порушення найголовніших принципів виборчого процесу – відкритості та гласності. За його словами, журналіста можуть позбавити права перебування на засіданні, коли той перешкоджає роботі виборчої комісії. «Як бачимо на відео, таких дій з боку журналістки не спостерігалося», - додав він.

[![](https://mpz.brovary.org/wp-content/uploads/2012/05/DSC_7334.jpg "Олексій Гордієнко")](https://mpz.brovary.org/wp-content/uploads/2012/05/DSC_7334.jpg)

В свою чергу **Павло Різаненко** відзначив, що такі випадки непоодинокі на Броварщині – подібна ситуація склалась і з виборами в с. Погреби. З власного досвіду голова ГО «Громадський захист Київщини» розповів про вибори до місцевих рад в 2010, коли для реєстрації кандидатом в депутати необхідно було виграти 4 судові процеси. Ситауцію в с. Світильня Різаненко прокоментував так :«Це або повний непрофесіоналізм працівників виборчої комісії, або представника преси не пустили навмисно, аби приховати скоєння протиправних дій».

[![](https://mpz.brovary.org/wp-content/uploads/2012/05/DSC_7367.jpg "Павло Різаненко")](https://mpz.brovary.org/wp-content/uploads/2012/05/DSC_7367.jpg)

Представниками «Громадського захисту Київщини» до ЦВК направлено відкритий лист, де зазначено, що подібні неправомірні дії членів виборчої комісії можуть поставити під загрозу легітимність не тільки виборів сільського голови с. Світильня, а й майбутніх парламентських виборів. Тому, з метою недопущення порушень законодавства, ЦВК попросили «розглянути вищевказані факти та забезпечити дієву підготовку працівників виборчкомів всіх рівнів», – йдеться в листі.

_**[Тарас Шако](https://mpz.brovary.org/author/shako/), "Маєш право знати"**_
