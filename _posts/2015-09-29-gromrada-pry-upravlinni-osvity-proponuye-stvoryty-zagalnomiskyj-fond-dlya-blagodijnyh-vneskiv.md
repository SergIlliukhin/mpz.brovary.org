---
title: "Громрада при управлінні освіти пропонує створити загальноміський фонд для благодійних внесків"
date: 2015-09-29
author: 
  username: "yschenko"
  display_name: "Ірина Ющенко"
categories: 
  - "hromada"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "gromadska-rada-pri-upravlinni-osviti"
  - "dnz"
  - "novini"
  - "romanenko"
  - "upravlinnya-osviti"
  - "shkoli"
coverImage: "wp-content/uploads/2015/09/SAM_3120.jpg"
---

**У Броварах активісти продовжують наводити лад у сфері освіти. Ще в травні до цієї справи [взялися](https://mpz.brovary.org/brovarsku-osvitu-vzyato-pid-gromadskiy-kontrol-aktivisti-ta-batki-stvorili-gromadsku-radu/) члени громадських організацій, батьківських комітетів броварських шкіл і садочків та представники управління освіти. На черговому засіданні Громадської ради 22 вересня активісти розглянули низку питань: вступні та благодійні кошти, охорона у школах, єдиний офіційний фонд для внесків батьків, проблеми дітей з особливими потребами тощо.**

Основу зустрічі склало питання **благодійних внесків** у дитсадках і школах. Ситуація наразі така, що дитячі навчальні заклади недостатньо фінансуються з бюджету. Кошти виділяють лише на заробітну платню вчителям і вихователям (плюс податки) та на комунальні послуги, періодично є цільові видатки на ремонт закладів - і це все. Проте освітнім закладам потрібні кошти на поточний ремонт, на миття підлоги та посуду в їдальні, на обслуговування техніки, потрібна охорона і т.д. Тому з батьків збирають так звані «благодійні» внески. Але не всіх це влаштовує: хтось відмовляється платити взагалі, вважаючи, що утримання шкіл та садків - обов'язок держави, хтось не бажає платити багато (внески в дитячих закладах міста можуть різнитися в рази), дехто вважає «вступні» внески непрозорими і корумпуючими, інші взагалі не згодні із закритістю системи зборів, мовляв, публікуйте всі витрати на сайті - будемо платити, а так незрозуміло, на що йдуть наші кошти. А дехто вважає, що зібрані кошти витрачаються неефективно. Так, представник ДНЗ «Калинка» **Олександр Короленко** навів приклад: витрати на «миючі» у його садочку складають 360 грн, а реально цей же асортимент можна купити за 280 грн. А якщо купити гуртом на всі садки міста? Відчувається економія?

[![ГР при управлінні освіти](https://mpz.brovary.org/wp-content/uploads/2015/09/SAM_3136.jpg)](https://mpz.brovary.org/wp-content/uploads/2015/09/SAM_3136.jpg)

Виходячи з цих міркувань і виникла ідея створення **загальноміського фонду для благодійних внесків батьків**, де у кожного садочка та школи буде свій окремий рахунок.

Представник СШ №5 **Людмила Кулініч** розповіла, що свого часу такий проект вже обраховувався. На її думку, витрати на обслуговування фонду буде коштувати не менше 40 тис грн на рік (робота бухгалтера, офіційне програмне забезпечення, податки тощо). І ці витрати знову ж лягають на плечі батьків, тож проблема збору коштів нікуда не зникає. Присутні ж зауважили, що з огляду на загальну економію коштів такі витрати виправдані і займуть невеличку частину в структурі видатків.

У підсумку активісти зійшлися на одному: організувати ініціативну групу, яка прорахує доцільність та ефективність створення благодійного фонду, і згодом представити готовий проект на розгляд громадськості. Також запланували надіслати у Верховну раду інформаційний запит з цього питання та отримати консультацію у столичних представників подібного фонду.

[![Гр при управлінні освіти](https://mpz.brovary.org/wp-content/uploads/2015/09/SAM_3120.jpg)](https://mpz.brovary.org/wp-content/uploads/2015/09/SAM_3120.jpg)

В контексті раціонального використання коштів важливою була також і пропозиція **повернути навчальним закладам кошти від оренди** частини своїх приміщень, які зараз акумулює управління комунальної власності Броварської міської ради. До прикладу: ЗОШ №3 частину приміщення здає в оренду, однак вважається найбіднішою, адже виручені  від оренди гроші їй ніхто не повертає.

Голова Громадської ради **Ігор Романенко** зі свого боку нагадав про пропозицію **виділяти кошти на «миючі» з бюджету міста**. Пан Романенко сподівається, що в новий бюджет Броварів на 2016 рік будуть закладені ці витрати.

Піднімалося і **питання роботи в школах охорони:** її якість, хто її оплачує та на яких засадах? Багато батьків незадоволені роботою охорони та деінде відмовляються від неї. Кошти на охорону збирають з батьків, проте громадські активісти вирішили прояснити цю ситуацію: направити в управління освіти інформаційний запит та дізнатися, чи виділяються кошти з бюджету на утримання охоронців.

[![ГР при управлінні освіти](https://mpz.brovary.org/wp-content/uploads/2015/09/SAM_3130.jpg)](https://mpz.brovary.org/wp-content/uploads/2015/09/SAM_3130.jpg)Громадська рада не лише збирається і розмовляє, вона взаємодіє з чиновниками шляхом подання запитів. На поточному засіданні Громради активісти проголосували за подання **3 запитів**: до міської ради, управління освіти і управління праці та соціального захисту населення. Ці запити мають з’ясувати: приріст дітей дошкільного та шкільного віку з 2010 по 2015 роки, середню наповнюваність класів, кількість першокласників, інформацію щодо приватних дошкільних закладів, кількість населення і його приріст за 5 останніх років, кількість дітей віком від 3 до 18 років, які мають інвалідність, витрати на навчання одного учня в рік за індивідуальною та інклюзивною формою навчання тощо. Також активісти хочуть дізнатися **інформацію щодо проведення ремонтних робіт** у навчальних закладах та щодо пропозицій до бюджету на 2016 рік, які надійшли в управління освіти від керівників навчальних закладів.

[![ГР при управлінні освіти](https://mpz.brovary.org/wp-content/uploads/2015/09/SAM_3134.jpg)](https://mpz.brovary.org/wp-content/uploads/2015/09/SAM_3134.jpg)

Трохи напружуючою була інформація від Ігоря Романенка - **з початку навчального року ЗОШ №9 не відвідують 3 дітей** - школярі перебувають у лікарні на обстеженні з підозрою на туберкульоз. І хоча офіційного підтвердження діагнозу немає, батьки учнів трьох класів звернулися з проханням зробити дітям, які контактували з потенційними хворими, туберкулінову пробу, так зване «Манту». Однак з препаратами в місті наразі «[все складно»](https://mpz.brovary.org/riven-vaktsynatsiyi-brovarskyh-ditej-krytychno-znyzyvsya-doroslyh-vzagali-ne-shheplyuyut/). Щоб дізнатися у скількох броварських дітей є підозра на туберкульоз, активісти вирішили звернутися із запитом у БЦРЛ. Представниця управління освіти **Марія Спичак** зі свого боку уточнила: школу не відвідує лише одна дитина - ромської національності, і про цей факт знають усі дотичні служби.

[![ГР при управлінні освіти](https://mpz.brovary.org/wp-content/uploads/2015/09/SAM_3144.jpg)](https://mpz.brovary.org/wp-content/uploads/2015/09/SAM_3144.jpg)

У Громадській раді є представники інтересів дітей з особливими потребами, тож частина засідання була присвячена цьому питанню. З метою **надання** **освітніх послуг** **дітям із особливими потребами**, член ГО «Броварське міське батьківське об’єднання «Особлива родина» **Вікторія Шевчук** висловила прохання батьків особливих дітей до представника управління освіти провести перемовини з центром реабілітації дітей-інвалідів у перепрофілювання його у навчально-реабілітаційний центр, де діти шкільного віку могли б перебувати  увесь день. Та як повідомила Марія Спичак, це не в компетенції управління, однак вони готові й сьогодні направити вчителів у реабілітаційний центр, які займатимуться з дітьми. Та такої пропозиції від керівництва центру вони не отримували.

[![ГР при управлінні освіти](https://mpz.brovary.org/wp-content/uploads/2015/09/SAM_3132.jpg)](https://mpz.brovary.org/wp-content/uploads/2015/09/SAM_3132.jpg)

Серед підтриманих активістами рішень також: **затвердження бланку** Громадської ради з гербом міста Бровари та **запрошення до участі в ГР лідерів учнівського самоврядування**. Остання пропозиція була подана головою Ради Ігорем Романенком, мовляв, молоді теж є що сказати, можливо, вони бачать проблеми та рішення, яких не бачать дорослі.

> Наступне засідання Громадської ради призначено на 13:00 27 жовтня
