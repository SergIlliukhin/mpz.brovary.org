---
title: "Будівництво доріг-2017: багаторічна Київська, \"Алея кохання\", асфальтування вулиць приватного сектору"
date: 2017-03-22
categories: 
  - "rozsliduvannya"
  - "vlada"
tags: 
  - "aleya-kohannya"
  - "brovary"
  - "budivnitstvo"
  - "vibir-redaktsiyi"
  - "dorogi"
  - "kanalizatsiya"
  - "novini"
  - "privatniy-sektor"
  - "rekonstruktsiya-kiyivskoyi"
  - "stare-misto"
  - "torgmash"
  - "shlyahoprovid"
---

**"Маєш право знати" аналізувало актуальні зміни до міських програм, якими займається управління ЖКГ та відділ капбудівництва: щодо будівництва та реконструкції шкіл та садочків, щодо капремонтів та благоустрою міста. Продовжуємо досліджувати міські програми - у сфері будівництва вулиць та каналізаційно-очистних споруд є важливі проекти, серед яких: продовження капітальної реконструкції магістральної вул.Київської (від площі Шевченка до вул.Гагаріна), добудова “Алеї кохання”, отримання проектів для 6 вулиць без твердого покриття в районі Старого міста, будівництво напірної каналізації по вул.Онікієнка та мережі дощової каналізації по вулицях Чорновола і Фельдмана.**

> Нагадаємо, "Маєш право знати" [аналізувало зміни](https://mpz.brovary.org/budivnytstvo-u-brovarah-2017-rekonstruktsiya-sadochkiv-proektuvannya-shkil-ta-novyj-stadion-v-parku/) до "Міської програми по будівництву та реконструкції об’єктів соціального призначення на 2016-2020 роки". В цьому році заплановано розпочати масштабні будівництва та реконструкції шкіл і садочків, наразі відділ капбудівництва [очікує](http://brovary-rada.gov.ua/news/14853.html) готові проекти від розробників. На програму відділу КБ виділяють більше **20 млн грн**. А також - [актуальні зміни](https://mpz.brovary.org/majzhe-80-mln-grn-tsogorichnyj-byudzhet-programy-kapremontiv-ta-blagoustroyu-mista/) до "Програми капітального ремонту, утримання об’єктів житлового фонду та благоустрою міста на 2017-2021 роки". На черговій сесії [23 березня](https://mpz.brovary.org/anons-23-bereznya-vidbudetsya-chergova-sesiya-brovarskoyi-miskoyi-rady/) обсяг фінансування управлінню ЖКГ по цій програмі планують збільшити до майже **80 млн грн**.

На останній черговій сесії Броварської міськради [9 лютого](https://mpz.brovary.org/anons-9-lyutogo-vidbudetsya-chergova-sesiya-brovarskoyi-miskrady/) депутати прийняли низку змін до двох містобудівельних програм: "**Міської [програми](http://brovary-rada.gov.ua/documents/26706.html) по будівництву та реконструкції інженерних мереж на 2016-2020 роки"** та **"Міської [програми](http://brovary-rada.gov.ua/documents/26705.html) по будівництву та реконструкції вулично-шляхової мережі на 2016-2020 роки".**

**Багаторічна реконструкція вул.Київської та облаштування “Алеї кохання”**

Згідно цих змін, в цьому році на будівництво вулиць з **15** об’єктів вирішено профінансувати **10** на загальну суму **18 млн 902 тис грн**. Найбільша сума передбачена на продовження реконструкції магістральної **вулиці Київської** (ділянка від пл. Шевченка до вул. Гагаріна) - **16 млн** із запланованих 31 млн 961 тис.

\[caption id="attachment\_67778" align="aligncenter" width="600"\]![](https://mpz.brovary.org/wp-content/uploads/2017/03/street-kyivska-2.jpg) Реконструкція вул.Київської\[/caption\]

Як прокоментував нашому виданню член [технічної ради](https://mpz.brovary.org/stvorena-tehrada-proekty-budivnytstv-i-remontiv-u-brovarah-teper-zavchasno-pereviryatymut/) та експерт по будівництву доріг **Олександр Короленко**, до проекту цієї ділянки є певні зауваження: _“Серед суттєвих, про які кажу декілька років: треба розвантажити перехрестя Київська-Короленка, зробити регульованим попереднє примикання до Епіцентру (ближче до Гагаріна), пішохідний світлофор перенести на це примикання, впорядкувати зупинки згідно нормативних вимог. Міський голова погодився з цими змінами, їх повинні були внести в проекти”._

\[caption id="attachment\_67835" align="aligncenter" width="600"\]![](https://mpz.brovary.org/wp-content/uploads/2017/03/korolenko.jpg) Олександр Короленко\[/caption\]

В системі Прозорро [тендер](https://prozorro.gov.ua/tender/UA-OCDS-2016-06-17-710969/) на будівництво дороги по Київській з очікуваною вартістю у 31 млн 100 тис зареєстровано було ще влітку, однак він досі знаходиться у статусі “Не визначено”. Між тим, на сайті БМР відділ капбудівництва [відзвітувався](http://brovary-rada.gov.ua/news/14858.html), що на цій ділянці вже виконуються підготовчі роботи до виконання будівельних робіт з реконструкції.

Новозбудована так звана **“Алея кохання”**, в районі вулиць Петлюри та Короленка, а за документами “пішохідний бульвар в 34-му мікрорайоні”, передбачає **3,5 млн грн**, з яких в цьому році заплановано витратити **2,2 млн**. Це новий проект, реалізований за спонсорські кошти. Як зазначила наприкинці минулого року на [бюджетних слуханнях](https://mpz.brovary.org/byudzhetni-sluhannya-pochalysya-zvitom-viddilu-kapbudivnytstva/) очільниця відділу капбудівництва **Людмила Павлик**, внески декількох інвесторів склали 1,8 млн грн, за ці кошти закінчують укладати плитку, а от вже освітлення та благоустрій території (лавочки, урни, дитячі майданчики) треба робити за бюджетні кошти, якщо не знайдуться ще спонсори. Лише на мінімальне освітлення (без запланованих декоративних ліхтарів) вздовж алеї потрібно 600 тис грн. Однак при підготовці на чергову [**26-ту сесію**](https://mpz.brovary.org/anons-23-bereznya-vidbudetsya-chergova-sesiya-brovarskoyi-miskoyi-rady/) додаткове фінансування на цей об'єкт ВКБ не запросив.

\[caption id="attachment\_68051" align="aligncenter" width="600"\][![](https://mpz.brovary.org/wp-content/uploads/2017/03/17353361_1327701863952656_8002164583061526463_n.jpg)](https://mpz.brovary.org/wp-content/uploads/2017/03/17353361_1327701863952656_8002164583061526463_n.jpg) Плитку покладено. Фото: Світлана Яцив\[/caption\]

[![](https://mpz.brovary.org/wp-content/uploads/2017/03/17351992_1327701827285993_1933440792275267010_n.jpg)](https://mpz.brovary.org/wp-content/uploads/2017/03/17351992_1327701827285993_1933440792275267010_n.jpg)

[![](https://mpz.brovary.org/wp-content/uploads/2017/03/17343018_1327701857285990_1053921391302245923_n.jpg)](https://mpz.brovary.org/wp-content/uploads/2017/03/17343018_1327701857285990_1053921391302245923_n.jpg)

**Приватний сектор Старого міста**

В цьому році заплановано будівництво вулиць **Чехова, Биківнянської, Чепурного, Юрія Шевельова (Красної), провулку Деснянський** - на проектні роботи для кожної виділено по **50 тис** із запланованих 1,2 млн та **150 тис** на **вулицю Маяковського** (із 3 млн). Також по **150 тис** отримає проект для **вул. Радистів** (із 5 млн) в II мікрорайоні, де заплановано будівництво ЖК “Скандія” та вузлова транспортна розв’язка на розі **вул. Олега Онікієнка** та **Івана Сірка** (загалом 2 млн).

\[caption id="attachment\_67817" align="aligncenter" width="600"\]![](https://mpz.brovary.org/wp-content/uploads/2017/03/semistreet_Desnyanskij.jpg) Провулок Деснянський\[/caption\]

\[caption id="attachment\_67822" align="aligncenter" width="600"\]![](https://mpz.brovary.org/wp-content/uploads/2017/03/street_Chehova.jpg) Вулиця Чехова\[/caption\]

Олександр Короленко зазначає: “_Серед нових запроектованих вулиць - переважно приватний сектор району Старе місто. Наприклад, Маяковського ніколи не мала твердого покриття, а це найдовша вулиця Броварів. Точно можу сказати, для такої вулиці 150 тисяч мало, бо там багато роботи. Також деякі вулиці вже давно в черзі, там відсутнє тверде покриття, а зараз просто багнюка. Стосовно транспортної розв’язки на розі вул. Онікієнка та Сірка, тут заплановане будівництво лівого повороту за заправкою (раніше Лукойл) після шляхопроводу через залізницю, щоб мати можливість проїхати до ШБУ-50, КП "Бровари-Благоустрій", кладовища, при цьому не розвертаючись під другим шляхопроводом”._

\[caption id="attachment\_67826" align="aligncenter" width="600"\]![](https://mpz.brovary.org/wp-content/uploads/2017/03/map.jpg) Вулиця Маяковського та Биківнянська\[/caption\]

\[caption id="attachment\_67828" align="aligncenter" width="600"\]![](https://mpz.brovary.org/wp-content/uploads/2017/03/street_Mayakivskogo.jpg) Вулиця Маяковського\[/caption\]

За [інформацією](http://brovary-rada.gov.ua/news/14858.html) відділу капітального будівництва, зараз отримані містобудівні умови та обмеження, виконуються вишукувальні роботи (топозйомка) у ході будівництва вулиць Чехова, Чепурного, Шевельова, пров. Деснянський.

\[caption id="attachment\_67829" align="aligncenter" width="600"\]![](https://mpz.brovary.org/wp-content/uploads/2017/03/street_Chepurnogo.jpg) Вулиця Чепурного\[/caption\]

\[caption id="attachment\_67830" align="aligncenter" width="600"\]![](https://mpz.brovary.org/wp-content/uploads/2017/03/street_radistiv.jpg) Вулиця Радистів\[/caption\]

На бюджетних [слуханнях](https://mpz.brovary.org/byudzhetni-sluhannya-pochalysya-zvitom-viddilu-kapbudivnytstva/) будівництво вулиці **Симоненка** на ділянці від вул. Київської до вул. Ольги Кобилянської (ІІ та ІІІ черги) не викликало захоплення у депутатів. _“Чому ми повинні підвищувати інвестиційну привабливість новозбудованих житлових комплексів, до яких ведуть ці нові вулиці, забуваючи про мешканців старої частини міста, які роками живуть без доріг?”_– задавалися питаннями депутати і зрештою грошей на проект не виділили. Доцільність цього рішення підтвердив і Олександр Короленко: _“На вулицю Симоненко, правильно зробили, що не надали фінансування, тому що сам проект треба переробляти, дорога не повинна мати 4 смуги. Коли буде змінений ДБН в цьому році, тоді будемо міняти”._ Не виділені кошти і на автомобільну дорогу загального користування по **вул. Грушевського**.

**Чи виконані минулорічні проекти?**

Згідно змін, внесених у програму, до виконаних робіт відділ КБ відніс капітальний ремонт **шляхопроводу через залізничні колії заводу "Торгмаш"** по вул. Кутузова (загальна сума витрат за 2016 рік — **27 млн 819 тис**) та реконструкцію магістральної **вулиці Київської** (I черга, коригування) (загальна сума **67 млн 956 тис**).

У системі Прозорро були зареєстровані два оголошення про торги по цих будівництвах: [шляхопровід](https://prozorro.gov.ua/tender/UA-OCDS-2016-02-11-632614/) на Торгмаш з сумою у 23 млн 965 тис та магістральна [вулиця](https://prozorro.gov.ua/tender/UA-OCDS-2016-02-11-612104/) Київська 25 млн 738 тис. Однак обидва тендери знаходяться у стані "Не визначено".

Слід зазначити, що тема ремонту шляхопроводу на Торгмаш свого часу викликала бурхливі обговорення, як серед місцевих мешканців та активістів, так і серед депутатів на [сесії](https://mpz.brovary.org/den-tushky-shestero-osib-otrymaly-usyu-povnotu-vlady-u-brovarah/), коли виділялось фінансування.

Наразі [ремонт](https://mpz.brovary.org/navit-pislya-koshtovnogo-remontu-mist-na-torgmashi-prozhyve-vid-5-do-25-rokiv-ekspert/) завершений, дорога [відкрита](https://mpz.brovary.org/nareshti-vidkryly-proyizd-mostom-na-torgmashi-foto/) для руху автотранспорту і можна відслідкувати перші результати, оцінку яким зміг надати Олександр Короленко: _”9 березня ми разом з представником MC Bauhemi (деякі їхні матеріали використовувалися при ремонті шляхопроводу) оглянули шляхопровід після зими - пройшло 4 місяці після завершення ремонту. По швам є трохи нарікань, але, в цілому, поки - нормально. Асфальтове покриття мені не подобається: літо покаже, чи правий я чи ні. А ось під спорудою вже "повилазили" недоліки в роботі будівельників: недочистили, не влаштували захисний шар (спеціальне фарбування), використали дешевий, неякісний матеріал або порушили технологію нанесення. Вже зараз треба викликати будівельників, щоб перероблювали та доробили те, що не зроблено в межах гарантійних зобов’язань, які по угоді складають 3 роки.”_

\[caption id="attachment\_67832" align="aligncenter" width="600"\]![](https://mpz.brovary.org/wp-content/uploads/2017/03/most_Torgmash-garantia-2-1.jpg) Захисний шар покриття на мосту Торгмаш. Фото: Олександр Короленко\[/caption\]

![](https://mpz.brovary.org/wp-content/uploads/2017/03/most_Torgmash-garantia-3-1.jpg)

\[caption id="attachment\_67834" align="aligncenter" width="600"\]![](https://mpz.brovary.org/wp-content/uploads/2017/03/most_Torgmash-garantia-4-1.jpg) Гарантійні строки експлуатації, частина угоди з підрядником\[/caption\]

**Реконструкція каналізаційних очисних споруд**

Згідно прийнятих змін до “Міської програми по будівництву та реконструкції інженерних мереж на 2016-2020 роки”, в цьому році з **10** об’єктів вирішено профінансувати **7** на загальну суму **18 млн 902 тис грн**, один об'єкт заявлений як виконаний.

Цієї весни має розпочатися будівництво напірної каналізації та водопроводу по **вул. Онікієнка** Олега (Кутузова), на яке виділено з бюджету **2 млн 550 тис.** Проект каналізації на Торгмаш повинен вирішити проблему підключення до мережі декількох старих двохповерхівок, також туди зможе врізатися приватний сектор на [Радіостанції.](https://mpz.brovary.org/chy-zakonno-zvodyat-budynky-na-radiostantsiyi/) Ця ділянка зараз активно забудовується приватними будинками, серед яких багато і великих 4-поверхівок.

\[caption id="attachment\_67855" align="aligncenter" width="600"\]![](https://mpz.brovary.org/wp-content/uploads/2017/03/baturynskaya-1.jpg) Приватні будинки Радіостанції\[/caption\]

\[caption id="attachment\_67856" align="aligncenter" width="600"\]![](https://mpz.brovary.org/wp-content/uploads/2017/03/baturynskaya-3.jpg) Приватна новобудова екс-депутата Авксентія Граната\[/caption\]

Як інформує відділ КБ на сайті БМР, зараз виконується коригування проектної документації з будівництва напірної каналізації та водопроводу по вул. Онікієнко (Кутузова), яка була надана замовнику у повному обсязі на погодження 14.03.2017 та ведеться будівництво мережі дощової каналізації по **Чорновола та Фельдмана**.

Воду на цій ділянці планують відвести до об’їзної дороги до **озера Осинка**, це буде самотічна каналізація, зроблена з природним нахилом. Проект отримав з місцевого бюджету **2 млн 280 тис** (із загальних 7 млн 280 тис).

\[caption id="attachment\_67857" align="aligncenter" width="600"\]![](https://mpz.brovary.org/wp-content/uploads/2017/03/1-vul-Feldmana1.jpg) Вулиця Фельдмана\[/caption\]

Продовжується в цьому році будівництво водовідводу дощових та талих вод по 10-му мікрорайону (ділянка від **вул. Героїв Небесної Сотні до вул. Переяславський шлях**), на який виділено **1 млн грн**. В районі **вулиці Грушевського** під час дощів [збирається](https://mpz.brovary.org/vulytsyu-grushevskogo-zalylo-vodoyu-fontanuye-z-pid-lyukiv-i-zlyvayut-vidkachane-foto/) велика калюжа, для реалізації проекту по її відведенню потрібно внести коригування в уже існуючий проект. _“Треба буде зробити “прокол” на Кірова та з’єднати комунікації,”_– зазначала на бюджетних слуханнях Людмила Павлик.

\[caption id="attachment\_67858" align="aligncenter" width="600"\]![](https://mpz.brovary.org/wp-content/uploads/2017/03/Zalylo-fontanuye-Grushevskogo-vulytsya-20.02.2017_00003.jpg) Перехрестя вулиць Грушевського та Героїв Небесної Сотні\[/caption\]

\[caption id="attachment\_67859" align="aligncenter" width="600"\]![](https://mpz.brovary.org/wp-content/uploads/2017/03/Zvtoplennya-Grushevskogo-avariya-GNS-00003.jpg) Вулиця Грушевського "плаче" і взимку, і літом\[/caption\]

Часткове вирішення проблеми підтоплення Старого міста – добудова вже майже побудованої мережі водовідведення, прокладання 468 метрів каналів. Цей проект давно почали, але останні півкілометра проходили приватними ділянками, і не було остаточної згоди його закінчити. Зараз нарешті проект завершують: на будівництво водовідводу дощових та талих вод **по масиву "Оболонь"** (ділянка від масиву "Оболонь" до вул. Київської) додано ще **2 млн грн**.

Серед завершенних проектів зазначено будівництво водопровідної мережі по **вул. Симоненка.**

Між тим, через великі суми фінансування не надали кошти на наступні три проекта:

- Проектування та реконструкція ЛЕП-110 кВ Бровари-Алюмінієва-1,2, Бровари-Металургійна-1,2 з переведенням частини ПЛ-110кВ біля ПС-110кВ "Алюмінієва" в КЛ-110кВ. Реконструкція ЛЕП-35кВ в районі розміщення ПС-110кВ "Алюмінієва" (заплановано **62 млн 690 тис**);
- Проектування, коригування робочого проекту та будівництво 2-го вводу газопроводу високого тиску (заплановано **1 млн 75 тис**);
- Реконструкція каналізаційних очисних споруд, розташованих на землях Красилівської сільської ради Броварського району Київської області зі збільшенням потужності з 22000м3 до 37000м3 (заплановано **137 млн 612 тис**).

Реконструкція каналізаційних очисних споруд тягне аж на **137 млн грн**, тож реалізувати цей проект місто може лише на умовах співфінансування (10%). Проте, як зазначали на минулих бюджетних слуханнях, міськрада веде переговори з польськими партнерами, які готові фінансувати 50-70% витрат по проекту. Інші кошти планують отримати з області або Міністерства екології.

Нагадаємо, по основним програмам відділу капбудівництва та управлінню ЖКГ на **2017-2021 роки** виділені наступні суми:

- на капітальний ремонт, утримання об’єктів житлового фонду та благоустрою міста - **78 млн грн**;
- на будівництво та реконструкцію об’єктів соціального призначення - **20 млн 786 тис грн**;
- на будівництво та реконструкції вулично-шляхових мереж - **18 млн 902 тис грн**;
- на будівництво та реконструкцію інженерних мереж — **7 млн 830 тис грн**.

**Фото - "Маєш право знати", Світлана Яцив, Дмитро Карпій, Олександр Короленко**
