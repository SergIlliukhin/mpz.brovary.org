---
title: "Броварчани не скаржаться на тютюнокуріння в місті. Міська влада вважає, що це результат їхніх дій"
date: 2016-10-26
author: 
  username: "pravoznaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "novini"
  - "palinnya"
coverImage: "wp-content/uploads/2016/10/1402234826_o-tobacco-deception-facebook.jpg"
---

**Ваші сусіди палять на сходах? Палять чоловіки поряд з вами на автобусній зупинці? Палить невгамовна компанія на дитячому майданчику? Одне з двох: або вас влаштовує дихати димом та спостерігати за правопорушеннями, або вам це все мариться. Бо за документами ніхто в місті у невстановлених місцях не палить, а міська влада впевнена, що все зробила для зниження тютюнокуріння в місті.**

На сайті Броварської міської ради [опубліковано](https://brovary-rada.gov.ua/documents/24658.html) Звіт про періодичне відстеження результативності регуляторного акта «Про впорядкування тютюнокуріння на території м.Бровари». В ньому [йдеться](https://onedrive.live.com/view.aspx?resid=76CC13A1B9E773BD!956&ithint=file%2cdocx&app=Word&authkey=!AP53cxZE1XhXqHI) про те, що результативність акту оцінюють за кількістю звернень мешканців та кількістю складених адмінпротоколів. Далі цитата:

> У період з **вересня 2014 року** по **вересень 2016 року** звернень від мешканців міста та протоколів від органів внутрішніх справ щодо тютюнокуріння у вільних від цього місцях не надходили.

Тобто за два роки було складено **0** протоколів та зафіксовано **0** звернень. Тому міська влада констатує:

> Прийнятий регуляторний акт сприяє зниженню тютюнокуріння серед мешканців міста та запровадженню здорового способу життя.

Нагадаємо, що з 2012 року згідно [Закону](http://zakon0.rada.gov.ua/laws/show/2899-15) "Про заходи щодо попередження та зменшення вживання тютюнових виробів і їх шкідливого впливу на здоров'я населення" **забороняється** куріння тютюнових виробів, а також електронних сигарет і кальянів \[spoiler title="у таких місцях:"\]

1) у ліфтах і таксофонах;

2) у приміщеннях та на території закладів охорони здоров’я;

3) у приміщеннях та на території навчальних закладів;

4) на дитячих майданчиках;

5) у приміщеннях та на території спортивних і фізкультурно-оздоровчих споруд та закладів фізичної культури і спорту;

6) у під’їздах житлових будинків;

7) у підземних переходах;

8) у транспорті загального користування, що використовується для перевезення пасажирів;

9) у приміщеннях закладів ресторанного господарства;

10) у приміщеннях об’єктів культурного призначення;

11) у приміщеннях органів державної влади та органів місцевого самоврядування, інших державних установ;

12) на стаціонарно обладнаних зупинках маршрутних транспортних засобів.

\[/spoiler\]

Також **забороняється**, крім спеціально відведених для цього місць, куріння тютюнових виробів \[spoiler title="у таких місцях:"\]

1) у приміщеннях підприємств, установ та організацій усіх форм власності;

2) у приміщеннях готелів та аналогічних засобів розміщення громадян;

3) у приміщеннях гуртожитків;

4) в аеропортах та на вокзалах.

\[/spoiler\]

А [Кодекс](http://zakon5.rada.gov.ua/laws/show/80731-10) України про адмінпорушення, ст.175-1 зазначає:

> Куріння тютюнових виробів у місцях, де це заборонено законом, а також в інших місцях, визначених рішенням відповідної сільської, селищної, міської ради, - тягне за собою попередження або накладення штрафу від трьох до десяти неоподатковуваних мінімумів доходів громадян (**51-170 грн**).
> 
> Повторне протягом року вчинення порушення, передбаченого [частиною першою](http://zakon5.rada.gov.ua/laws/show/80731-10/page11#n1882) цієї статті, за яке особу вже було піддано адміністративному стягненню, - тягне за собою накладення штрафу від десяти до двадцяти неоподатковуваних мінімумів доходів громадян (**170-340 грн**).

Проте це все не стосується Броварів - тут не палять.
