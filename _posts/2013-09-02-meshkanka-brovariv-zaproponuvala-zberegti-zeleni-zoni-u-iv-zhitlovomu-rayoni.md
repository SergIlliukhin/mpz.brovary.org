---
title: "Мешканка Броварів запропонувала зберегти зелені зони у ІV житловому районі"
date: 2013-09-02
tags: 
  - "4-zhitloviy-rayon"
  - "brovary"
  - "vibir-redaktsiyi"
  - "vnesennya-zmin"
  - "gromadske-obgovorennya"
  - "detalniy-plan"
  - "mistobudivna-dokumentatsiya"
  - "novini"
  - "obgovorennya"
---

**[![Детальний план 4 район](https://mpz.brovary.org/wp-content/uploads/2013/07/Detalniy-plan-4-rayon.png)](https://mpz.brovary.org/wp-content/uploads/2013/07/Detalniy-plan-4-rayon.png)У рамках громадського обговорення проекту внесення змін до Детального плану території ІV житлового району, яке тривало до 26 серпня, до броварського управління містобудування та архітектури надійшла всього одна пропозиція від мешканців. Громадянка Козленко Галина Олексіївна запропонувала зберегти зелені зони в районі вулиць Симоненка та Виноградної. Інших зауважень та пропозицій від  громадськості щодо внесення змін в зазначений проект містобудівної документації не надходило. Про це [повідомляється](http://docs.pravo-znaty.org.ua/p8830/30.08.2013) на офіційному веб-сайті Броварської міської ради в оголошенні під назвою "Результати розгляду пропозицій від громадськості до проекту внесення змін..."**

Як сказано у повідомленні, пропозиція пані Козленко була розглянута та прийнята державним підприємством Український державний науково-дослідний інститут   проектування міст «Діпромісто» імені Ю.М.Білоконя для врахування при подальших стадіях проектування об'єктів забудови ІV житлового району.

Нагадаємо, 26 липня міська рада [винесла на обговорення](https://mpz.brovary.org/rozpochalos-gromadske-obgovorennya-zmin-do-planu-teritoriyi-iv-zhitlovogo-rayonu-m-brovari/) Проект містобудівної документації для врахування громадських інтересів під час розроблення “Проекту внесення змін в  “Детальний план території ІV житлового району. І етап. Схема планування території”. ІV житловий район включає вулиці Київську, Чорновола, Шевченка, Чубинського, Симоненка, а також  вулиці місцевого значення (житлові). Детальніше з проектом змін можна ознайомитись [за цим посиланням](https://mpz.brovary.org/rozpochalos-gromadske-obgovorennya-zmin-do-planu-teritoriyi-iv-zhitlovogo-rayonu-m-brovari/).
