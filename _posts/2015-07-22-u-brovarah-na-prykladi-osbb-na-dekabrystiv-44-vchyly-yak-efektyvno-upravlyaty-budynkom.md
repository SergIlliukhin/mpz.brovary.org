---
title: "У Броварах на прикладі ОСББ на Декабристів, 44 вчили, як ефективно управляти будинком"
date: 2015-07-22
author: 
  username: "komarovskyj"
  display_name: "Комаровський Олексій"
categories: 
  - "hromada"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "novini"
  - "ozymaj"
  - "osbb"
  - "samopomich"
  - "sauk"
  - "shelest"
---

**Як створити об’єднання співвласників багатоквартирного будинку (ОСББ), як вирішувати у своєму домі, хто та які повинен надавати послуги, як зробити, щоб ці послуги були якісні, як знизити рівень криміногенної ситуації в своєму будинку та досягти відчуття єдності між сусідами багатоповерхівки — про це та багато іншого 15 липня розповіли мешканцям Броварів керівники кількох міських ОСББ. А щоб інформація була більш наочною, організатори - Ресурсний центр ОСББ Броварів та ініціативна група об’єднання «Самопоміч» - зробили її у вигляді лекції-екскурсії  по території ОСББ адресою вул. Декабристів, 44.**

Усіх охочих дізнатись досвід створення ОСББ - а таких зібралося близько 30 осіб - організатори лекції разом з головою ОСББ по вул. Декабристів, 44 **Катериною Шелест**, зустрічали біля будинку.

[![осбб-декаб-44 (12)](https://mpz.brovary.org/wp-content/uploads/2015/07/osbb-dekab-44-12.jpg)](https://mpz.brovary.org/wp-content/uploads/2015/07/osbb-dekab-44-12.jpg)

[![осбб-декаб-44 (20)](https://mpz.brovary.org/wp-content/uploads/2015/07/osbb-dekab-44-20.jpg)](https://mpz.brovary.org/wp-content/uploads/2015/07/osbb-dekab-44-20.jpg)

[![осбб-декаб-44 (17)](https://mpz.brovary.org/wp-content/uploads/2015/07/osbb-dekab-44-17.jpg)](https://mpz.brovary.org/wp-content/uploads/2015/07/osbb-dekab-44-17.jpg)

Увагу присутніх привернув металевий паркан з воротами, що відкриваються для автомобілів спеціальними ключами власників квартир (працюють на дистанційному управлінні), двері на кодовому замку та камери спостереження по периметру паркану.

[![осбб-декаб-44 (32)](https://mpz.brovary.org/wp-content/uploads/2015/07/osbb-dekab-44-32.jpg)](https://mpz.brovary.org/wp-content/uploads/2015/07/osbb-dekab-44-32.jpg)

[![осбб-декаб-44 (31)](https://mpz.brovary.org/wp-content/uploads/2015/07/osbb-dekab-44-31.jpg)](https://mpz.brovary.org/wp-content/uploads/2015/07/osbb-dekab-44-31.jpg)

[![осбб-декаб-44 (36)](https://mpz.brovary.org/wp-content/uploads/2015/07/osbb-dekab-44-36.jpg)](https://mpz.brovary.org/wp-content/uploads/2015/07/osbb-dekab-44-36.jpg)

Сама огорожа відділяє від «зовнішнього світу» не лише будинок, а й паркінг для автомобілів та дитячі майданчики. Як стало зрозуміло згодом, така захисна система ще й убезпечує мешканців будинку від «випадкових перехожих», серед яких можуть бути бомжі, особи в стані алкогольного та наркотичного сп’яніння, квартирні чи автомобільні злодії тощо.

[![осбб-декаб-44 (2)](https://mpz.brovary.org/wp-content/uploads/2015/07/osbb-dekab-44-2.jpg)](https://mpz.brovary.org/wp-content/uploads/2015/07/osbb-dekab-44-2.jpg)

У дворі будинку — чистота, дитячі майданчики акуратно пофарбовані, біля вікон висаджені квіти. Таке дбайливе ставлення до місця, де мешкаєш, апріорі збільшується в рази, коли мешканець усвідомлює, що він є співвласником будинку, чітко розуміє, що він є розпорядником коштів, які вкладає в утримання будинку.

[![осбб-декаб-44 (28)](https://mpz.brovary.org/wp-content/uploads/2015/07/osbb-dekab-44-28.jpg)](https://mpz.brovary.org/wp-content/uploads/2015/07/osbb-dekab-44-28.jpg)

[![осбб-декаб-44 (29)](https://mpz.brovary.org/wp-content/uploads/2015/07/osbb-dekab-44-29.jpg)](https://mpz.brovary.org/wp-content/uploads/2015/07/osbb-dekab-44-29.jpg)

[![осбб-декаб-44 (34)](https://mpz.brovary.org/wp-content/uploads/2015/07/osbb-dekab-44-34.jpg)](https://mpz.brovary.org/wp-content/uploads/2015/07/osbb-dekab-44-34.jpg)

Будинок за адресою вул. Декабристів, 44, як розповідає Катерина Шелест, розпочав своє життя як ОСББ 1 грудня 2013 року. Спочатку були складнощі — з документацією, оформленням. Згодом, коли об’єднання було зареєстровано як юридична особа, співвласники почали самі визначати, з якими фірмами чи установами укладати угоди з отримання послуг. Причому, перевага співвласників будинку у тому, що вони можуть самі моніторити ситуацію на ринку послуг і самі вибирати собі виконавців.

[![осбб-декаб-44 (16)](https://mpz.brovary.org/wp-content/uploads/2015/07/osbb-dekab-44-16.jpg)](https://mpz.brovary.org/wp-content/uploads/2015/07/osbb-dekab-44-16.jpg)

[![осбб-декаб-44 (30)](https://mpz.brovary.org/wp-content/uploads/2015/07/osbb-dekab-44-30.jpg)](https://mpz.brovary.org/wp-content/uploads/2015/07/osbb-dekab-44-30.jpg)

Можна (і це зробили жителі будинку на Декабристів, 44) вибрати організацію, яка займається вивезенням сміття, яка ремонтує та обслуговує ліфти, наприклад, ремонтує дахи чи встановлює вікна, на договірних засадах вибирати обслуговуючий персонал — двірників, сантехніків, електриків. Продуктивність праці суттєво зростає, коли обслуговуючий персонал чітко розуміє, що від нього хочуть і яку конкретну оплату своєї праці він отримає.

Дещо складніше триває співпраця в сфері надання тих послуг, які йдуть від держави — газ, водопостачання, електроенергія. Але й тут можна всього навчатися, набути досвіду, зокрема, як жартували організатори заходу, в області конфліктології.

[![осбб-декаб-44 (22)](https://mpz.brovary.org/wp-content/uploads/2015/07/osbb-dekab-44-22.jpg)](https://mpz.brovary.org/wp-content/uploads/2015/07/osbb-dekab-44-22.jpg)

[![осбб-декаб-44 (40)](https://mpz.brovary.org/wp-content/uploads/2015/07/osbb-dekab-44-40.jpg)](https://mpz.brovary.org/wp-content/uploads/2015/07/osbb-dekab-44-40.jpg)

Важливо знати, що в процесі переходу будинку з-під влади ЖЕК до ОСББ потрібно вивчити усю документацію будинку, а також провести повну технічну інвентаризацію усього «добра», який переходить разом із будинком. Чимало документів потрібно відновлювати, перероблювати, здобувати від ЖЕКів через суди — треба бути готовими до всього.

Відсутність досвіду, як запевняють організатори заходу — не перешкода: сама керівник правління ОСББ (Декабристів, 44) Катерина Шелест свого часу (ще рік тому) не мала ні відповідної освіти, ні практики, сама вона є фахівцем у галузі, яка не пов'язана з житлово-комунальною сферою. Згодом клопотання на ентузіазмі  перетворилося на постійну роботу. Так, пані Катерина зараз працює на посаді голови правління ОСББ на зарплаті.

На шляху до здійснення задуманого можуть бути різні перешкоди — це і пасивні мешканці будинку, і самі ЖЕКи, і бюрократично-чиновницький апарат. Головне, кажуть організатори, мати терпіння. Допомогти ініціативним групам можуть самі мешканці будинків — хтось із сусідів обов’язково виявиться або юристом, або будівельником, або просто «пробивною» людиною.

[![осбб-декаб-44 (24)](https://mpz.brovary.org/wp-content/uploads/2015/07/osbb-dekab-44-24.jpg)](https://mpz.brovary.org/wp-content/uploads/2015/07/osbb-dekab-44-24.jpg)

[![осбб-декаб-44 (42)](https://mpz.brovary.org/wp-content/uploads/2015/07/osbb-dekab-44-42.jpg)](https://mpz.brovary.org/wp-content/uploads/2015/07/osbb-dekab-44-42.jpg)

Починало керівництво ОСББ (Декабристів, 44) з того, що збирало з усіх квартир (таких 192) перший благодійний внесок у розмірі 700 грн з квартири, 126 квартир — виявили бажання, решта — ні. Уся ця сума була внесена в т. з. фонд ОСББ, створене правління Об’єднання, яке обиралося більшістю мешканців.

На сьогодні місячний внесок з кожної квартири складає близько 200 грн, плюс окремо йде оплата послуг за газ, бо будинок має власну котельню. Квартир, які взагалі нічого не платять, на сьогодні лише три, та й то після того, як співвласники зустрілися з неплатіжниками та переговорили, ті пообіцяли, що виправляться.

Не рідше, ніж у три місяці правління ОСББ проводить планові збори, на яких порушуються гострі, актуальні проблеми (бувають і частіше, якщо є така необхідність). Раз на рік ОСББ обов’язково проводить загальні збори всіх співвласників квартир будинку.

[![осбб-декаб-44 (21)](https://mpz.brovary.org/wp-content/uploads/2015/07/osbb-dekab-44-21.jpg)](https://mpz.brovary.org/wp-content/uploads/2015/07/osbb-dekab-44-21.jpg)

[![осбб-декаб-44 (3)](https://mpz.brovary.org/wp-content/uploads/2015/07/osbb-dekab-44-3.jpg)](https://mpz.brovary.org/wp-content/uploads/2015/07/osbb-dekab-44-3.jpg)

Захід, на якому буди присутні представники влади, інших броварських ОСББ **Андрій Саук** та **Тетяна Озимай**, юристи ініціативної групи «Самопомочі», банку «Ощадбанк» (один з банків-учасників Державної програми стимулювання населення, в тому числі ОСББ, до впровадження енергоефективних заходів шляхом відшкодування частини суми кредиту) та потенційні ініціатори створення нових багатоквартирних об’єднань, надав чимало цікавої інформації.

Наприклад, присутні обговорювали зміни в законодавстві, як от:

— кожний співвласник має право вільного доступу до технічної документації на будинок; — установчі збори можна проводити протягом 15 днів; — усі співвласники без виключення є членами ОСББ; — будинок передається ОСББ з моменту його створення;

Щоправда, ще не всі питання врегульовані на законодавчому рівні і необхідно дочекатися підзаконних актів, які чіткіше роз’яснять деякі норми зміненого законодавства щодо ОСББ.

Можна впевнено сказати, що лекція пройшла з користю, адже по її завершенні виявилося багато охочих створювати нові ОСББ, яких зупиняло лише одне питання: «З чого починати?». Досвідчені в цій справі колеги надали свою повну "контактну базу" — назви сторінок в соцмережах та номери телефонів і пообіцяли, що новим ентузіастам будуть надавати всіляку консультаційну допомогу.

**Фото - Аліна Єрмоленко**
