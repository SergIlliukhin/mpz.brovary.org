---
title: "Е-декларування: що заробляють броварські \"демальянсівці\"?"
date: 2017-05-04
author: 
  username: "pravoznaty"
  display_name: "Маєш право знати"
categories: 
  - "rozsliduvannya"
  - "vlada"
  - "novyny"
tags: 
  - "illyuhin"
  - "andriy-sauk"
  - "berestovyj"
  - "brovary"
  - "vibir-redaktsiyi"
  - "demalyans"
  - "e-deklaratsiyi"
  - "e-deklaruvannya"
  - "novini"
coverImage: "wp-content/uploads/2017/05/da.jpg"
---

**1 травня сплив додатковий термін подачі електроних декларацій для місцевих депутатів. "Маєш право знати" вже [публікувало](https://mpz.brovary.org/e-deklaruvannya-blysk-zlydni-brovarskoyi-fraktsiyi-radykalna-partiya-lyashka/) декларації депутатів Броварської міської ради з фракції “Радикальної партії Ляшка”. Сьогодні аналізуємо е-декларації депутатів фракції “Демальянс”: Андрія Саука, Олега Берестового та Сергія Іллюхіна.**

У своїй [декларації](https://public.nazk.gov.ua/declaration/bed9f5ac-9fd9-478f-89e6-d0bb181d6810) голова фракції **Олег Берестовий** вказує своїх батьків, з якими у рівних відсотках володіє квартирою (35,1 кв.м) у Києві. Також, серед нерухомості у власності матері земельна ділянка (2 490 кв.м) у селі Надточаївка Черкаської обл, а у батька в цій області ділянка (915,5 кв.м) в селі Сигнаївка.

![](https://mpz.brovary.org/wp-content/uploads/2017/03/Oleg-Berestovyj.jpg)

Депутат має авто **Seat Ibiza** 2007 року випуску за **90 тис грн**. Серед доходів пан Берестовий зазначив **144 285 грн** від підприємницької діяльності, а також **14 952 грн** пенсії та **30 000 грн** зарплатні батька і **44 400 грн** матері. Грошових активів наймолодший депутат міськради має **20 тис грн** та **100 євро**, а також **2 тис грн** на банківському рахунку.

Також депутат вказує, що входить до складу керівних органів Політичної ради “ДемАльянс” (Демократичний Альянс) та є членом ГО “Молодь демократичного Альянсу”.

Кандидат у мери на останніх виборах та депутат **Андрій Саук** в своїй [декларації](https://public.nazk.gov.ua/declaration/32a1b010-9cfc-443b-a716-0422f01375b2) серед родичів вказує дружину, яка володіє двома земельними ділянками у с. Глеваха (1 100 кв.м) Васильківського р-ну, що куплена у 2004 р., та у с.Гоголів (1 200 кв.м) Броварського р-ну, придбану у 2010 р. У власності дружини також є авто **Renault Clio Symbol** 2007 року випуску, придбане в 2009 р. за **53 тис грн**.

![](https://mpz.brovary.org/wp-content/uploads/2015/03/Sauk-Andriy-DSC_0214.jpg)

Пан Саук є власником квартири площею 74,9 кв.м, яку придбав за **522 247 грн** в 2009 р. Серед доходів депутат зазначив основну зарплатню **164 666 грн** та **7 400 грн**, які він отримав за сумісництвом, в якості голови правління ОСББ та головного економіста в банку “Хрещатик”. Зарплатня дружини склала **25 974 грн**.

![](https://mpz.brovary.org/wp-content/uploads/2017/02/Segrij-Illyuhin-3.jpg)

Найбільше доходів у нового депутата **Сергія Іллюхіна.** Він у своїй [декларації](https://public.nazk.gov.ua/declaration/041d7166-f9da-46c1-9b3a-a3373e6932e3) вказує дружину та сина. Разом з дружиною депутат має у співвласності придбану в 2009 р. квартиру (97,5 кв.м) в Броварах, оціночною вартістю **242 тис грн**. Також дружина придбала в 2013 р. окрему квартиру (47,4 кв.м) та авто **Skoda Fabia** 2010 рок випуску, придбане за **130 тис грн** в 2010 р. Основний дохід пан Іллюхін має від підприємницької діяльності: за 2016 рік він отримав **1 200 734 грн**. Ще його дружина отримала в 2016 році **25 800 грн** виплат по народженню дитини. Серед грошових активів пан Іллюхін зазначив: готівкових коштів **800 тис грн** та **30 тис дол,** а також на банківському рахунку **129 454 грн**. Дружина має на рахунку **58 348 грн**.

Сергій Іллюхін також є головою Київської обласної організації політичної партії "Демократичний альянс".
