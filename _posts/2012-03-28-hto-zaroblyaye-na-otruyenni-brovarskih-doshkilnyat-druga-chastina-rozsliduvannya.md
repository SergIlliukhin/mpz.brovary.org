---
title: "Хто заробляє на отруєнні броварських дошкільнят? Друга частина розслідування."
date: 2012-03-28
categories: 
  - "rozsliduvannya"
tags: 
  - "vibir-redaktsiyi"
  - "dnz-kolosok"
  - "onyshhenko"
  - "sapozhko"
  - "tenderi"
  - "torgprodservis"
---

[![](https://mpz.brovary.org/wp-content/uploads/2012/03/kolosok3.jpg "kolosok3")](https://mpz.brovary.org/wp-content/uploads/2012/03/kolosok3.jpg)«Маєш Право Знати» публікує другу частину розслідування «Хто заробляє на отруєнні броварських дошкільнят?».

[Читайте також першу частину матеріалу про те, як в броварському ДНЗ «Колосок» масово отруїлися діти неякісним напоєм.](https://mpz.brovary.org/hto-zaroblyaye-na-otruyenni-brovarskih-doshkilnyat/)  

 

 

 

**Як стати тендерним чемпіоном маючи статутний фонд** **$125?**

Але чому влада стала стіною на захист ПП «Торгпродсервіс», звинувачуючи в отруєнні кого завгодно, тільки не самого постачальника неякісних продуктів? Чому управління освіти на чолі з Онищенком так вперто «протягують» до держзакупівель саме це підприємство? Навівши довідки, з’ясувалось, що «Торгпродсервіс» займається постачанням харчів, переважно, в лікарні, санаторії та установи, де перебувають інваліди, натомість досвіду роботи з дитсадками досі не мав. Більше того – «Торгпродсервіс» є приватним підприємством зі статутним фондом всього в одну тисячу гривень! Такий скромний капітал підприємства означає, що в разі виникнення претензій щодо якості наданих послуг, «Торгпродсервіс» зможе відповісти виключно цією тисячею, та ще майном директора та засновника в одній особі – пана Олійника М.М.

На ці факти можна було спробувати особливо не зважати, якби «Торгпродсервіс» виконував свої зобов’язання. Але й тут не склалось: до даного підприємства ще раніше мала претензії Рахункова палата.

Так, на сайті Рахункової палати України зазначено таке:

> Мінпраці допущено **неналежне управління державними коштами**, що призвело до **неефективного їх використання в сумі 0,4 млн. грн.** та має ознаки безвідсоткового кредитування підприємницьких структур різної форми власності в термін від одного до дев’яти місяців. (…)
> 
> (…) У санаторії "Перемога" станом на 01.01.2003 за продукти харчування рахувалась дебіторська заборгованість за ПП "Торгпродсервіс" в сумі 0,2 млн. гривень.
> 
> Фактично, продукти харчування від зазначеного підприємства на суму 0,07 млн. грн. надійшли у січні 2003 року.
> 
> У лютому-березні 2003 року санаторієм "Перемога" ще перераховані кошти ПП "Торгпродсервіс" як попередня оплата за продукти харчування у загальній сумі 0,2 млн. гривень. Надійшли ж вони тільки у лютому-червні на суму 0,02 млн. грн., а на суму 0,1 млн. грн. станом на 01.07.2003 до санаторію не надійшли.
> 
> [http://www.ac-rada.gov.ua/control/main/uk/publish/article/298167](http://www.ac-rada.gov.ua/control/main/uk/publish/article/298167)

Тобто, крім того, що підприємство може постачати неякісні та прострочені продукти, ПП «Торгпродсервіс»  ще й невчасно, або й взагалі не привозить харчі, попередньо взявши за продукцію гроші. Про невиконання тендерних зобов’язань в Броварах «Торгпродсервісом» в своєму висновку зазначила також санітарно-епідеміологічна служба.

Але навіть такі факти зовсім не насторожили броварську владу. Навпаки: ПП «Торгпродсервіс» - один з лідерів «тендерного ринку» броварського управління освіти. Підприємство зі статутним фондом в $125 за минулий період виграло - тільки оголошених структурою Онищенка - тендерів на загальну суму майже 4 мільйони гривень! Лише одна тендерна оборудка вивела «Торгпродсервіс» на друге місце в рейтингу найдорожчих угод, що уклала Управління освіти Броварської міської ради з підприємствами – «крутіше» «Торгпродсервіса» виявилась лише КП «Броваритепловодоенергія». Як повідомляє «Вісник державних закупівель», з десяти найдорожчих угод, що їх уклало місцеве управління освіти, три з них – з «Торгпродсервісом». Такими показниками не може похвалитись жодне інше підприємство.

[![](https://mpz.brovary.org/wp-content/uploads/2012/03/screen_original.jpg "screen_original")](https://mpz.brovary.org/wp-content/uploads/2012/03/screen_original.jpg)

Очевидно, що управління освіти на пару з іншим керівництвом міста якимось чином зацікавленні залишити «на ринку» «Торгпродсервіс», навіть не зважаючи на факти, що свідчать про його неефективність та шкідливість як постачальника харчів в дитячі заклади. Броварській санепідемстанції встромляють до рота кляп: «підстав змінювати постачальника немає», - констатували в Онищенка. А як же нектар замість соку, від якого потруїлись більше десятка дітлахів?

Для уточнення цих деталей, журналісти «Маєш Право Знати» звернулись з офіційним запитом до Управління освіти з метою з’ясувати, яких заходів було вжито структурою, що її очолює Володимир Онищенко, стосовно висновків та рекомендацій Броварської СЕС, коли санепідеміологи наголошували на необхідності змінити постачальника харчів до броварських дитсадків, позаяк продукти наявного постачальника призводять до отруєння малечі. На цей запит управлінням освіти Броварів була надана типова відписка, в якій не було викладено жодної інформації по суті.

[![](https://mpz.brovary.org/wp-content/uploads/2012/03/zapyt31.jpg "перший запит Онищенку")](https://mpz.brovary.org/wp-content/uploads/2012/03/zapyt31.jpg)[![](https://mpz.brovary.org/wp-content/uploads/2012/03/zapyt11.jpg "перша відповідь")](https://mpz.brovary.org/wp-content/uploads/2012/03/zapyt11.jpg)

 

Відтак від «МПЗ» було направлено ще один запит до пана Онищенка, в якому запитувалось конкретно:

\-      Коли проводився тендер на харчування навчально-виховних закладів м. Бровари на 2011-2012 навчальний рік?

\-      Хто брав участь у даному тендері та хто став його переможцем?

\-      Чи були враховані висновки та рекомендації Броварської районної СЕС, викладені у листі №1504 від 22.08.2011 про ситуацію, що виникла 17.08.2011 року в ДНЗ «Колосок»?

На цей запит Онищенко таки надав відповідь, офіційно заявивши, що «тендер на харчування навчально-виховних закладів м. Бровари на 2011-2012 навчальний рік не проводився» взагалі!

[![](https://mpz.brovary.org/wp-content/uploads/2012/03/zapyt41.jpg "другий запит Онищенку")](https://mpz.brovary.org/wp-content/uploads/2012/03/zapyt41.jpg)[![](https://mpz.brovary.org/wp-content/uploads/2012/03/zapyt21.jpg "zapyt2")](https://mpz.brovary.org/wp-content/uploads/2012/03/zapyt21.jpg)

Що це може означати? Що в дитсадків цього року не буде постачальника харчів, чи те, що дітлахів годуватимуть ті ж самі підприємства, котрі виграли останній тендер, а значить – в тому числі й ПП «Торгпродсервіс»?

З метою уточнити цей важливий нюанс, цього разу ми вирішили напряму зателефонувати Володимиру Онищенку й поставити вищезгадані запитання. Проте начальник місцевого управління освіти, вочевидь, був не в гуморі: замість того, аби роз’яснити журналістам ситуацію з перших вуст, Онищенко розпочав зі звинувачень на адресу сайту «Маєш Право Знати», зазначивши, що не хоче «щоб ви брехню якусь знову писали». Крім того, посадовець засумнівався, чи справді йому телефонує саме журналіст й зажадав під час телефонної розмови побачити журналістське посвідчення співбесідника. Не дочекавшись відповіді, Онищенко поклав слухавку, автоматично перервавши запис.

<iframe src="http://www.youtube.com/embed/yPC8ey2x0eo" frameborder="0" width="560" height="315"></iframe>

 

> Подальші спроби зв’язатись з паном Володимиром, аби домовитись про зустріч, в якій, зокрема, ми змогли б продемонструвати посвідчення, результату не дали: начальник управління освіти банально скидав виклик. Користуючись нагодою, зі сторінок нашого сайту запрошуємо Володимира Івановиче на зустріч, під час якої він зможе не лише відповісти на низку питань, котрі цікавлять броварчан, але й пересвідчитись у наявності посвідчень у журналістів «МПЗ», свідоцтва про реєстрацію «Маєш право Знати» як ЗМІ, а при бажанні – поглянути й на копії дипломів журналістів «МПЗ» про вищу освіту за фахом «журналістика».

Певним виправданням для управління освіти та Онищенка зокрема могла би бути відсутність альтернативи: мовляв, більше ніхто не хоче братись за харчування дітей. Проте це не так. Попередній постачальник продуктів в дитсадки – ПП «Харлим» - протягом багатьох років працював з броварськими дитячими садками і мав там гарну репутацію. Як розповідають працівники галузі, «Харлим» співпрацював з місцевими фермерами та привозив справді якісну продукцію, а у випадку браку – відразу заміняв непридатні харчі на інші. В той час як «Торгпродсервіс» часто-густо ігнорує вимоги замінити неякісні продукти, в результаті чого люди лишаються напівголодними.

Цього ж разу, зі слів власника ПП «Харлим» Харлима Михайла Олексійовича, тендер на 2012 рік таки проводився (хоч Онищенко заявляє, що такого тендеру не було), проте попередній постачальник в ньому брати участь відмовився. З його слів, він не схотів більше брати в цьому участь, адже «не все там так просто і гладко». За неофіційною ж інформацією, іншим потенційним учасникам тендеру, в т.ч. ПП «Харлим», відповідальні особи недвозначно натякали на необхідності занести «куди треба» хабар та домовитись з владою про систему «відкатів» - лише в такому випадку постачальники мають шанс виграти тендер. На це питання Михайло Олексійович відповів досить обтічно, зазначивши, що «згаряча можна було наговорити багато чого, коли програєш в чесній, чи не чесній боротьбі. Може й говорив… але то все вигадки».

Про ситуацію, що склалася в ДНЗ «Колосок», батьками дітей садочка були проінформовані правоохоронні органи. Але, з їхніх слів, місцеві правоохоронці порушень не виявили.

**То хто ж надалі годуватиме броварську малечу, і головне – чим?**

Наразі виглядає так, що у відповідальних за здорове харчування дітей в Броварах відсутня зацікавленість та воля виправити ситуацію на краще. Міський голова Сапожко визнає, що в усьому винна виключно колишня завідувачка дитячого садочка, прокуратура традиційно «не помічає» можливих порушень, зазначаючи лише, що не в її компетенції вирішувати трудові спори, ну а начальник управління освіти Володимир Онищенко всіляким чином намагається приховати реальний стан речей з харчуванням в броварських дитсадках, обмежуючись лише грубими та безпідставними претензіями до тих, хто намагається цю інформацію дізнатись.

Хоча якраз до Володимира Онищенка в цьому контексті й виникає найбільше запитань. Відомо, що один з попередніх постачальників продуктів харчування до місцевих дитячих садків записав на плівку вимоги одного з місцевих посадовців дати хабара за допуск до тендеру і його виграшу, проте для публікації запис надавати відмовляється. Зрештою, занадто багато фактів діяльності Онищенка на своїй посаді вказують на можливі ознаки корупції, зокрема й те, що навряд чи б посадовець середньої ланки зміг, за чутками, (які «МПЗ» найближчим часом планує перевірити) жити в окремому особняку в одному з найпрестижніших районів міста.

Також слід зазначити, що в процесі підготовки цього матеріалу нами було отримано інформацію про не менші зловживання щодо харчування учнів місцевих шкіл, та ще більші – в дитячій лікарні, де неякісні продукти начебто взагалі вимагають не відбраковувати, а змушують подавати до столу маленьким пацієнтам – про це «Маєш право Знати» незабаром планує зробити окремий матеріал.

За великим рахунком, інформація, котра стала відомою в результаті нашого розслідування, передусім повинна зацікавити правоохоронні органи, які, маючи більше законних повноважень, могли б провести фахову перевірку оприлюднених фактів та притягнути до відповідальності винних в отруєнні дітей. А правильною в цій ситуації позицією батьків постраждалої малечі, було б звернення з колективним позовом до суду з вимогою відшкодувати матеріальні, а головне – моральні збитки.

Адже якщо броварчани, на жаль, вже звикли до системних зловживань влади з комунальним майном, землею та бюджетом, то неефективне управління коштами або - що гірше - можлива система хабарів та «відкатів», котра призводить не те, що до постачання неякісних продуктів, а й до масового отруєння дітей – це вже явища, котрі вимагають максимально рішучої та оперативної реакції з боку суспільства.

Біда лиш в тім, що через непрофесійність або жадібність чиновників, і не в останню чергу – через пасивність громадян – страждати доводиться дітям.

 **[Андрій Качор](https://mpz.brovary.org/author/kachor/), [Тарас Шако](https://mpz.brovary.org/author/shako/)**
