---
title: "Передайте, будь ласка, за якість. У Броварах відбулася відкрита зустріч із приводу тарифів на проїзд"
date: 2017-01-26
categories: 
  - "hromada"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "marshrutki"
  - "novini"
  - "tarifi"
  - "tarifi-na-proyizd"
---

**24 січня відбулася [відкрита зустріч](https://mpz.brovary.org/taryfy-na-marshrutky-sogodni-vidbudetsya-vidkryta-zustrich-dlya-koordynatsiyi-dij/) для координації дій броварчан стосовно різкого підвищення цін на проїзд у громадському транспорті. Подію анонсував депутат Броварської міської ради Олег Берестовий (ДемАльянс).**

Присутність містян на зібранні була, як і зазвичай, «показовою»: учасників буквально можна було порахувати на пальцях однієї руки. Попри гостру актуальність теми активність громади лишилася низькою.

Організатор зустрічі відразу заявив, що підвищення цін на проїзд відбувається по всій Україні, і найважливіше в цій ситуації визначитися, чи мешканці міста ставлять своїм пріоритетом низькі тарифи, чи високу якість. На що присутні дійшли згоди, що саме безпека та професійність послуг мають стати визначальними.

_"Різке зростання тарифів дає нам право вимагати підвищення якості послуг, а також офіційних звітів перевізників про їхні доходи і витрати, що пояснили б рентабельність дорожчання",_ — заявив **Олег Берестовий**.

Найважливішим аспектом звітності присутні вважають пасажирообіг, що й визначає прибутки підприємців. Активісти навіть заявили про готовність самостійно перевіряти ці дані у випадку їхньої неправдоподібності. _"Стоятиму на Лісовій і рахуватиму, скільки пасажирів виходить із маршруток", —_ зазначив присутній броварчанин **Сергій**_._

Уже перед самою зустріччю стало відомо, що з огляду на обурення мешканців підвищенням ціни на міжміський проїзд з 9 до 12 гривень, міський голова **Ігор Сапожко** пообіцяв не підвищувати ціни на проїзд по місту, хоча напередодні заявлялося про підвищення тарифу до 5 грн чи навіть більше. Чиновники зазначали, що документи про економічне обгрунтування тарифу було надано на розгляд броварському виконкому.

Однак ця інформація викликала недовіру в присутніх, таке рішення здалося їм лише тимчасовим кроком та способом приспати пильність мешканців.

![](https://mpz.brovary.org/wp-content/uploads/2017/01/zustrich_berestovyj_taryfy_proyizd-1.jpg)

Подальша діяльність активістів спиратиметься на досвід Житомира. Місцеве Управління транспорту і зв’язку створило комунальне підприємство для пасажирських перевезень. Установа також укладає договори з приватниками, в яких зокрема зазначає вимоги до перевізників. Доречності створення комунального транспорту в Броварах учасники зустрічі не побачили, однак додатки до угод із перевізниками, на їхню думку, могли б стати вирішенням багатьох проблем.

_"За допомогою юристів ми б змогли прописати в договорах і план оновлення рухомого складу, і кількість автобусів на маршрут, і вимагати введення електронних квитків та GPS-tracker-ів (для регулювання графіку руху транспорту) тощо. Але поки що ми на тому рівні, де найважливішою є безпека. Очевидно, що пасажири хочуть бути певними, що не випадуть із автобусу по дорозі",_ - заявив пан Берестовий.

Наскрізною ниткою пройшла крізь зустріч проблема пасивності броварського населення. У голосуванні на Facebook участь брало кілька сотень осіб, багато негативних дописів та коментарів із приводу підвищення тарифу ширяло просторами соціальних мереж - натомість на зустріч, як уже зазначалося, прийшло лише шестеро (якщо врахувати й журналістів). _"Сподіваюся, нам вдасться долучити більше активістів. Адже від того, що ми тут ушістьох зібралися, тарифи не впадуть, а якість не покращиться",_ — поділився враженнями організатор.

Із приводу питання цін на проїзд для студентів з'ясувалося, що за законом, ця категорія має право на пільги лише в межах міста, тому про зниження вартості за маршрутом «Бровари-Київ» поки не йдеться. Окрім цього, маємо пам’ятати, що за всіх пільговиків компенсації перевізникам сплачуються з міського бюджету, а це означає, що якісь інші сфери недоотримають фінансування.

![](https://mpz.brovary.org/wp-content/uploads/2017/01/zustrich_berestovyj_taryfy_proyizd-6.jpg)

Доречності у введенні в експлуатацію тролейбусу сполученням «Бровари-Київ» присутні на зустрічі теж не побачили. Адже такий вид транспорту вже відживає своє у ХХІ столітті, і витрати на його впровадження значно перевищать очікувані прибутки. Значно кращим варіантом може виявитися, наприклад, [електробус](https://uk.wikipedia.org/wiki/%D0%95%D0%BB%D0%B5%D0%BA%D1%82%D1%80%D0%BE%D0%B1%D1%83%D1%81).

По-спражньою дієвою учасникам зібрання здавалася бесіда за круглим столом у форматі трикутника «влада-бізнес-місто». _"Якщо є політична воля, можливо все",_ — додав на завершення Олег Берестовий і пообіцяв надалі тримати броварчан у курсі новин щодо боротьби за належні умови користування громадським транспортом.

Нагадаємо, що [з 23 січня броварські перевізники підвищили вартість на маршрут «Бровари-Київ»](https://mpz.brovary.org/proyizd-kyyeva-12-grn-brovaram-pidgotuvatysya/), що й викликало занепокоєння мешканців міста.

**P.S.** Олег Берестовий анонсував свою зустріч із перевізниками **25 січня**. За словами депутата, лише після неї стане зрозуміло, яким чином вирішувати проблему далі: залучаючи підприємців до відкритих зустрічей із депутатами й громадськими активістами, чи діючи безпосередньо через юристів. У підсумку зустріч не відбулася: _"перевізники погодилися, але не прийшли,"_ - коментує депутат.

**Фото - Дарина Мізіна**
