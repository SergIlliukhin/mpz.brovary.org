---
title: "Призначено дату першої сесії нової Броварської міської ради"
date: 2015-11-12
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "brovary"
  - "vibir-redaktsiyi"
  - "novini"
  - "sesiya"
coverImage: "wp-content/uploads/2015/11/Tablichka-miskoyi-radi-2.jpg"
---

**Територіальна виборча комісія на своєму сьогоднішньому засіданні проголосувала за призначення дати першої сесії новообраної Броварської міської ради. Уперше нові депутати зберуться на своє офіційне засідання наступного вівторка, 17 листопада о 15:00. Про це «Маєш право знати» повідомив член тервиборчкому Олексій Скочко.**

Нагадаємо, що проведення першої сесії нової міськради вже неодноразово переносилося. За інформацією ТВК, така затримка була пов’язана з тим, що низка новообраних депутатів, котрі пройшли одночасно і до міської, і до обласної ради, не могли визначитися, який мандат обрати. Неформально ж на призначення дати першої сесії впливало також те, що депутати та міській голова дотепер консультувалися з приводу кандидатур на посаду секретаря міської ради. Згідно з інформацією власних джерел «Маєш право знати», станом на сьогодні такі консультації завершилися.

Під час першої сесії очікується розгляд питання про внесення змін до регламенту Броварської міської ради та розподіл депутатів по депутатським комісіям. Також на цій сесії не виключено голосування за призначення заступників міського голови, а також обрання нового секретаря міської ради. Згідно з вимогами закону, голосування за кандидатуру секретаря є таємним та відбувається шляхом вкидання депутатами бюлетенів в урну. За процедурою, першим свою кандидатуру на посаду секретаря вносить міський голова. У разі, якщо депутати не підтримають кандидатуру мера, свою кандидатуру на голосування виносить міськрада.  Секретарем міської ради стане депутат, який першим набере понад половину голосів колег, у випадку Броварів ідеться про 19 або більше голосів.

Станом на сьогодні відомо, що мер **Ігор Сапожко** пропонуватиме депутатам підтримати кандидатуру **[Оксани Мельник] https://www.youtube.com/watch?v=TV4iWzKMAu8 ** (депутат від «Єдності», у минулому скликанні – член фракції «Партії регіонів»). У свою чергу фракції «демократичної більшості» (БПП «Солідарність», «Самопоміч», «Батьківщина», «Демократичний Альянс», «Свобода») винесуть на голосування кандидатуру **Ірини Веремчук** від «Солідарності». Раніше в якості кандидатів також називалися прізвища **Романа Сімутіна** («Солідарність») та **Аліни Дяченко** («Демократичний Альянс»). Однак Сімутін надав перевагу мандату Київської обласної ради, а відтак не буде присутнім у броварському депутатському корпусі. Водночас «ДемАльянс» сьогодні [опублікував заяву](https://www.facebook.com/demalliancebrovary/posts/1643808822549073?comment_id=1643819469214675&notif_t=like), в якій ідеться про те, що Дяченко також знімає свою кандидатуру.
