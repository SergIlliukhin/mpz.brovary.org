---
title: "Чому Яценюк позбавляється броварських опозиціонерів, залишаючи у власних лавах «тушки» для ПР? ВІДЕО"
date: 2012-07-20
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "gayvoronskiy"
  - "zagumennyj"
  - "tushki"
  - "front-zmin"
---

[![](https://mpz.brovary.org/wp-content/uploads/2012/07/yacenuk1.jpg "yacenuk1")](https://mpz.brovary.org/wp-content/uploads/2012/07/yacenuk1.jpg)Днями на центральному сайті Фронту змін [з’явилась інформація](http://frontzmin.ua/ua/media/news/none/11652-front-zmin-ochischue-svoyi-rjadi.html) про виключення з лав партії 149 партійців, які паплюжать честь партії, не виконують статут ФЗ і як наслідок – співпрацюють з антинародним режимом Януковича.

В переліку цих 149 депутатів є і два броварських обранця: Віктор Рєзнік та Роман Сімутін. Ці дві людини, згідно логіки центрального апарату ФЗ, є найбільшими колаборантами й своїми діями в депутатських кріслах  компрометують та дискредитують «чесне ім’я» партії Яценюка. Це – позиція Фронту Змін. А тепер поговоримо про реальність.

Броварські депутати від Фронту Змін вже наступного дня після виборів з представників опозиційної політичної сили перетворились на типових «тушок» на підтанцьовці в Партії регіонів. За весь час каденції броварської міської ради, депутати від ФЗ підтримали понад 90% усіх ініціатив Сапожка та місцевих «регіоналів», а голова фракції Фронту Змін Микола Загуменний взагалі ЖОДНОГО разу не проголосував інакше, аніж Сапожко, Трощенко, Федоренко та їхні «рукомахи».

<iframe src="https://www.youtube.com/embed/a5ZI6Xi41bs" frameborder="0" width="420" height="315"></iframe>

> _**«Рукомахи»**_ - місцевий броварський жаргонізм, означає аналогічне поняття, що і «кнопкодави» в українському парламенті. «Рукомахами» називають депутатів, котрі ніколи не висловлюють власної позиції, а їхня роль як депутатів зводиться виключно до голосування за будь-які рішення чи документи згідно вказівки своїх «рабовласників» у міськраді. Назва «рукомахи» походить від того, що депутати в Броварській міській раді голосують шляхом підняття рук, а не натисканням на кнопки в системі голосування, як у Верховній Раді.

Виключенням став лише Роман Сімутін, який, за його словами, побачивши у що перетворився Фронт Змін у Броварах, вже 14 грудня 2011 року пише заяву про вихід з партії та стає одним з двох опозиційних міських депутатів разом з Павлом Різаненком. У відповідь місцевий Фронт Змін фальшує факти, заявивши, що Сімутіна виключили з партії за не підписання партійного документу де йшлось про підтримку акції «Україна проти Януковича».  Прикметно, що на момент винесення на фракцію даного документу Сімутін вже вийшов з партії, а тому навіть теоретично не міг підписати або відмовитись підписувати документ, позаяк вже не запрошувався на засідання фракції, адже покинув лави партії. Проте саме цю абсурдну причину – а не заяву Сімутіна про вихід з партії - і місцевий, і центральний Фронт Змін вже вкотре використовує як головну, чому Сімутіна «ганебно виключили» з лав «чесної та принципової» політичної сили.

«Принциповість» Фронту Змін в частині очистки власних лав від «паршивих овець» яскраво видно, знову ж таки, на прикладі Броварів. Демонстративно «позбавивши» членства в партії опозиціонера Сімутіна та одну з «тушок» Віктора Рєзніка (який, вочевидь, чимось не вгодив броварським «регіоналам»), партійці Яценюка лишили у Фронті змін найбільш одіозні «тушки».

Так, зокрема, об’єднану опозицію у Броварах представляє Микола Загуменний, котрий виторгував у «регіоналів» посаду начальника броварського відділу економіки, а також ініціював відверто незаконне рішення про заборону відео зйомки відкритих сесій Броварської міської ради. В цьому ж переліку Євген Гайворонський, котрий під час звітування ФЗ перед мешканцями до кінця захищав «право депутатів на приватне життя в стінах міської ради».

<iframe src="https://www.youtube.com/embed/3-jZcu-SqSU" frameborder="0" width="420" height="315"></iframe>

А ще – Борис Кузьменко, Олександр Велем, Юрій Плакся, Володимир Чаюн та Юрій Череднік. Усі ці депутати голосували за виділення частини парку головному броварському регіоналу Сергію Федоренку, ту ж саму заборону законної відеозйомки, незаконне рішення про земельні сервітути та ще десятки і сотні завідомо незаконних рішень, метою яких було розподілення земель між «своїми», дерибан бюджетних коштів і комунального майна. Усіх цих людей центральний апарат Фронту змін досі вважає «принциповими і безкомпромісними опозиціонерами, які рішуче борються проти авторитарного режиму Януковича, ламають хребет системі корупції і беззаконня».

В контексті парламентських виборів, що наближаються, питання чистоти рядів партії, яка представляє об'єднану опозицію, постане з особливою гостротою. Вочевидь, партійці ФЗ проводитимуть агітаційну роботу як за виборчий список ОП, так і за свого висуванця-мажоритарника, ім'я якого Яценюк і Тимошенко поки офіційно не оголосили.  Якщо обличчям "За Батьківщину" у Броварах стануть люди, котрі за останній рік роздерибанили десятки гектарів броварської землі в спайці з представниками режиму, проти якого і начебто бореться Об'єднана Опозиція, шанси "За Батьківщину" не те, щоб перемогти, а бодай ускладнити життя "регіоналам" на Броварщині виглядатимуть занадто примарними. "Бджоли проти меду" - так поки найбільш м'яко можна охарактеризувати ситуацію, яка наразі складається навколо броварського "опозиційного" Фронту змін.
