---
title: "У Броварах телефонний \"терорист\" \"замінував\" аквапарк, але вибухівки не знайшли"
date: 2015-01-14
author: 
  username: "pravoznaty"
  display_name: "Маєш право знати"
tags: 
  - "akvapark"
  - "brovary"
  - "vibir-redaktsiyi"
  - "zaminuvannya"
  - "novini"
  - "terminal"
---

**[![aquapark-terminal-brovary](https://mpz.brovary.org/wp-content/uploads/2015/01/aquapark-terminal-brovary.jpg)](https://mpz.brovary.org/wp-content/uploads/2015/01/aquapark-terminal-brovary.jpg)Вчора, 13 січня, у приміщенні аквапарку торговельно-розважального центру "Термінал" правоохоронці шукали вибухівку, але на щастя інформація від аноніма про загрозу не підтвердилась.**

Як повідомила "Маєш право знати" прес-служба броварського міськвідділу міліції, анонімне повідомлення про замінування аквапарку надійшло вдень на спецлінію "102".

За викликом на місце виїхали слідчо-оперативна група Броварського міськвідділу, спеціалісти вибухо-технічних служб, експерти-криміналісти та кінологи. За словами очевидців, крім самої будівлі правоохоронці ретельно перевіряли парковку "Терміналу", оглядали автомобілі. На щастя, під час перевірки приміщень та прилеглої території жодних підозрілих і вибухонебезпечних предметів виявлено не було.

> **Читайте також**: [«Бомба», закладена в броварський адмінбудинок, виявилась муляжем](https://mpz.brovary.org/bomba-zakladena-v-brovarskiy-adminbudinok-viyavilas-mulyazhem/)

Наразі правоохоронці вживають усіх необхідних заходів, спрямованих на встановлення особи, яка повідомила про замінування. Відомості про дану подію внесені до Єдиного реєстру досудових розслідувань за ч.1 ст.259 (неправдиве повідомлення про загрозу безпеці громадян, знищення чи пошкодження об'єктів власності) Кримінального кодексу України. Досудове розслідування триває.
