---
title: "Броварам \"перехопило дух\". Відбулася перша зустріч та збір підписів щодо стану повітря - ФОТО"
date: 2017-04-04
categories: 
  - "hromada"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "vykydy"
  - "eko-brovary"
  - "ekologiya"
  - "zhk-kupava"
  - "kotelni"
  - "novini"
  - "pidpysy"
  - "perevirka-stanu-povitrya"
  - "prokopenko"
  - "ses"
  - "feliks-enerdzhi-grup"
---

**3 квітня, під зливою й із вимкненим світлом, мешканці житлового комплексу "Купава" таки розпочали [збір підписів](https://mpz.brovary.org/anons-u-brovarah-pochaly-zbyraty-pidpysy-shhodo-perevirky-stanu-povitrya/) для перевірки стану повітря у Броварах. Ця зустріч стала першою в рамках ініціативи [громадської організації "ЕКО Бровари"](https://mpz.brovary.org/go-eko-brovary-pora-pochynaty-vyrishuvaty-ekologichni-problemy-mista-foto/).**

Мешканці ЖК "Купава" більше двох років тому [почали боротьбу з твердопаливними котельнями "Фелікс енерджі груп"](https://mpz.brovary.org/brovarchani-napisali-skargu-na-smorid-vid-kotelni-shho-z-tsogo-viyshlo/). Активісти навіть були [домоглися встановлення нових фільтрів](https://mpz.brovary.org/u-kotelni-feliks-enerdzhi-pokazaly-novi-filtry-yaki-mayut-zahystyty-brovarchan-vid-dymu/) та переходу підприємства з торфобрикетів на щепу, однак і це не допомогло. Місцеві жителі продовжують скаржитися на постійний сморід, тумани та навіть порох, що лишається на випраних речах і підвіконнях.

\[caption id="attachment\_68565" align="aligncenter" width="600"\]![](https://mpz.brovary.org/wp-content/uploads/2017/04/IMG_0074.jpg) Одна з організаторів ініціативи Ірина Веремчук та занепокоєні мешканці\[/caption\]

_"Фелікс енерджі груп" зайшли у Бровари 2 роки тому. Там узагалі цікава ситуація, адже вони надають послуги державним установам. Тобто це підприємство забрало дохід у КП "Броваритепловодоенергія". А тепер це КП постійно приходить до міськради й каже: "Нам потрібні гроші, бо в нас там десь прорвало комунікації". Справа в тому, що коли "Фелікс енерджі груп" заходили, то обіцяли, що продаватимуть послуги на **25%** дешевше, ніж комунальне підприємство, однак наразі реальна різниця скаладає лише **6%**, а це явно не варте нашого з вами здоров'я"_, — розповіла одна з активісток, депутатка Броварської міської ради, **Ірина Веремчук.**

![](https://mpz.brovary.org/wp-content/uploads/2017/04/IMG_0213.jpg)

За допомогою "ЕКО Бровари" [постраждалі від котелень](https://mpz.brovary.org/tverdopalivni-kotelni-u-brovarah-meshkantsi-skarzhatsya-chinovniki-bachat-perspektivu/) мають змогу знову звернути увагу міської влади на екологічний стан міста (тим паче, що віднедавна в структурі Броварської міської ради з’явилася посада еколога, конкурс на це місце [виграв](https://mpz.brovary.org/konkurs-na-posadu-golovnogo-ekologa-brovariv-vygrav-yurij-zhymajlov/) геофізик, активіст Юрій Жимайлов). Однак цього разу ініціатива громадської організації покликана об'єднати всіх броварчан, кому бракує свіжого повітря чи то через [токсичні викиди підприємств](https://mpz.brovary.org/brovarsky-chynovnyky-pereviryatymut-pidpryyemstva-shho-pereroblyayut-vtorsyrovynu-ta-vidhody/), чи то через [сезонне спалювання листя](https://mpz.brovary.org/palyty-ne-mozhna-zaboronyty-vs-palyty-ne-mozhna-zaboronyty/).

Як зазначили присутні активісти, найбільш проблемними в Броварах є такі точки: **райони біля 9-ї, 5-ї та 8-ї шкіл; вулиці Олега Онікієнка (Кутузова), 127, Ярослава Мудрого (Кірова) та Олександра Голуба (Постишева)**. Останній випадок особливий тим, що причина смороду й загрози здоров'ю людей криється в незаконному виробництві пластикових вікон неподалік, із чим міська влада ніяк не може впоратися.

![](https://mpz.brovary.org/wp-content/uploads/2017/04/IMG_0125.jpg)

Під час зустрічей із мешканцями ГО "ЕКО Бровари" пропонує підписати **2** звернення: на ім'я завідуючого Броварського районного відділу лабораторних досліджень ДУ Київського ОЛЦД СЕСУ **В****італія Прокопенка** з вимогою провести перевірку атмосферного повітря зранку протягом місяця, а також на ім'я депутатів міської ради **Вадима Андрієвського,** **Ірини Веремчук, Андрія Саука та Леоніда Черепейника** з проханням скористатися своїми повноваженнями та вплинути на відповідальні за екологічну ситуацію міста інстанції.

Однак найбільш дієво, на думку присутніх, буде звернутися до приватної служби, яка має ліцензію на проведення таких експертиз. Як зазначила Ірина Веремчук, сплатити послуги інстанції можна буде за допомогою спільних коштів міської влади та активістів.

_"Треба відразу йти в приватну, —_ із власного гіркого досвіду коментує голова ОСББ "Купава-4" **Анна Калина. —** _Після двох років боротьби ми вже знаємо, що скаже держслужба: "Усе в нормі". Їм той папірець виписати завжди легко"._

\[caption id="attachment\_68568" align="aligncenter" width="600"\]![](https://mpz.brovary.org/wp-content/uploads/2017/04/IMG_0165.jpg) Учасниця ГО "ЕКО Бровари" Анна Хмуренко, депутатка міськради Ірина Веремчук та очільниця ОСББ "Купава-4" Анна Калина\[/caption\]

Анна стала однією з тих, [хто наполегливо боровся з діями "Фелікс енерджі груп"](https://mpz.brovary.org/novi-kotelni-dovodyat-brovarchan-do-kypinnya-lyudy-vymagayut-prypynyty-travlyu-chornym-dymom/). Окрім цього, вікна її квартири виходять прямо на підприємство, і жінка вже не один раз разом із іншими мешканцями ЖК "Купава" потерпала від шкідливих випарів котельні.

\[caption id="attachment\_68570" align="aligncenter" width="600"\]![](https://mpz.brovary.org/wp-content/uploads/2017/04/IMG_0230.jpg) Мешканці будинку на вул. Симоненка, 4\[/caption\]

Варто визнати, що погода й раптове відключення світла таки применшили активність мешканців, тому організатори вирішили лишити бланки звернень голові ОСББ "Купава-4", аби вона долучила й інших занепокоєних станом повітря.

Наступні зустрічі ГО "ЕКО Бровари" проводитимуть у **п'яти** вищезгадуваних проблемних зонах міста. Якщо ви — один чи одна з тих, [кому від шкідливих випарів і смороду аж "дух перехопило"](https://mpz.brovary.org/u-povitri-brovariv-perevyshheno-vmist-dioksydu-azotu-u-1-5-2-razy/), слідкуйте за анонсами на "Маєш право знати".

**Фото - Дарина Мізіна**
