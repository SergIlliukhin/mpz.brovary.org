---
title: "Територія втрачених можливостей?"
date: 2016-02-01
categories: 
  - "kolonka-avtora"
---

Рік 2015-й розпочався в Броварах під стягом боротьби за якісний Генплан. Вона згуртувала активну громаду міста і додала розуміння того, що це є стратегічний документ, який відповідає за довгострокову перспективу розвитку міста. А кінець року підкинув складні містобудівні рівняння з багатьма невідомими. Матеріали генерального плану та детальних планів територій до недавна вважалися секретними, оскільки могли містити невідокремлену інформацію для службового користування (ДСК) і тому слугували для управління містобудування та архітектури ширмою у прийнятті сумнівних рішень. Але скриньку Пандори відкрито. Що ми маємо? Чисельні коригування містобудівної документації заради приватних інтересів на шкоду суспільним та державним.

**В центрі уваги IV-й житловий район**

Спочатку збурились мешканці Зеленого кварталу та сусідньої садибної забудови, стали на захист острівця лісових насаджень, що на перехресті вулиць Чорновола та Симоненка. Тут апетит забудовника-монополіста не має меж щодо кількості територій і щільності забудови. За заборону нового житлового будівництва і збереження ідеальної рекреаційної зони в центрі міста виступили також мешканці прилеглого Лісового кварталу. Не дати перетворити «Зелений, Лісовий» на «Кам’яні» квартали - тема окремої статті. Зараз хочеться зосередитись на території, обмеженій лісництвом Дарницького лісопаркового господарства, вулицями Чубинського та Київською.

**Територія втрачених можливостей?**

[![1](https://mpz.brovary.org/wp-content/uploads/2016/01/1.png)](https://mpz.brovary.org/wp-content/uploads/2016/01/1.png)

Що саме сталося? Наразі місто “позбулося” частини вулиці Чорновола на ділянці між вулицями Чубинського і Драгоманова. Вона мала забезпечити вихід на Північно-західну об’їзну дорогу (Київ-Чернігів-Нові Яриловичі), дати альтернативне сполучення з Києвом у напрямку проспекту Ватутіна, розвантажити вул.Київську та Броварський проспект. Коли це сталося? Адже коригувань Генерального плану не було, а дане рішення не в компетенції детальних планів, що виконують лише уточнення. В якому порядку? Незабаром дізнаємось, але маємо цілу низку відведених і наданих у приватну власність ділянок, що заглушили широку і перспективну магістраль на старті.

Поки не з’ясовані деталі наступного зухвалого рішення. На балансі КП «Броваритепловодоенергія» донедавна знаходились 15 свердловин централізованого водопостачання, із яких п’ять були законсервовані, не експлуатувалися та знаходились у резерві. Всі свердловини повинні мати встановлену зону суворого режиму у розмірі 30 метрів. Але гляньте-но тільки на кадастрову карту! Чи не втратили мешканці міста ці 5 артезіанських свердловин комунального водогону? Охоронні території разом із артезіанськими свердловинами, що до 2006 року ретельно оминалися планувальними рішеннями, опинилися в приватній власності.

[![2](https://mpz.brovary.org/wp-content/uploads/2016/01/2.png)](https://mpz.brovary.org/wp-content/uploads/2016/01/2.png)

**Вулиці Чубинського та Драгоманова** Другій місяць поспіль члени постійної комісії з питань земельних відносин, будівництва та архітектури намагаються вивчити обставини та законність зменшення ширини вулиць Чубинського та Драгоманова в червоних лініях та утримують тиск з боку мешканців, що прагнуть дорізати собі ділянки ОСГ та вирівняти по фронту огорожі. Містобудівна ситуація навколо цих вулиць є наслідком бездіяльності органів місцевого самоврядування і державних контролюючих органів на протязі багатьох років. Так, пояснювальна записка 2009 р. до плану червоних ліній вул.Чубинського зведеного детального плану території IV-го житлового району констатує, що «власники садибних ділянок по **вул. Чубинського**, розташованих в кварталі садибної забудови обмеженому _вул. Березовою, вул. Дмитра Русаковича, вул. Дмитра Гамалія, вул. Павла Чубинського_, грубо порушили містобудівну документацію і самовільно захопили землю, що передбачалась для організації даної вулиці».

Наступним етапом стала легалізація фактичних обставин самозахватів земель загального користування. Ширину вулиці Чубинського в червоних лініях було штучно зменшено **з 35 м до 25 м** з порушенням ДБН, що визначає ширину магістральних вулиць в межах 50-80 м. В Пояснювальній записці наводились також дивні аргументи, що цієї вулиці ще не існує, що вона проектна і має довжину не 2850 метрів, а поки 800, що змінився характер забудови з багатоквартирної багатоповерхової на садибну. Але ж чи може це розглядатися в якості обґрунтування для зменшення в два рази нормативної ширини вулиці? До того ж, наміри забудовників-інвесторів, постійно змінюються і ми тепер маємо поруч з індивідуальною садибною і квартал багатоквартирної багатоповерхової забудови, і малоповерхову блоковану.

На даний час **класифікація вулиці Чубинського** залишається, як **магістральної вулиці районного значення**, з шириною проїзної частини 16 м для пропуску міського пасажирського транспорту, але зі значно зменшеними параметрами для прокладання тротуарів, інженерних мереж та озелененння. Вона без змін призначена для пропуску транспортних потоків в межах IV-го житлового району, з виконанням розподільчої функції між вул. Шевченка, вул. Чорновола та вул. Київською, а також функції дублера вул. Симоненка. По вул. Чубинського передбачений пропуск міського автобусу.

Напрямок Броварська ЦРЛ- вул.Чубинського- вул.Симона Петлюри (Черняхівського) - залізничний Вокзал, а на перспективу, далі тунелем до вул.Вокзальна- вул. Москаленка (Красовського) - Кільцева дорога виглядає досить переконливим.

Врешті, коли у нас з’являться зразкові вулиці для людей, з облаштованими пішохідними зонами, велодоріжками та зеленими насадженнями?

На схемі 1999 року серед магістралей міського і зовнішнього транспорту вулиці **Чорновола** та **Чубинського** вже зображені. На ній поки відсутня вулиця **Драгоманова**.

[![3](https://mpz.brovary.org/wp-content/uploads/2016/01/3.png)](https://mpz.brovary.org/wp-content/uploads/2016/01/3.png)

Вона мала свого часу ширину в червоних лініях 28-25-20 метрів, врешті стала вирівнюватися у 15-метрову житлову вулицю. А як же дотримується охоронна зона території природньо-заповідного фонду Дарницького лісового господарства, що межує з вулицею Драгоманова? Як дотримуються межі забудови відносно лісових масивів? А ніяк! П’ятдесяти метрів і близько немає, власники садиб дорізають собі ділянки ОСГ і тиснуться до лісу та межі міста. - А що ж буде з Північною об’їзною дорогою?- запитають мешканці міста. - Як забезпечується сумісність існуючого плану використання земель м.Бровари до діючого генерального плану міста Києва? Теж ніяк.

Ось такою бачить вуличну мережу діючий Генеральний план міста Києва.

[![4](https://mpz.brovary.org/wp-content/uploads/2016/01/4.png)](https://mpz.brovary.org/wp-content/uploads/2016/01/4.png)

Та й новий генплан столиці, що на обговоренні, зовсім не відмовляється від даної концепції магістральної вуличної мережі. Звісно, це питання довгострокової перспективи, але ж це саме і є сфера компетенцій містобудування - передбачати та закладати умови для взаємного розвитку міст.

[![5](https://mpz.brovary.org/wp-content/uploads/2016/01/5.png)](https://mpz.brovary.org/wp-content/uploads/2016/01/5.png)

**20 січня 2015 року**, перед розглядом питань надання дозволів на виготовлення та затвердження землевпорядчої документації, архітектори Нікітчина Ірина та Остапкович Олександр доповіли членам земельної комісії про складну містобудівну ситуацію.

https://www.youtube.com/watch?v=jKy31Nn2rkI&feature=youtu.be

Містобудівні порушення давно в центрі уваги громадських активістів, але зараз прийшов час конкретних дій. Першим кроком стало письмове **ЗВЕРНЕННЯ** Короленка Олександра, Нікітчиної Ірини та Остапковича Олександра до членів постійної комісії з питань земельних відносин, будівництва та архітектури **щодо самовільного захоплення землі та незаконного зменшення ширини вулиці Чубинського**.

Запропоновано: 1. Установити заборону на: - надання дозволів на розроблення та затвердження проектів землеустрою щодо відведення земельних ділянок в оренду громадянам; - надання дозволів на розроблення та затвердження проектів землеустрою щодо відведення земельних ділянок у власність громадянам

на землі запасу міста, що вивільнилися за рахунок зменшення ширини червоних ліній вул. Драгоманова, вул. Чубинського, пров. Чубинського та ділянки вул. Ялинкової, що є проектною вул. Чубинського.

2\. Створити тимчасову контрольну комісію депутатів із залученням фахівців ДІПРОМІСТО, експертів та представників громадськості для вивчення обставин, за яких надавались дозволи власникам зазначених ділянок, розташованих у кварталі садибної забудови, обмеженому вул. Березовою, вул. Русаковича, вул. Гамалія, вул. Чубинського та інших випадків; архівних документів із землеустрою та управління містобудування та архітектури; попередніх рішень міськради тощо.

3\. Визначити позицію міської ради щодо повернення вже наданих таким чином ділянок у власність громади задля недопущення в майбутньому прецедентів виділення ділянок, що призводять до завуження ширини вулиць, порушення прав громади на суспільне використання земель.

**Додатково:**

4\. Отримати відповідь управління містобудування та архітектури стосовно причин вилучення частини вулиці Чорновола на ділянці вул.Чубинського - вул.Драгоманова.

5\. Враховуючи фактичне перевищення щільності населення, обумовлене неправоможним наданням містобудівних умов та обмежень (522 чол./га) і необмеженою поверховістю, заборонити будівництво нових будинків в частині території IV-го житлового району м. Бровари по вул. Симоненка-Чорновола на місці існуючих лісових насаджень.
