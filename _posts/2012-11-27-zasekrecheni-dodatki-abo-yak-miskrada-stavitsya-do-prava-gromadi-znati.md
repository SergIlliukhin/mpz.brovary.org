---
title: "«Засекречені додатки», або як міськрада ставиться до права громади знати"
date: 2012-11-27
categories: 
  - "kolonka-avtora"
tags: 
  - "brovary"
  - "vibir-redaktsiyi"
  - "dostup-do-publichnoyi-informatsiyi"
  - "miska-rada"
  - "proekti-rishen"
  - "sesiya"
---

[![](https://mpz.brovary.org/wp-content/uploads/2012/11/Sayt-radi-2.jpg "Сайт ради 2")](https://mpz.brovary.org/wp-content/uploads/2012/11/Sayt-radi-2.jpg)Ретельно вивчаючи проекти рішень Броварської міськради, які виносяться на розгляд  [26-ої сесії 20 грудня](https://mpz.brovary.org/20-grudnya-vidbudetsya-26-chergova-sesiya-brovarskoyi-miskoyi-radi/), я зіштовхнулась з тим, що не з усіма з них я можу детально ознайомитись, хоч вони начебто всі й оприлюднені на офіційному веб-сайті у відповідний термін. А все тому, що частина з них не містить своєю  «невід’ємної» та вкрай важливої частини – додатків. І таких проектів рішень – 15 %.

Власне труднощі з аналізом майбутніх рішень міськради виникають з першого ж пункту [потенційного порядку денного](https://mpz.brovary.org/20-grudnya-vidbudetsya-26-chergova-sesiya-brovarskoyi-miskoyi-radi/). Питання під назвою «[**Про приватизацію житлових приміщень гуртожитків**](http://docs.pravo-znaty.org.ua/p6082/22.11.2012)» не містить навіть переліку гуртожитків, у яких мешканці приватизують житло. Вся суть документу міститься у додатку, який навіть згадується у проекті (див. нижче), однак… не додається. Тому зовсім не можливо дізнатись не лише хто і що з державної та комунальної власності отримує, а навіть де саме розташована ця власність:

> _1\. Задовольнити прохання наймачів щодо приватизації житлових приміщень гуртожитків, в яких вони мешкають і передати вказані житлові приміщення в приватну власність мешканцям згідно з додатком._

Якщо хтось думає, що це приватна інформація про особу, тому вона й не оприлюднюється, то у ч. 7 ст. 6 закону «Про доступ до публічної інформації» з цього приводу сказано досить чітко: доступ може бути обмежений лише до інформації, а не до самого документу, а оскільки додаток до проекту рішення є його невід’ємною частиною, то він обов’язково має бути оприлюднений, однак із заретушованими персональними даними. Більше того, у ч. 5 цієї статті закону сказано, що не може бути обмежено доступ до інформації про розпорядження державним або комунальним майном, у тому числі до прізвищ, імен та по батькові фізичних осіб, які його отримали. Це означає, що перелік адрес гуртожитків та список людей, які отримують у них житло, мають бути відкритими.

Наступний проект рішення, який також оприлюднено в неповному обсязі, також не має сенсу без додатку. Маючи назву «[**Про продовження терміну дії договорів оренди комунального майна, що перебуває у спільній сумісній власності територіальної громади міста Бровари Київської області та територіальних громад сіл та селищ Броварського району**](http://docs.pravo-znaty.org.ua/p6077/22.11.2012)», він не містить навіть переліку цих договорів, хоча знову ж таки у тексті документу є фраза «згідно з додатком». Ця фраза означає лише одне – додаток є, але він чомусь не оприлюднений на офіційному веб-сайті міськради.

> _1\. Продовжити термін дії договорів оренди комунального майна, що перебуває у спільній сумісній власності територіальної громади міста Бровари Київської області та територіальних громад сіл та селищ Броварського району, згідно з додатком._

Той факт, що проект рішення під номером 6 – «[**Про затвердження проекту внесення змін в Детальний план території**](http://docs.pravo-znaty.org.ua/p6097/22.11.2012)» – не містить додатку, чесно кажучи, мене не здивував.

>  _1.Затвердити проект внесення змін в «Детальний план території частини ІV житлового району по вул. Василя Симоненка» затверджений рішенням Броварської міської ради від 14.10.2004р. № 551-25-24._

Усі документи, які стосуються Детальних планів території, одразу стають «таємницею за сімома печатками», щоб не дай боже мешканці не дізнались, що і де розташоване або має бути розташоване у їхньому місті. Та що там мешканці, навіть депутатам на сесіях не показують, за що вони голосують. Екс-депутат міськради Різаненко неодноразово виступав з цього приводу на сесіях, на яких розглядались подібні питання. Проте, як бачимо, міська рада не поспішає розкривати свої «таємниці» громадськості.

А от у проекті рішення «[**Про хід виконання рішення Броварської міської ради від 24.04.2008 року № 712-36-05 “Про затвердження міської програми відпочинку та оздоровлення дітей на період 2008 – 2012 років”**](http://docs.pravo-znaty.org.ua/p6089/22.11.2012)», на перший погляд, міститься додаток, його навіть можна завантажити на свій комп’ютер, однак коли ви його відкриєте, то побачите, що він містить зовсім не відомості про оздоровлення дітей, а… текст проекту рішення. Той самий, до якого він є додатком і з якого ви його завантажили.

> _1.Інформацію про хід виконання міської Програми відпочинку та оздоровлення дітей на період 2008 – 2012 років, взяти до відома (додається)._

Сподіваюсь, що це просто технічна помилка, і в поточних результатах виконання програми відпочинку та оздоровлення дітей немає нічого секретного чи такого, що не варто знати громадськості, і після цієї статті цю помилку одразу ж виправлять.

Проте крайньою мірою абсурду виглядає оприлюднення без додатку проекту рішення під назвою «[**Про затвердження Програми соціально-економічного та культурного розвитку міста Бровари на 2013 рік**](http://docs.pravo-znaty.org.ua/p6084/22.11.2012)».

> _1.Затвердити Програму соціально-економічного та культурного розвитку міста Бровари на 2013 рік (додається)._

Цей документ визначає життя міста протягом наступного року, разом з міським бюджетом він становить основу планування роботи органів місцевого самоврядування та всієї міської інфраструктури, тому приховувати його немає жодного сенсу. Причиною його відсутності на офіційному веб-сайті може бути хіба те, що він досі неготовий, але на сесію його треба винести обов’язково, і щоб зробити видимість дотримання закону, проект рішення про затвердження програми розвитку міста нібито оприлюднено. А може, це знову просто технічна помилка, що, як на мене, менш імовірно.

Останній проект, який опубліковано на сайті не в повному обсязі, знову ж таки стосується планування роботи органу влади і має назву «[**Про затвердження плану роботи Броварської міської ради на І півріччя 2013 року**](http://docs.pravo-znaty.org.ua/p6103/22.11.2012)». Проте цього разу «засекречена» інформація не лише про майбутнє, а й про минуле: серед додатків відсутній і текст звіту про роботу міськради у другому півріччі 2012 року, і план на перше півріччя 2013 року.

> _1\. Звіт про виконання плану роботи Броварської міської ради за ІІ півріччя 2012 року взяти до відома (додається). 2. Затвердити план роботи Броварської міської ради на I півріччя 2013 року (додається)._

Найкумедніше, що до цього проекту рішення «прикріплений» один додаток, який знову ж таки можна завантажити, однак планом роботи міськради виявиться… додаток до Програми діяльності та фінансової підтримки редакції газети «Броварська панорама» на 2013 рік. Звісно, це помилка, і знову сподіваюсь, що вже найближчим часом її буде виправлено, а громада міста нарешті зможе дізнатись, чим їхня рада планує займатись у наступному році та що робила у поточному.

**І наостанок...**

Скоріше за все, ці шість проектів рішень, у яких не все гаразд із додатками – не єдині, які містять несподіванки для громадськості. Земельні рішення, які значаться у розпорядженні мера під номерами [7](http://docs.pravo-znaty.org.ua/p6107/22.11.2012), [8](http://docs.pravo-znaty.org.ua/p6102/22.11.2012) та [9](http://docs.pravo-znaty.org.ua/p6091/22.11.2012), які нині мають по 16, 33 та 26 пунктів відповідно, у день сесії мають всі шанси отримати суттєве «доповнення». Адже саме так зазвичай і відбувається майже на кожному засіданні, викликаючи обурення депутатів Сімутіна, Чередника та Різаненка, що виступають проти такого «жонглювання» пунктами та підпунктами і вимагають завчасного оприлюднення повних текстів рішень.

Більше того, до 40 уже винесених на розгляд питань напередодні Нового року, вочевидь, доєднаються ще кілька десятків «додаткових» – дуже «нагальних» та «термінових». Поява у день сесії низки неоприлюднених проектів рішень – також традиційна практика Броварської міськради, яку вона використовує, щоб обходити закон «Про доступ до публічної інформації», адже той вимагає публікування всіх проектів рішень за 20 робочих днів до засідання і дає можливість громадськості завчасно відреагувати на наміри органу влади.

> Що ж, побачимо, що покаже [26 сесія](https://mpz.brovary.org/20-grudnya-vidbudetsya-26-chergova-sesiya-brovarskoyi-miskoyi-radi/) та скільки «несподіванок» принесе тим, хто активно стежить за діяльністю Броварської міської ради, а вже після цього  треба буде братися за розробку стратегії «громадського стимулювання» влади більше поважати право броварчан знати.
