---
title: "Чи готові Бровари до видачі біометричних паспортів?"
date: 2015-01-20
author: 
  username: "onikienko"
  display_name: "Вікторія Оникієнко"
tags: 
  - "biometrichniy-pasport"
  - "vibir-redaktsiyi"
  - "zakordonniy-pasport"
  - "novini"
  - "pasportniy-stil"
---

**![original-600x398x732b262_pasport_2_jpg_pagespeed_ic_vor4jnuxnlmiwxbnqs3](https://mpz.brovary.org/wp-content/uploads/2015/01/original-600x398x732b262_pasport_2_jpg_pagespeed_ic_vor4jnuxnlmiwxbnqs3.jpg)Підписання угоди про асоціацію з ЄС пророкує для України багато переваг та нових перспектив. Серед  топових нововведень для українців є те, що** **країна стає на крок ближче до безвізового режиму з** **країнами** **ЄС****, що звучить досить заманливо. Головною  вимогою європейської сторони для виконання плану дій з візової лібералізації стало запровадження процедури видачі паспортів з безконтактним електронним носієм, усім відомий як біометричний паспорт. «Маєш право знати» дізналося, чи зможуть броварчани дозволити собі виготовити такий паспорт і коли можна буде подавати документи.**

Офіційно в країні оформлення біометричних паспортів для виїзду за кордон розпочалося 1 січня, однак де-факто подати документи громадяни змогли лише з 12 січня.

Та, на жаль, не у всіх територіальних відділеннях міграційної служби можна подати документи на виготовлення біометричного паспорту, зокрема у броварському паспортному столі їх теж ще не виготовляють.

У броварському відділі міграційної служби це пояснили проведенням підготовчої роботи та тестуванням інформаційної системи.

[![ого](https://mpz.brovary.org/wp-content/uploads/2015/01/CAM00662.jpg)](https://mpz.brovary.org/wp-content/uploads/2015/01/CAM00662.jpg)

Втім, якщо ви вирішили оформити звичайний закордонний паспорт – у цій послузі вам  теж відмовлять, оскільки прийом документів на його виготовлення теж призупинений. Працівники знову ж таки посилаються на «тестовий режим» і перевірки по області.

Як повідомляє прес-служба ДМС,  _в **лютому** всі підрозділи, які сьогодні проводять видачу паспортів для виїзду закордон, оформлюватимуть також чіпові (біометричні) документи_. Тож, попри те, що процес подачі документів заморожений,  надія на те, що Бровари першочергово отримають необхідне обладнання є.

У разі якщо вам терміново необхідний документ для виїзду за кордон, спеціалісти в Броварах порадили звернутися до Паспортного сервісу в Києві за адресою булв. Шевченка, 27. Хоч процедура подачі документів в сервісі європейська, вам все-таки доведеться вистояти в черзі за омріяним паспортом, а також сплатити додаткову комісію – 250 грн –  плату за підготовку пакету документів.

 

_Довідка:_

- Біометричний паспорт міститиме електронний чіп, на якому записуватиметься інформація про особу власника, а також біометричні дані: цифрований образ обличчя, оцифрований підпис та відбитки вказівних пальців рук.
- Біометричний паспорт не є обов’язковим і виготовляється за бажанням замовника, однак безвізовий режим буде поширений виключно на власників біометричних паспортів.
- Ціна питання: термін виготовлення 21 доба – 518 грн; 7 діб – 775 грн
