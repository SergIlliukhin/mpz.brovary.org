---
title: "Завтра Сапожко знову спробує затвердити «свій» склад виконавчого комітету"
date: 2016-03-14
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "vibir-redaktsiyi"
  - "vykonkom"
  - "vinogradova"
  - "zdorovets"
  - "kuznyetsov"
  - "novini"
  - "reznik"
  - "sapozhko"
  - "sesiya"
coverImage: "wp-content/uploads/2016/03/IMG_4871-1.jpg"
---

**Міський голова Броварів Ігор Сапожко скликає на завтра позачергову сесію міської ради, на розгляд якої знову виносить новий склад виконкому, кандидатів на посади власного заступника і керуючого справами виконавчого комітету. Про це йдеться в розпорядженні мера, [опублікованому сьогодні](https://brovary-rada.gov.ua/rozporyadzhennya-m%D1%96skogo-golovi-v%D1%96d-14032016%E2%84%9651-odpro-sklikannya-odinadtsyato%D1%97-pozachergovo%D1%97-ses%D1%96%D1%97-b) на сайті броварської міської ради. Згідно з розпорядженням, сесії розпочнеться о 10:00 15 березня у малій залі міськвиконкому (вул. Гагаріна, 15).**

Ігор Сапожко має намір знову винести на затвердження депутатів кандидатуру **Лариси Виноградової**, котру міська рада на попередній сесії [не підтримала.](https://mpz.brovary.org/klyuchova-sesiya-sapozhko-vtratyv-vynogradovu-svoboda-pidtrymala-regionala-ta-otrymala-sekretarya/) Так само на розгляд депутатів мер винесе **Костянтина Кузнєцова** в якості кандидата на посаду керуючого справами виконавчого комітету: при першій спробі  міська рада також не затвердила Кузнєцова на цій посаді.

Раніше на підтримку Лариси Виноградової та Костянтина Кузнєцова [виступили](https://mpz.brovary.org/pensionery-ta-komunisty-vyslovyly-pidtrymku-vynogradovij-i-kuznyetsovu-na-z-yizdi-u-prometeyi-video/) представники бюджетної сфери, пенсіонери та представники лояльних до Ігоря Сапожка громадських організацій: під час відповідного заходу його організатори намагалися перешкодити журналістам у проведенні відеозйомки. Паралельно з цим броварчани повідомили про організацію масового збору підписів на підтримку Виноградової та Кузнєцова у броварських школах та дитячих садочках.

Окрім того міський голова винесе на затвердження міської ради новий склад виконавчого комітету у складі шести осіб:

**1.Сапожко Ігор Васильович** – міський голова;

**2.Здоровець Олексій Михайлович** – секретар ради;

**3.Резнік Олександр Вікторович** - заступник міського голови;

**4.Голубовський Григорій Павлович**  – заступник міського голови;

**5.Виноградова Лариса Миколаївна**  –  заступник міського голови;

**6.Кузнєцов Костянтин Валентинович** – керуючий справами виконкому

Таким чином міський голова проігнорував пропозиції депутатів та представників громадськості щодо представлення у складі міськвиконкому усіх фракцій міської ради, депутатів обласної ради та місцевих громадських організацій.

Також на позачергову сесію міський голова виносить питання змін до бюджету, не проголосовані на попередній сесії. Тоді Сапожко намагався винести ці питання на голосування «в пакеті» з питанням виділення 14 мільйонів гривень на ремонт шляхопроводу по вул. Оникієнка. Міська рада [не підтримала](https://mpz.brovary.org/deputaty-skasuvaly-rishennya-vydilyty-14-miljoniv-na-rekonstruktsiyu-mostu-na-torgmash/) таку пропозицію, натомість депутати від фракції «Солідарність» ініціювали проведення позачергової сесії, де мають бути розглянуті усі інші зміни до бюджету, зокрема ті, що стосуються фінансування інклюзивної освіти у Броварах, утеплення фасадів багатоповерхівок, придбання апарату для гемодіалізу у броварську лікарню, тощо.
