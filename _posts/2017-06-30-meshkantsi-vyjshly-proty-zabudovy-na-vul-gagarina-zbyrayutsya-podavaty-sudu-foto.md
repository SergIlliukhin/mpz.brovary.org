---
title: "Мешканці вийшли проти забудови на вул. Гагаріна, збираються подавати до суду – ФОТО"
date: 2017-06-30
author: 
  username: "trydence"
  display_name: "Дмитро Карпій"
categories: 
  - "hromada"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "gagarina"
  - "zibrannya"
  - "zabudova"
  - "zbori"
  - "miting"
  - "mihaylov"
  - "novini"
  - "ofisnyj-tsentr"
  - "protest"
  - "sapozhko"
  - "sud"
  - "troshhenko"
coverImage: "wp-content/uploads/2017/06/Zbory-zabudova-Gagarina-2017.06.29_00043.jpg"
---

**Цього четверга відбулися збори жителів, які виступають проти спорудження 6-поверхової прибудови - офісного центру біля «АТБ» по вул. Гагаріна, 21. На зустріч вийшли близько 50 громадян, які, послухавши рекомендації опозиційних депутатів,  вирішили зорганізуватися та відсудити ділянку, видану в приватні руки під зведення багатоповерхівки. Люди почали збирати підписи проти забудови та готуватись до загальних зборів мешканців. А депутати пообіцяли ініціювати проведення найближчим часом позачергової сесії - з метою розроблення детального плану цієї території.**

Багато людей, які вийшли на зустріч, були налаштовані рішуче: миритися із будівництвом просто під вікнами своїх помешкань вони не збираються. Збори [зорганізували](https://mpz.brovary.org/anons-29-chervnya-zbyrayut-meshkantsiv-yaki-proty-budivnytstva-6-poverhovoyi-budivli-na-gagarina/) обранці Броварської міської ради. Їх відвідали близько **50** мешканців, місцеві опозиційні депутати, їхні помічники та громадські активісти.

[![](https://mpz.brovary.org/wp-content/uploads/2017/06/Zbory-zabudova-Gagarina-2017.06.29_00017.jpg)](https://mpz.brovary.org/wp-content/uploads/2017/06/Zbory-zabudova-Gagarina-2017.06.29_00017.jpg)

[![](https://mpz.brovary.org/wp-content/uploads/2017/06/Zbory-zabudova-Gagarina-2017.06.29_00027.jpg)](https://mpz.brovary.org/wp-content/uploads/2017/06/Zbory-zabudova-Gagarina-2017.06.29_00027.jpg)

[![](https://mpz.brovary.org/wp-content/uploads/2017/06/Zbory-zabudova-Gagarina-2017.06.29_00020.jpg)](https://mpz.brovary.org/wp-content/uploads/2017/06/Zbory-zabudova-Gagarina-2017.06.29_00020.jpg)

Депутатка від БПП «Солідарність» **Ірина Веремчук** розповіла присутнім про те, як 24 сотки опинилися у приватній власності. Вона повідомила, що землю [видали](https://mpz.brovary.org/24-sotki-zemli-v-tsentri-brovariv-viddali-deputatu-mihaylovu/) ще у 2013 році. До того вона була в оренді.

[![](https://mpz.brovary.org/wp-content/uploads/2017/06/Zbory-zabudova-Gagarina-2017.06.29_00024.jpg)](https://mpz.brovary.org/wp-content/uploads/2017/06/Zbory-zabudova-Gagarina-2017.06.29_00024.jpg)

Власником стала компанія «**Альянсінвестбуд**», директором якої на той час був екс-депутат **Олександр Михайлов,** розповіла обраниця. Серед власників підприємства – родичі броварських забудовника **Ігоря Трощенка** та міського голови **Ігоря Сапожка**.

[![](https://mpz.brovary.org/wp-content/uploads/2017/06/Zbory-zabudova-Gagarina-2017.06.29_00022.jpg)](https://mpz.brovary.org/wp-content/uploads/2017/06/Zbory-zabudova-Gagarina-2017.06.29_00022.jpg)

Ірина Веремчук зазначила, що ділянку надали, не провівши тендер, тобто з порушенням. Слова обраниці доповнила помічниця депутата Андрія Саука **Ірина Нікітчина**. Архітекторка за освітою зазначила, що землю також не мали права видавати в приватну власність, оскільки для цієї території не існує детального плану (ДПТ). А це є прямим порушенням містобудівного законодавства.

[![](https://mpz.brovary.org/wp-content/uploads/2017/06/Zbory-zabudova-Gagarina-2017.06.29_00029.jpg)](https://mpz.brovary.org/wp-content/uploads/2017/06/Zbory-zabudova-Gagarina-2017.06.29_00029.jpg)

Присутні громадяни часто реагували бурхливо та емоційно, називаючи владу міста «броварською бандою». Водночас, багатьох цікавило, що можна зробити, щоби добитися справедливості.

[![](https://mpz.brovary.org/wp-content/uploads/2017/06/Zbory-zabudova-Gagarina-2017.06.29_00033.jpg)](https://mpz.brovary.org/wp-content/uploads/2017/06/Zbory-zabudova-Gagarina-2017.06.29_00033.jpg)

Депутати та активісти зазначили, що мешканцям прилеглого будинку по вул. Гагаріна, 23 необхідно готувати судовий позов щодо скасування рішення міськради 4-річної давнини. Однак для цього необхідно пройти певну процедуру. Найперше – провести загальні збори мешканців багатоповерхівки.

[![](https://mpz.brovary.org/wp-content/uploads/2017/06/Zbory-zabudova-Gagarina-2017.06.29_00016.jpg)](https://mpz.brovary.org/wp-content/uploads/2017/06/Zbory-zabudova-Gagarina-2017.06.29_00016.jpg)

Зі свого боку депутат **Олег Берестовий** оголосив, що обранці ініціюватимуть проведення найближчим часом позачергової сесії Броварської міської ради. На розгляд винесуть питання про початок розроблення детального плану території (ДПТ).

[![](https://mpz.brovary.org/wp-content/uploads/2017/06/Zbory-zabudova-Gagarina-2017.06.29_00035.jpg)](https://mpz.brovary.org/wp-content/uploads/2017/06/Zbory-zabudova-Gagarina-2017.06.29_00035.jpg)

Як зазначила Ірина Нікітчина, найкращим результатом буде, коли цю ділянку офіційно закріплять за зеленими насадженнями або за 7-ї школою, яка стоїть поруч.

Під час обговорення депутати, активісти та місцеві мешканці розповіли про небезпеки, які може мати будівництво. Ірина Нікітчина зазначила, що дворовий проїзд поруч ймовірно посунуть під самі вікна будинку по вул. Гагаріна, 23. Архітекторка зазначила, що можуть бути порушені будівельні норми.

Тим часом мешканці згадали, що у 1970-х роках, після великого землетрусу, будинок пішов тріщинами. Де-не-де тоді поперекошувало дверні рами, пообвалювалася штукатурка. Люди бояться, що будівництво поруч доб’є споруду і її подальше руйнування стане неминучим.

[![](https://mpz.brovary.org/wp-content/uploads/2017/06/Zbory-zabudova-Gagarina-2017.06.29_00048.jpg)](https://mpz.brovary.org/wp-content/uploads/2017/06/Zbory-zabudova-Gagarina-2017.06.29_00048.jpg)

[![](https://mpz.brovary.org/wp-content/uploads/2017/06/Zbory-zabudova-Gagarina-2017.06.29_00049.jpg)](https://mpz.brovary.org/wp-content/uploads/2017/06/Zbory-zabudova-Gagarina-2017.06.29_00049.jpg)

Ірина Веремчук запропонувала присутнім підписатися під колективним зверненням громадян до міського голови проти будівництва. Однак, виявилось, що ті вже збирають підписи під своїм. Громадяни охоче лишали автографи під обома документами.

[![](https://mpz.brovary.org/wp-content/uploads/2017/06/Zbory-zabudova-Gagarina-2017.06.29_00010.jpg)](https://mpz.brovary.org/wp-content/uploads/2017/06/Zbory-zabudova-Gagarina-2017.06.29_00010.jpg)

[![](https://mpz.brovary.org/wp-content/uploads/2017/06/Zbory-zabudova-Gagarina-2017.06.29_00044.jpg)](https://mpz.brovary.org/wp-content/uploads/2017/06/Zbory-zabudova-Gagarina-2017.06.29_00044.jpg)

Під час зборів вирішили утворити ініціативну групу мешканців. До її складу записалися шестеро осіб. Опісля депутати домовились тримати зв’язок із активними мешканцями, після чого люди стали поступово розходитись.

> Нагадаємо, минулої п’ятниці  біля «АТБ» були зрізані 35 здорових дерев – каштани, граби та липи. Це викликало невдоволення в соцмережах. А в понеділок делегація із депутатів і активістів навідалась до міського голови. Згодом Ігор Сапожко видав [розпорядження](https://brovary-rada.gov.ua/documents/27436.html) про утворення робочої групи з питань забудови цієї території.

**Фото - Дмитро Карпій**
