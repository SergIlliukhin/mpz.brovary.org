---
title: "\"Громадське радіо\" зробило інтерв'ю з Владиславом та Світланою Загоровками"
date: 2014-02-04
author: 
  username: "pravoZnaty"
  display_name: "Маєш право знати"
tags: 
  - "intervyu"
  - "irina-solomko"
  - "bankova"
  - "brovary"
  - "vibir-redaktsiyi"
  - "vladislav-zagorovka"
  - "gromadske-radio"
  - "zagorovka"
  - "novini"
  - "svitlana-zagorovka"
  - "shturm-bankovoyi"
coverImage: "wp-content/uploads/2014/02/Rodina-Zagorovko.jpg"
---

[![Родина Загоровко](https://mpz.brovary.org/wp-content/uploads/2014/02/Rodina-Zagorovko.jpg)](https://mpz.brovary.org/wp-content/uploads/2014/02/Rodina-Zagorovko.jpg)**Журналістка "[Громадського радіо](http://hromadskeradio.org/)" Ірина Соломко записала інтерв'ю з ["в'язнем Банкової"](https://mpz.brovary.org/sered-pobitih-pid-administratsiyeyu-prezidenta-ta-zaareshtovanih-za-organizatsiyu-masovih-bezporyadkiv-ye-brovarchanin/), броварчанином Владиславом Загоровкою та його дружиною Світланою. Постраждалий від знущань "Беркуту" чоловік розповідає, як змінилось його життя [після подій 1 грудня біля Адміністрації Президента](https://mpz.brovary.org/sered-pobitih-pid-administratsiyeyu-prezidenta-ta-zaareshtovanih-za-organizatsiyu-masovih-bezporyadkiv-ye-brovarchanin/).**

Щодо стану здоров'я та самопочуття Владислав каже, що зараз, звісно, почувається набагато краще, ніж 2 місяці тому, але якщо порівнювати з тим, яким він був до всіх цих подій, то вже так себе не почуває, як колись. Крім того, чоловік тепер змушений носити окуляри, хоча все життя мав відмінний зір. "_От тільки лікарі чомусь кажуть, що проблеми з зором у мене з дитинства. І те, що я щороку проходив огляд у лікаря, бо працюю водієм-далекобійником, і у мене завжди був 100% зір, нікого не обходить_", - дивується постраждалий.

Подружжя з сумом перераховує отримані травми та зазначає, що на місці сильного забою лобної частини голови утворилась кіста. "_Лікарі кажуть, що потрібні роки, щоб все розсосалось, 10-15 років_", - ледь стримуючи сльози, розповідає Світлана. У Владислава також почались проблеми з тиском, хоча до того він ніколи не мав з цим проблем, і тепер чоловік мусить постійно приймати ліки для його нормалізації.

**Повна версія радіоінтерв'ю з подружжям Загоровок**

<iframe src="https://w.soundcloud.com/player/?url=https%3A//api.soundcloud.com/tracks/132895440&amp;auto_play=false&amp;hide_related=false&amp;visual=true" height="200" width="100%" frameborder="no" scrolling="no"></iframe>

Через усі ці події Владислава, який перебував на лікарняному, звільнили з роботи, мовляв, на Майдані тобі платять, то й утримуй за ці кошті свою родину. Дружину, яка приїхала за довіреністю отримати заробітну плату чоловіка, використовуючи тиск та нецензурну лайку, змусили написати заяву. То ж тепер водій-далекобійник планує шукати нову роботу, при цьому змінювати професію наміру не має.

Загоровки розповідають, що підтримують контакт з іншими "в'язнями Банкової" та ходять на Майдан, були і на Грушевського, і на Банковій. Особливо важко ці події позначились на дітях, для них це стало надзвичайним стресом та випробуванням, особливо для середньої доньки - Яни. Вона дуже подорослішала через цю ситуацію і стала надто політично грамотною як на її вік. Та й дорослим було нелегко. Владислав довгий час не міг спати вночі, перебував у дуже напруженому психоемоційному стані. Завдяки спілкуюванню з "товаришами по нещастю", з'ясувалось, що інші постраждалі відчувають те саме.

Пояснив Владислав Загоровка і [своє рішення про "співпрацю зі слідством"](https://mpz.brovary.org/vladislava-zagorovku-zvilnili-v-obmin-na-shtraf-za-porushennya-gromadskogo-poryadku/). За його словами, на нього чинився неймовірний тиск. Погрожували перевести з лікарні до СІЗО, що в його тодішньому фізичному стані було неприпустимо. Проте вирішальною стала інформація про те, що у його дружини стався інсульт, що згодом, на щастя, виявилось неправдою.

Стосовно справи, по якій броварчанин проходить як потерпілий від дій "Беркуту", то, на жаль, йому нічого не відомо про хід розслідування. Його жодного разу не опитували по цьому питанню. "_Після всього, що сталось, для мене словосполучення "правосуддя" в цій країні звучить іронічно, воно не має жодного сенсу. Я знав, що міліція у нас неадекватна, але не думав, що настільки. Навіть якби я був маньяком, це не означає, що мене після затримання можна бити та калічити. Але, звісно, я не збираюсь це так залишати. При нашій владі важко буде щось довести, але я буду робити все можливе, щоб добитись справедливості", -_ підсумував Владислав Загоровка.
