---
title: "Завтра - вирішальна сесія, на якій поділять головні посади"
date: 2016-02-21
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "vibir-redaktsiyi"
  - "vykonkom"
  - "zastupniki-miskogo-golovi"
  - "novini"
  - "sekretar"
  - "sesiya"
---

**На порядку денному: крісло секретаря міської ради, заступників мера, керуючого справами виконкому та увесь склад виконавчого комітету.**

Міський голова **Ігор Сапожко** після кількамісячних роздумів таки [видав розпорядження](http://brovary-rada.gov.ua/rozporyadzhennya-m%D1%96skogo-golovi-v%D1%96d-19022016-%E2%84%9636-od-pro-sklikannya-vosmo%D1%97-pozachergovo%D1%97-ses%D1%96%D1%97-brovar) про скликання позачергової сесії міської ради на 10:00 понеділка, 22 лютого. Сесія стосуватиметься виключно кадрових питань: на ній депутати спробують обрати секретаря міської ради, заступників міського голови, керуючого справами виконавчого комітету та склад виконкому.

Згідно з проектом порядку денного, опублікованому на офіційному сайті БМР, передусім депутати спробують обрати трьох заступників міського голови.  У своїх поданнях Ігор Сапожко намагається зберегти двох із трьох своїх старих заступників. Так, у проектах рішень заступником з питань гуманітарної політики мер пропонує переобрати екс-члена Партії регіонів **Ларису Виноградову**. Заступником з питань ЖКГ також пропонується колишніх регіонал **Григорій Голубовський**. Опозиційні до мера депутати та громадські активісти вже заявляли, що не підтримують ці дві кандидатури як такі, котрі перебували на боці режиму Януковича під час Революції Гідності та вели провальну політику у своїх сферах відповідальності. Окрім того, обидві кандидатури фігурують у кримінальному провадженні, що стосується організації Антимайдану та примусової відправки на нього броварських бюджетників.

<iframe src="https://www.youtube.com/embed/qggD3dHW18c" width="420" height="315" frameborder="0" allowfullscreen="allowfullscreen"></iframe>

Першим заступником міського голови, замість Василя Андрєєва, Ігор Сапожко пропонує лідера фракції «Батьківщина» **Олександра Резніка.** Олександр Резнік до минулого року не був помітний у громадсько-політичному житті міста. Однак вже під час останньої виборчої кампанії балотувався першим номером виборчого списку «Батьківщини». Згідно з оприлюдненою декларацією, Олександр Резнік працює директором ТОВ «Лен Буд», у позаминулому році заробив 42 тис. грн. сукупного доходу. Поруч з цим слід зазначити, що у міській раді минулого скликання у складі фракції «Фронт Змін» перебував батько Олександра Резніка – Віктор Резнік, власник крупного підприємства з виробництва майонезу «Бест». Загалом з родиною Резніків пов’язують низку підприємств на території Броварів, зокрема зі сфери ресторанного бізнесу.

Наступним у порядку денному стоїть питання обрання керуючого справами виконкому: на цій посаді Сапожко також пропонує залишити **Костянтина Кузнєцова.** Як відомо з власних джерел МПЗ, у кримінальному провадженні щодо розслідування організації Антимайдану, Кузнецов фігурує як одна з ключових фігур, котра доносила інформацію щодо «квот» від кожного відділу та управління міськвиконкому для участі в мітингах на підтримку Януковича. Також відомо, що в минулому Костянтин Кузнецов працював у КДБ.

<iframe src="https://www.youtube.com/embed/ufrM_DFXIKs" width="560" height="315" frameborder="0" allowfullscreen="allowfullscreen"></iframe>

Лише шостим пунктом порядку денного стоїть питання обрання секретаря міської ради. З відповідного проекту рішення стало відомо, що кандидатурою мера Ігоря Сапожка на посаду секретаря міськради стане депутат з фракції «Самопоміч» **Максим Семенов.**

Зазначимо, що кандидатура Семенова вважалась «компромісною» під час обговорення висуванців на цю посаду від депутатського корпусу, зокрема його «демократичної» частини. Тоді основними кандидатами виступили **Ірина Веремчук** від «Солідарності», **Аліна Дяченко** від «Демократичного Альянсу» та **Максима Семенова** від «Самопомочі». Однак варіант, що цю кандидатуру подасть міський голова як власного висуванця дотепер не розглядався. Станом на зараз офіційної позиції з приводу Семенова як висуванця Сапожка фракція «Самопомочі» не оприлюднила.

Під час публічного обговорення Максима Семенова як можливого кандидата на посаду секретаря, сам Максим зазначив, що планує організувати максимально конструктивну та прозору роботу апарату міської ради, попри відсутність будь-якого досвіду подібної роботи.

<iframe src="https://www.youtube.com/embed/MOgEzFGcAlM" width="560" height="315" frameborder="0" allowfullscreen="allowfullscreen"></iframe>

Також Семенов повідомив, що є приватним підприємцем, вирощує гриби та має невеликий сільський магазин на Чернігівщині. Водночас у власній декларації Максим Семенов [не зазначив жодної гривні доходу, жодного майна, землі або нерухомості.](http://samopomich.ua/councils/wp-content/uploads/2015/09/Deklaratsiya-Semenov1.pdf)

Наступним питанням порядку денного стоїть визначення чисельності та обрання загального складу виконавчого комітету Броварської міської ради. Ігор Сапожко збирається запропонувати депутатам обрати виконком у складі 14 осіб і наповнити його наступними особами:

1. **Сапожко Ігор Васильович** – міський голова, **екс-член Партії регіонів;**
2. **Семенов Максим Володимирович** – секретар ради (у разі його обрання), міський депутат, **член фракції «Самопоміч»;**
3. **Резнік Олександр Вікторович** - заступник міського голови (у разі обрання), депутат міської ради, **лідер фракції «Батьківщина»;**
4. **Голубовський Григорій Павлович**  – заступник міського голови (у разі обрання), **екс-член Партії регіонів;**
5. **Виноградова Лариса Миколаївна**  –  заступник міського голови (у разі обрання), **екс-член Партії регіонів;**
6. **Кузнєцов Костянтин Валентинович** – керуючий справами виконкому (у разі обрання), **колишній співробітник КДБ;**
7. **Котляр Галина Миколаївна** – голова правління ОСББ «ЖК «Атлант», на місцевих виборах **балотувалася за списком партії «УКРОП»;**
8. **Каднай Олександр Миколайович** – директор ТОВ «Бриз», на місцевих виборах **балотувався за списком партії «Єдність»;**
9. **Потрясаєв Сергій Олексійович** – фізична особа-підприємець, на місцевих виборах **балотувався за списком партії «Батьківщина»;**
10. **Федоровський Андрій Васильович** – фізична особа-підприємець, на місцевих виборах **балотувався за списком Радикальної партії О. Ляшка;**
11. **Кріпкий Володимир Миколайович** – начальник відділу ТОВ «Київгума», на місцевих виборах **балотувався за списком партії «Самопоміч»;**
12. **Надиров Тельман Фуадович** – голова Броварської міської ради ветеранів;
13. **Кравченко Микола Петрович** – член ГО «Комітет громадського самоврядування Київської області»;
14. **Романенко Ігор Юрійович** – голова Громадської ради при управлінні освіти і науки.
15. \_\_\_\_\_\_\_\_\_\_\_\_\_\_\_\_\_\_\_\_\_ – учасник АТО.

Із запропонованого списку видно, що склад виконкому може бути майже повністю підконтрольний міському голові. Окрім традиційно наближених до мера представників партій «Єдність», УКРОП та РПЛ, слід відзначити **Володимира Кріпкого**, який нібито іде за квотою «Самопомочі», але по факту є підлеглим директора ТОВ «Київгума» та голови броварського осередку "Самопомочі" **Андрія Острогруда:** особистого друга Ігоря Сапожка, котрий вивів своїх працівників на мітинг у захист мера-регіонала під час Революції Гідності. Однозначними «штиками» Сапожка у виконкомі – в разі прийняття міськрадою відповідного рішення – вірогідно стануть Григорій Голубовський, Лариса Виноградова, Костянтин Кузнецов, Галина Котляр, Олександр Каднай, Андрій Федоровський, Олександр Кріпкий та Микола Кравченко. Що ж стосується представників «Самопомочі» та «Батьківщини», то щодо їхньої позиції можна буде говорити лише після голосування за посаду секретаря (Семенов) та першого заступника міського голови (Резнік). Окрім того, виникають питання щодо 15-го члена виконкому – таємничого «учасника АТО». Міський голова у своєму офіційному розпорядженні та проекті рішення приховав прізвище цієї особи.

Як видно, більшість фракції «демократичного табору» - «Солідарність», «Демократичний Альянс» та «Свобода» попередньо не отримають жодної посади у виконавчій владі. З власних джерел «Маєш право знати» стало відомо, що у зв’язку зі скликанням позачергової «кадрової» сесії, «демократичні» фракції сьогодні збираються на власні екстрені засідання. У соціальних мережах від окремих депутатів сьогодні [пролунали заклики](https://www.facebook.com/groups/brovary/permalink/1198649746831656/) «зупинити регіоналівський переворот у Броварах»: людей скликають прийти на сесію та протидіяти голосуванню за оприлюднені проекти рішень, аби майже всю виконавчу вертикаль Броварів знову не заповнили представники режиму Януковича.
