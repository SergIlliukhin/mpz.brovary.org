---
title: "На Департамент КОДА чекає адмінсправа та суд за ненадання інформації журналістам \"МПЗ\""
date: 2017-07-19
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "antymonopolnyj-komitet"
  - "brovary"
  - "vibir-redaktsiyi"
  - "departament-regionalnogo-rozvytku-kyyivskoyi-oda"
  - "dostup-do-informatsiyi"
  - "novini"
  - "prokuratura"
  - "sud"
  - "tender"
  - "upovnovazhenyj-z-prav-lyudyny"
coverImage: "wp-content/uploads/2017/07/koas.jpg"
---

**Броварський парк "Перемога" закінчують реконструювати, але справа з його ремонтом не закінчена. Журналісти "Маєш право знати" звернулися до прокуратури, Антимонопольного комітету України та Уповноваженого з прав людини з приводу ненадання доступу до інформації, а також порушень на тендері. Наразі Уповноваженим із прав людини відкрито провадження щодо Департаменту регіонального розвитку та ЖКГ Київської ОДА, який не надав журналістці Ірині Ющенко інформацію про відповідальних осіб, замовника робіт, підрядників, суми замовлень, проведені тендери по капітальному ремонту парку "Перемога" у місті Бровари. На 20 липня призначено попереднє судове засідання.**

Як раніше [повідомляло](https://mpz.brovary.org/brovarskyj-park-peremoga-doviryly-remontuvaty-vidomym-tendernym-mahinatoram/) "Маєш право знати", на ремонт об'єкту було виділено більше 18 мільйонів гривень, з них 9 - із міського бюджету і 9 - із Державного фонду регіонального розвитку. Відповідальним за проект та проведення тендерів був **Департамент регіонального розвитку та ЖКГ Київської облдержадміністрації**. Саме до Департаменту за подробицями ремонту броварського парку звернулася при проведенні журналістського розслідування журналістка "Маєш право знати" **Ірина Ющенко** із запитом на отримання публічної інформації.

[![](https://mpz.brovary.org/wp-content/uploads/2017/07/page0001.jpg)](https://mpz.brovary.org/wp-content/uploads/2017/07/page0001.jpg)

> Нагадаємо, в результаті журналістського розслідування з'ясувалося, що однією з фірм, що виконує ремонтні роботи в парку, є **ТОВ "Будгарант плюс"**, яка зайшла на тендер "сімейним підрядом", що є порушенням принципу здорової конкуренції. Тоді члени конкурсної комісії змови між учасниками тендеру не побачили. У той же час фірма вже мала проблеми, коли у 2016 році Полтавське обласне територіальне відділення Антимонольного комітету зафіксувало в діях ТОВ «Будгарант Плюс» та ТОВ «Ві.Ай.Пі. Будівельна компанія» [ознаки порушення](http://np.pl.ua/2017/04/v-diyah-tov-budharant-plyus-vbachayutsya-oznaky-porushennya-zakonodavstva-pro-zahyst-ekonomichnoji-konkurentsiji-amku/) Закону [«Про захист економічної конкуренції»](http://zakon2.rada.gov.ua/laws/show/2210-14/page). Наразі проходить розгляд справи за ознаками порушення законодавства.

Однак, Департамент регіонального розвитку Київської ОДА не надав потрібної інформації про капітальний ремонт броварського парку "Перемога", зокрема про замовника робіт, суми, тендери, субпідрядні організації та відповідальних осіб. Журналістка отримала відписку, у якій чиновники заявляли, що публічна інформація має бути зафіксована в конкретному документі та вимагали назву та реквізити документу.

[![](https://mpz.brovary.org/wp-content/uploads/2017/07/0001-1.jpg)](https://mpz.brovary.org/wp-content/uploads/2017/07/0001-1.jpg)

Юристка, керівниця напрямку “Медіа право” Центру демократії та верховенства права **Віта Володовська** цю «відповідь» прокоментувала так: _«__Відповідь Департаменту суперечить вимогам Закону України «Про доступ до публічної інформації». Перш за все, сама відповідь не дає чіткого розуміння причини відмови в наданні інформації._ _Так, спочатку у відповіді йдеться про те, що запит «не містить посилань на вид, назву, реквізити чи зміст документа щодо якого зроблено запит». Проте запитувач не зобов’язаний вказувати усі перелічені дані. По-перше, вони можуть бути йому не відомі, а по-друге, відповідно до закону, достатньо просто вказати загальний опис інформації (що і зробила запитувачка)._ _Крім цього, запит складається з досить чітких та однозначних питань, які стосуються надання конкретної інформації, зокрема, щодо проведених закупівельних процедур, як__і_ _об’єктивно ма__ють_ _бути у володінні замовника послуг._

_І останнє, щодо відсутності у Департаменту «документу, в якому зафіксована запитувана інформація». Як суб’єкт, який виконував делеговані йому повноваження замовника робіт_ _і__з капітального ремонту та здійснював розпорядження бюджетними коштами, Департамент мав би володіти запитаною інформацією. При цьому, відомості можуть місти__тися_ _у різних документах і вибірка даних_  _і__з різних джерел не може вважатис__я_ _«__створенням нової інформації__»._

Про неправомірність дій з боку Департаменту вказав і юрисконсульт Центру локального самоврядування **Володимир Петраковський:** _“Департамент регіонального розвитку та ЖКГ в листі-відповіді явно і, певно, свідомо зманіпулював положеннями Закону про доступ до публічної інформації і фактично увів журналістів в оману”._

[![](https://mpz.brovary.org/wp-content/uploads/2017/05/222.jpg)](https://mpz.brovary.org/wp-content/uploads/2017/05/222.jpg)

З приводу обмеження доступу до публічної інфрмації, а також ознак порушення законодавства на проведеному тендері щодо капремонту парку "Перемога" у місті Бровари журналісти "Маєш право знати" звернулися до Прокуратури Київської області, Антимонопольного комітету України, а також Уповноваженого Верховної Ради з прав людини.

Прокуратура Київської області надіслала звернення журналістки до розгляду по суті та прийняття рішення відповідно до вимог чинного законодавства Броварській місцевій прокуратурі. У місцевій прокуратурі повідомили, що **18 липня** отримали матеріали, але відповідального за справу ще не призначили.

Уповноважений з прав людини відкрив провадження в адміністративній справі проти Департаменту регіонального розвитку КОДА за ненадання інформації щодо ремонту броварського міського парку. Попереднє судове засідання по цій справі відбудеться **20 липня** о **11:00** у Київському окружному адмінсуді.

[![](https://mpz.brovary.org/wp-content/uploads/2017/07/20196242_1333882640043967_1898439085_o.jpg)](https://mpz.brovary.org/wp-content/uploads/2017/07/20196242_1333882640043967_1898439085_o.jpg)

> Читайте також: ["Броварський парк “Перемога” довірили ремонтувати відомим тендерним махінаторам"](https://mpz.brovary.org/brovarskyj-park-peremoga-doviryly-remontuvaty-vidomym-tendernym-mahinatoram/)
