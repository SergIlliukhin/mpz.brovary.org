---
title: "Хто пройшов до Київської обласної ради від Броварів – аналіз руху «Чесно»"
date: 2016-02-15
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "analiz"
  - "analitika"
  - "vibir-redaktsiyi"
  - "deputati"
  - "kyyivska-oblasna-rada"
  - "novini"
  - "chesno"
coverImage: "wp-content/uploads/2016/02/kyyivska-oblasna-rada.jpg"
---

**Через нову внутрішньопартійну рейтингову систему на останніх місцевих виборах до Київської обласної ради від нашого міста потрапили лише троє кандидатів – Олег Іваненко і Роман Сімутін від «Солідарності» та Олексій Дорошенко від «Самопомочі». Окрім того, 4-ро обранців від району так чи інакше пов'язані із Броварами. Детальний [аналіз](http://www.chesno.org/post/254/) новообраних депутатів оприлюднив минулого тижня оприлюднив громадський рух «Чесно».**

Активісти порівнюють результати «Солідарності» на місцевих виборах із результатами останніх парламентських виборів. На них по броварському округу переміг Павло Різаненко. У «Чесно» зазначають, що такий результат партії є доволі низьким. Активісти підозрюють штаб політичної сили у «недопрацюванні». При цьому зауважують: представникам партії не вдалося подолати прохідний внутрішньопартійний бар’єр, щоб потрапити до облради.

> **Олег Іваненко** — колишній депутат-мажоритарник Броварської міської ради пройшов у приватному секторі Старого міста (67 округ). [Обирався у 2010 році від Української соціал-демократичної партії](https://www.cvk.gov.ua/pls/vm2010/WM02815?PID112=30&PID102=1554&PF7691=1554&rej=0&pt00_t001f01=800&pxto=0). Входив до комісії з питань молодіжної політики та спорту. В облраді увійшов до бюджетної комісії.

[![іваненко звіт 03](https://mpz.brovary.org/wp-content/uploads/2015/04/ivanenko-zvit-03.jpg)](https://mpz.brovary.org/wp-content/uploads/2015/04/ivanenko-zvit-03.jpg)

> У 2012 році конкурував по одному округу з чинним нардепом [Павлом Різаненком як самовисуванець. Набрав дещо менше 8,5%](https://www.cvk.gov.ua/pls/vnd2012/WP040?PT001F01=900&pf7331=97). У декларації за 2011 рік значиться, що він разом із батьками мав дохід дещо менший 300 тисяч гривень. Також у власності фігурували дві квартири, житловий будинок та земельна ділянка. Тепер із Різаненком колишні опоненти в одній партії.
> 
> Політик, засновник товариства людей з обмеженими можливостями “Прагнення”. [Член національної параолімпійської збірної з плавання](http://gordist.org/laureate/2007/oleg_vanenko/).
> 
> Встановив світовий рекорд у плаванні батерфляєм. [Лауреат премії “Гордість країни 2007”](http://gordist.org/laureate/2007/oleg_vanenko/). Отримав освіту та започаткував свою приватну нотаріальну практику.
> 
> На громадських засадах [є помічником народної депутатки від БПП Марини Іонової.](http://posipaky.info/mp/10233)
> 
> Іваненко на цих міських виборах балотувався паралельно [і до міської ради Броварів](https://www.cvk.gov.ua/wvm2015/pvm066pt001f01=100pt00_t001f01=100pid102=1554pf7691=1554pt004f01=3rej=0) разом зі ще одним соратником - пенсіонером - колишнім працівником правоохоронних органів **Романом Сімутіним** (частина мікрорайону Масив, 69 округ). [У них був найвищий рейтинг](https://www.cvk.gov.ua/pls/vm2015/PVM056?PID102=1554&PF7691=1554&PT001F01=100&rej=0&pt00_t001f01=100) за кількістю голосів виборців у міській раді, але вони відмовилися від мандатів [на користь облради](https://www.cvk.gov.ua/pls/vm2015/PVM057?PID112=12&PID102=884&PF7691=884&PT001F01=100&rej=0&pt00_t001f01=100). Якби Сімутін залишився в міськраді, [то йому пророкували посаду секретаря](http://brovary.net.ua/golovni-novyny/moya-kandydatura-na-posadu-sekretarya-miskrady-vyyavylasya-nekomfortnoyu-simutin/moya-kandydatura-na-posadu-sekretarya-miskrady-vyyavylasya-nekomfortnoyu-simutin/).

[![сімутін](https://mpz.brovary.org/wp-content/uploads/2014/01/simutin-.jpg)](https://mpz.brovary.org/wp-content/uploads/2014/01/simutin-.jpg)

> Сімутін раніше був депутатом Броварської міської ради й очолив міський осередок “УДАРу”.
> 
> Коли депутати Броварської ради прийняли рішення заборонити журналістам пересуватися під час сесії залою засідань, [Сімутін був одним із двох депутатів, хто проголосував проти](http://imi.org.ua/news/41539-brovarski-deputati-zaboronili-jurnalistam-peresuvatisya-zaloyu-pid-chas-zasidan-miskradi.html). Він брав участь в акціях протесту у парку “Перемога”, коли так званий масажист Азарова - Сергій Федоренко розпочав ймовірно незаконну забудову, [його затримували правоохоронці](https://tyzhden.ua/News/81402) й після цього [Сімутіну спалили машину](http://www.pravda.com.ua/news/2013/06/10/6991837/view_print/) і позбавили права вести адвокатську діяльність. Після майдану Сімутін захищав свободівців, [яких судили через події у парку “Перемога”](http://brovary.osp-ua.info/druk/single-77939_zvidky-idxnews.html). Під час АТО разом із “свободівцями” [організовував допомогу фронту](http://www.donetsk.svoboda.org.ua/diyalnist/novyny/055882/).
> 
> Наприкінці каденції ініціював рішення щодо [обов’язкового маркування в магазинах міста товарів, які вироблені в Росії](http://archive.is/JOTDV).
> 
> Згідно з моніторингом ЧЕСНО, він потрапив до числа 100% прогульників за результатами відвідування комісії у 2012 та 2014 роках. Свої пропуски депутат аргументує тим, що потрапив у комісію з питань охорони здоров’я не з власної волі:
> 
> “У 2010 році, всупереч бажанню самих депутатів, їх розподілили по комісіях так, як це було вигідно керівництву міської ради. Моя комісія — з питань соціального захисту і охорони здоров’я. І що було робити, якщо в своїй комісії я не фахівець? Я свого часу говорив, що це не моя спеціалізація. Я просив, щоб мене поставили до комісії з питань земельних відносин або з контролю за виконанням рішень міської ради. Це, принаймні, пов’язано з моєю діяльністю — юриспруденція”.
> 
> “Водночас, я ходив на усі комунальні комісії, земельні. Тобто, там, де приймаються зрозумілі для мене рішення. Ніхто при розподіленні на комісії у депутатів думки не запитував! Була сформована регіоналівська більшість Сапожка (_голови Броварської ради - прим. авт._), яка розподілила  депутатів так, як захотіла. Наприклад, до комісії з питань земельних відносин потрапили лояльні до Сапожка люди”, — додає Сімутін.
> 
> Слід зауважити, що депутат Сімутін — єдиний депутат у чинному депутатському корпусі Броварської міськради, хто подавав запити на розгляд ради.

Броварський обранець від «Самопомочі» серед кандидатів своєї політсили на Лівобережжі отримав найвищий результат. Про це повідомляє рух «Чесно», посилаючись на дані самого депутата.

> Киянин **Олексій Дорошенко**  —  засновник і директор  Української Асоціації постачальників торговельних мереж. Також він керуючий партнер юридичної фірми “Проксіма”. Політик отримав за 2014 рік понад 640 тисяч гривень доходу як приватний підприємець. У власності лише одна машина Рено Меган 2006 року випуску. Проживає, [якщо вірити декларації, з мамою та братом, у яких немає нерухомості взагалі](http://samopomich.ua/vybory2015/doroshenko-oleksij-oleksandrovych/).

[![doroshenko](https://mpz.brovary.org/wp-content/uploads/2016/02/doroshenko.jpg)](https://mpz.brovary.org/wp-content/uploads/2016/02/doroshenko.jpg)

> У новообраного депутата облади брат, з яким він проживає у Києві, теж намагався отримати мандат. Олександр Дорошенко [невдало балотувався до Харківської облради](https://www.cvk.gov.ua/pls/vm2015/PVM056?PF6511=190&PID102=5441&PF7691=5441&PT001F01=100&rej=0&pt00_t001f01=100) і зрештою [став помічником заступника голови фракції “Самопоміч” у Харківській облраді](http://www.proxima.kiev.ua/ua/news/429/). Цю інформацію телефоном підтвердили ЧЕСНО в обласному партійному осередку. Олександр Дорошенко працює разом із братом як партнер у юрфірмі “Проксіма”.
> 
> Варто зазначити, що свою політичну кар’єру Олексій Дорошенко починав на Харківщині. У 2002 році чинний представник “Самопомочі” [балотувався в нардепи як кандидат Соціал-демократичної партії України (об'єднаної)](https://www.cvk.gov.ua/pls/vd2002/WEBPROC3V?kodvib=400&kodkand=11377). На той час проживав також у Києві. Кандидат [набрав майже 4,5%](https://www.cvk.gov.ua/pls/vd2002/WEBPROC69V?kodvib=400&kodreg=63&kodokr=170). Тоді очолював [Харківський обласний комітет молодіжних організацій](http://www.proximainform.net/content/news/332/42976/).
> 
> У коло інтересів [політика зараз входить також грибовиробництво](http://www.proxima.kiev.ua/ua/news/424/), також депутат є [головним редактором ТОВ “Інтернет Медіа Груп”](http://www.getman-museum.kiev.ua/index/novini5/0-28).
> 
> Дорошенко, якого обрали мешканці іншої частини міського мікрорайону Масив (70 округ), став секретарем комісії облради з питань промисловості, підприємництва, торгівлі та регуляторної політики. [Перед виборами він обіцяв людям контролювати ціни на продукти](http://www.proxima.kiev.ua/ua/news/428/).
> 
> Щодо району, то тут було 4 округи й мешканці цього регіону провели до облради 4-х депутатів. Двоє з них - по одному округу.

Активісти громадського руху також наводять аналіз 4-х обранців до облради від Броварського району. Кожен з них так чи інакше пов’язаний із нашим містом.

Так, **Олег Кищук** від «Батьківщини» [брав участь у провокаціях](https://mpz.brovary.org/ruh-chesno-zaklikaye-batkivshhinu-ne-visuvati-kishhuka-kandidatom-na-viborah/) проти журналістів під час революційних подій Євромайдану у Броварах. Він разом із невідомими молодиками захопив телестудію «Наше місто», яка до того перейшла під контроль активістів. Після цього захоплення обладання телестудії виявилось виведеним з ладу, трансляції не вдалося відновити. Згодом телестудію ліквідували.

Колегу по партії Кищука - **Олександра Сімановського** - також обрали до обласної ради. На останніх виборах він змагався і за місце у міськраді. У Броварах [очолює](http://www.batkivschyna-kievobl.com.ua/ru/text/oseredki) місцевий осередок «Батьківщини».

Депутат **Наталя Гунько** потрапила до облради від «Радикальної партії Олега Ляшка». Вона – дружина Анатолія Гунька, який є фігурантом [земельної афери](https://mpz.brovary.org/rik-radio-abo-zemli-groshi-dva-sudi-brovarska-tragikomediya-na-dvi-diyi/) навколо 96-ти гектарів земель колишнього Радіопередавального центру. У власності Анатолія Гунька, вказують активісти, опинились 44 гектари дорогої броварської землі.

Також до облради потрапив **Валентин Багнюк** – від партії «Наш край». Він – головний лікар Броварської центральної районної лікарні. Був [депутатом](http://w1.c1.rada.gov.ua/pls/z7502/A012?rdat1=29.11.2010&rf7691=1554) Броварської міської ради у 2006-2010 роках. А сьогодні входить до виконавчого комітету міста. На останніх місцевих виборах більше половини кандидатів до міськради від партії «Наш край» були медиками з лікарні, в якій головує Багнюк.
