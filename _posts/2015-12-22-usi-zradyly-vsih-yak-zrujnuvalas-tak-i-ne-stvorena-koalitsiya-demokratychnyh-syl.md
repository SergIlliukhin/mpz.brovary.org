---
title: "Усі зрадили всіх: як зруйнувалась так і не створена «коаліція демократичних сил»"
date: 2015-12-22
categories: 
  - "vlada"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "zrada"
  - "koalitsiya"
  - "novini"
  - "sapozhko"
  - "sekretar"
  - "sesiya"
---

**Друга частина другої сесії міської ради нового скликання по всім прогнозам обіцяла бути напруженою і багатою на сюрпризи.**

Нагадаємо, що 17 грудня під час першого дня роботи сесії, міський голова [не досягнув узгодженості з депутатським корпусом щодо посади секретаря міськради](https://mpz.brovary.org/kryza-u-miskradi-zagostryuyetsya-deputaty-i-mer-uvijshly-v-zhorstkyj-klinch/), а відтак оголосив перерву в засіданні на 5 днів, формально не закривши сесію. З цього моменту розпочалися мало не цілодобові перемовини між фракціями т.зв. «демократичного табору», а також за участі мера з метою таки визначити бодай одну-дві компромісні кандидатури щодо позиції секретаря. Однак станом не ніч перед сесією згоди по цьому депутати так і не досягли, тож очікувалося, що питання секретаря взагалі буде зняте з порядку денного, так само як і питання заступників міського голови, адже під час перемовин позиції секретаря і заступників як правило ішли «пакетом».

\[caption id="attachment\_49824" align="aligncenter" width="600"\][![DSC_1120](https://mpz.brovary.org/wp-content/uploads/2015/12/DSC_1120.jpg)](https://mpz.brovary.org/usi-zradyly-vsih-yak-zrujnuvalas-tak-i-ne-stvorena-koalitsiya-demokratychnyh-syl/dsc_1120/) Депутати співають гімн. Одне з небагатьох, що вони роблять разом\[/caption\]

Єдине, що було більш-менш узгоджено як між «демократами», так і міським головою Сапожком – це розподіл сфер впливу в депутатських комісіях. Звісно, ніхто не виключав «вибриків» з боку окремих представників «дембільшості» чи хитрих маневрів з боку мера та його команди у міськраді, позаяк найбільша криза, яка сьогодні існує у депутатському корпусі, – це криза довіри. Проте вже під час голосування сюрпризи «прилетіли» з найбільш неочікуваного боку.

**Два місяці переговорів – жодного результату по секретарю міськради**

На початку засідання міський голова офіційно заявив, що станом на зараз ні він, ні депутати не мають узгодженої кандидатури на посаду секретаря міської ради. У зв’язку з цим мер запропонував не розглядати це питання сьогодні взагалі, а також не голосувати нібито пов’язані з цим питання: щодо обрання нових заступників міського голови, нового складу виконкому та керуючого складом виконкому. Натомість **Ігор Сапожко** закликав міську раду визначитись із остаточним розподілом депутатів по комісіям і після цього закрити сесію.

\[caption id="attachment\_49825" align="aligncenter" width="600"\][![DSC_1099](https://mpz.brovary.org/wp-content/uploads/2015/12/DSC_1099.jpg)](https://mpz.brovary.org/usi-zradyly-vsih-yak-zrujnuvalas-tak-i-ne-stvorena-koalitsiya-demokratychnyh-syl/dsc_1099/) Міський голова Ігор Сапожко сьогодні був упевнений у результаті\[/caption\]

Переважна більшість фракцій мовчки погодилися з такою пропозицію, і лише «ДемАльянс» мав власну думку з цього приводу. Лідер фракції **Аліна Дяченко** у своєму виступі нагадала, що з останнього досвіду стало зрозуміло: нові депутати не здатні домовитися по жодній посаді ні за місяць, ні за два і досягти бодай якоїсь визначеності у них виходить лише безпосередньо під час сесії. Тому «Демократичний Альянс» пропонує дотримуватися порядку денного і проголосувати усі питання: починаючи із секретаря і закінчуючи виконкомом.

\[caption id="attachment\_49826" align="aligncenter" width="600"\][![DSC_1114](https://mpz.brovary.org/wp-content/uploads/2015/12/DSC_1114.jpg)](https://mpz.brovary.org/usi-zradyly-vsih-yak-zrujnuvalas-tak-i-ne-stvorena-koalitsiya-demokratychnyh-syl/dsc_1114/) "Демократичний Альянс" і його лідер Аліна Дяченко сьогодні у міській раді - знову в меншості\[/caption\]

Сапожко миттєво поставив таку пропозицію на голосування, адже був упевнений щодо прийнятного для себе результату: цілком очікувано пропозицію Дяченко депутати «провалили».

Тож потрібно було переходити до формування депутатських комісій, а головне – визначитись з головами у найбільш важливих з них. Власне під час цих голосувань сталося те, чого найбільше боялися «демократи»: частина «демократичних» фракцій увійшла в ситуативну коаліцію з «командою Сапожка» і майже стабільною більшістю у 19-21 голос провели усі рішення.

**Сапожко отримує більшість міськради**

Історія розпочалася з виступу депутата **Володимира Білоконя** від УКРОПу, який запропонував підтримати на позицію голови бюджетної комісії позафракційного (обраного за списком «ДемАльянсу») **Андрія Лопатюка.** Голоси «ЗА» Лопатюка у повному складі дали представники самого УКРОПу, просапожківських «Єдності» та РПЛ, а також… депутати від «Свободи» та «Батьківщини».  Це стало неабияким шоком для інших представників відсьогодні вже зрозуміло колишньої «депутатської більшості» (ідеться про БПП «Солідарність», «ДемАльянс» та «Самопоміч»), адже в т.ч. разом зі «Свободою» та «Батьківщиною» у демократичному таборі були зовсім інші домовленості щодо голів депутатських комісій. Але історія, що влаштовувала Ігоря Сапожка, вже розвивалась у міській раді.

\[caption id="attachment\_49827" align="aligncenter" width="600"\][![DSC_1083](https://mpz.brovary.org/wp-content/uploads/2015/12/DSC_1083.jpg)](https://mpz.brovary.org/usi-zradyly-vsih-yak-zrujnuvalas-tak-i-ne-stvorena-koalitsiya-demokratychnyh-syl/dsc_1083/) "Свобода" і "Батьківщина" вперше голосують разом із "командою Сапожка"\[/caption\]

Наступну пропозицію щодо голови мало не найважливішої – земельної комісії – знову подав представник УКРОПу. Депутат **Петро Бабич** (колишня кандидатура Сапожка на секретаря) – висунув на голову земельної комісії свого колегу зі «Свободи» **Василя Кочубея.**

\[caption id="attachment\_49830" align="aligncenter" width="600"\][![DSC_1082](https://mpz.brovary.org/wp-content/uploads/2015/12/DSC_1082.jpg)](https://mpz.brovary.org/usi-zradyly-vsih-yak-zrujnuvalas-tak-i-ne-stvorena-koalitsiya-demokratychnyh-syl/dsc_1082/) За ситуацією в залі друге засідання поспіль стежить племінник Ігоря Сапожка та екс-депутат Вадим Колесников\[/caption\]

Фракція «Солідарність» вустами **Леоніда Черепейника** намагалась якось цьому всьому протидіяти і в свою чергу запропонувала кандидатуру лідера фракції «Самопомочі» **Андрія Василенка.** Однак наступний виступ керівника «Свободи» **Олега Шевчука** також на підтримку Кочубея фактично закрив питання: усі позиції по комісіям вже погоджені Сапожком з новою депутатською більшістю. Результат за Кочубея – 21 голос «за» при необхідних 19. Усі голоси так само дали «Єдність», РПЛ, УКРОП, «Свобода» та «Батьківщина». Від «Самопомочі», «Солідарності» та «ДемАльянсу» - жодної піднятої руки.

\[caption id="attachment\_49828" align="aligncenter" width="600"\][![DSC_1085](https://mpz.brovary.org/wp-content/uploads/2015/12/DSC_1085.jpg)](https://mpz.brovary.org/usi-zradyly-vsih-yak-zrujnuvalas-tak-i-ne-stvorena-koalitsiya-demokratychnyh-syl/dsc_1085/) Лідер "Самопомочі" Андрій Василенко розуміє, що його фракція посад сьогодні не отримає\[/caption\]

Далі все стало надто передбачувано. Перший номер «Батьківщини» **Олександр Резнік** на посаду голови депутатської комісії по ЖКГ запропонував свого однопартійця **Бориса Дудка**, натомість **Олег Берестовий** із «ДемАльянсу» на цю позицію висунув свого кандидата **Андрія Саука.**

\[caption id="attachment\_49831" align="aligncenter" width="600"\][![DSC_1074](https://mpz.brovary.org/wp-content/uploads/2015/12/DSC_1074.jpg)](https://mpz.brovary.org/usi-zradyly-vsih-yak-zrujnuvalas-tak-i-ne-stvorena-koalitsiya-demokratychnyh-syl/dsc_1074/) Борис Дудко від "Батьківщини" сьогодні очолив депутатську комісію по ЖКГ\[/caption\]

За пропозицію «Батьківщини» - так само 21 голос, пропозиція «Демократичного Альянсу» відповідно вже не голосувалась. На голову гуманітарної комісії УКРОП висунув депутата «Батьківщини» **Сергія Бельського** – 21 голос «за».

\[caption id="attachment\_49829" align="aligncenter" width="600"\][![DSC_1086](https://mpz.brovary.org/wp-content/uploads/2015/12/DSC_1086.jpg)](https://mpz.brovary.org/usi-zradyly-vsih-yak-zrujnuvalas-tak-i-ne-stvorena-koalitsiya-demokratychnyh-syl/dsc_1086/) Фракція "Солідарності" сьогодні втратила все. Валерій Іваненко, Леонід Черепейник та Євген Гредунов думають про вічне.\[/caption\]

Під час голосування по голові останньої комісії – з питань регламенту і етики - депутати дозволили собі трохи поглузувати один з одного. Так, представник «Єдності» **Володимир Оксютенко** запропонував на голову найменш важливої комісії, котру як правило віддають під контроль опозиції, представника «Солідарності» **Сергія Батюка**, викликавши сміх в залі.

\[caption id="attachment\_49833" align="aligncenter" width="600"\][![DSC_1087](https://mpz.brovary.org/wp-content/uploads/2015/12/DSC_1087.jpg)](https://mpz.brovary.org/usi-zradyly-vsih-yak-zrujnuvalas-tak-i-ne-stvorena-koalitsiya-demokratychnyh-syl/dsc_1087/) "Свободі" та "Батьківщині" - радісно. Але не Сергію Батюку із "Солідарності"\[/caption\]

Сергій Батюк, звісно, взяв самовідвід і зі свого боку запропонував очолити «опозиційну» комісію все ж таки представнику «Єдності». Однак Оксютенко ще раз спробував «перевести стрілки», тепер уже на депутата від «Самопомочі» **Юрія Скотнікова**, але і в цьому випадку пролунало «самовідвід».

\[caption id="attachment\_49832" align="aligncenter" width="600"\][![DSC_1090](https://mpz.brovary.org/wp-content/uploads/2015/12/DSC_1090.jpg)](https://mpz.brovary.org/usi-zradyly-vsih-yak-zrujnuvalas-tak-i-ne-stvorena-koalitsiya-demokratychnyh-syl/dsc_1090/) "Дякую, не треба", - депутат від "Самопомочі" Юрій Скотніков відмовляється від пропозиції Оксютенка очолити комісію з депутатської етики\[/caption\]

Зрештою, на голову комісії підтримали Володимира Оксютенка – 26 голосів «за» разом з піднятими руками деяких депутатів «Солідарності».

За тим депутати розглянули ще кілька технічних питань щодо положень про помічників депутатів, після чого міський голова повідомив про надходження заяв про створення депутатських фракцій і відразу закрив сесію. Депутати ще певний час не розходились, багато хто намагався осмислити, що ж насправді відбулося. Звісно, слово «зрада» в коридорах лунало найчастіше, представники «Солідарності» сторонилися колег від «Свободи» і «Батьківщини», а депутати від «ДемАльянсу», здавалося, не хотіли говорити взагалі з жодною фракцією.

**Хто кого зрадив? Коментарі лідерів фракцій**

Проте вже за деякий час на засіданні фракції «Демократичного Альянсу» пролунала думка, що насправді звинувачувати у «зраді» лише «Батьківщину» і «Свободу» є не зовсім коректно. Позиція ДА полягає в тому, що до розвалу демократичної більшості найбільше долучилися депутати від «Солідарності», котрі внесли деструктив у переговорний процес ще на самому його початку, і всі наступні події – лише наслідок такої поведінки. За кілька годин після сесії «ДемАльянс» [оприлюднив власну заяву](https://www.facebook.com/demalliancebrovary/posts/1654531761476779) з цього приводу.

У ній зокрема йдеться, що _«своєю категоричністю та невмінням вести розмову на рівних «Солідарність» по суті спричинила політичну кризу в демократичній більшості та поставила під сумнів можливість об'єднання». ДемАльянс звинувачує «Солідарність» у проштовхуванні власної кандидатури «через коліно» і узгодження їхніх дій із мером Сапожком: «Партія «Солідарність» аргументувала тим, що це вони, а не вся демократична більшість, перемогли на виборах, отримавши 8 депутатських крісел, а тому саме вони мають право визначати секретаря._

_Попри те, що дві партії - "Свобода" та "Батьківщина" - не погодились на такі аргументи, депутати "Солідарності" (місцеві, обласний та народний) продовжували наполягати на своїй кандидатурі - Ірині Веремчук. Навіть після того, як минулого четверга на сесії за неї не зібралось підписів серед демократичної більшості, вони не зняли її._

_Натомість вони стали вести перемовини з Сапожком і намагались знайти підтримку своєї кандидатури серед партій, які підтримують діючого мера - замість того, щоб піти на компроміс з демократичними партнерами»_, - ідеться у заяві "ДемАльянсу".

На диво перший номер виборчого списку «Солідарності», депутат **Євген Гредунов**, також уникав гострих оцінок в бік «Свободи» та «Батьківщини» у коментарі з приводу результатів сьогоднішніх голосувань. На думку Гредунова, про якусь «зраду» з боку інших демократичних сил сьогодні не йдеться.

_«Те, як проголосувала сьогодні «Батьківщина» і «Свобода», природньо пояснюється специфікою української ментальності, сформованої історією нашого багатостраждального народу. Я вважаю наших колег молодими політиками, які тільки навчаються приймати політичні рішення, набираються в цьому питанні досвіду, а тому інколи приймають ось такі рішення._

_Так, «Свобода» і «Батьківщина» сьогодні отримали вплив в деяких комісіях, напевно в обмін на якісь поступки та обіцянки з певного боку. Але говорити про створення якоїсь «просапожківської коаліції» сьогодні ще зарано. Стверджувати можна лише те, що міський голова – це зріла і серйозна політична фігура, це вже не той юний секретар міської ради, яким він був у 2006-му році.  Він уміє якісно вести перемовини і як ми побачили сьогодні – досягати необхідного результату. Однак у цій справі немає нічого постійного,  і я впевнений, що ні «Свобода», ні «Батьківщина» не буде голосувати, приміром, за старих заступників міського голови»,_ - сказав Євген Гредунов.

Лідер «Батьківщини» **Олександр Резнік** підтвердив припущення свого колеги із «Солідарності». Як запевняє фракція партії Тимошенко – броварська «Батьківщина» наразі не входить до жодної коаліції і стоїть на позиції обрання секретаря міськради зі складу демократичних сил, а відтак жодну кандидатуру Сапожка на цю посаду не підтримуватиме.

_«До виникнення ситуації, яка сталася сьогодні, передусім призвели деструктивні дії наших колег із «Солідарності». Найперше ідеться про висунення їхньою фракцією на посаду секретаря депутату від «Батьківщини» без узгодження… із самою «Батьківщиною». Це призвело до розколу всередині нашої фракції і такий вчинок «Солідарності» дружнім ніяк не можна назвати. Окрім того подібне непартнерське ставлення до нас і до деяких інших фракцій ми спостерігали протягом усього процесу перемовин, коли нашим колегам із «Солідарності» було комфортніше узгоджувати кандидатури на ключові посади із міським головою, ніж зі своїми партнерами по демократичному табору._

_Звісно, що продуктивності для переговорів це нікому не додавало, тож демократичні сили за два місяці так і не досягли консенсусу по жодним позиціям. Але «Батьківщина» брала відповідальність перед своїми виборцями в т.ч. щодо ефективної роботи міської влади. Тому ми розуміли, що напередодні голосування за міський бюджет мусять запрацювати комісії. Ми взяли на себе відповідальність очолити деякі з них. Сподіваємося, що інші наші колеги тепер також більш відповідально ставитимуться до роботи у міській раді», -_ сказав лідер броварської "Батьківщини" **Олександр Резнік.**

Не став говорити про остаточну зраду і голова фракції «Самопоміч» **Андрій Василенко.** На його думку, для цього недостатньо фактів, є лише припущення. _«Справді, в голосуванні за голів комісій між собою об'єдналися нібито несумісні партії: колишні регіонали і деякі з тих, хто називає себе «демократичними». Якщо я правильно розумію ці процеси, за рахунок цього Ігор Сапожко підсилив свої позиції під час подальших переговорів із іншими фракціями: «Самопоміччю», «Солідарністю» та можливо «ДемАльянсом». Найпевніше, що сьогоднішня «коаліція» - вона дуже нестійка і ситуативна. Вона нестійка як кількісно (максимум 21 голос) так і ідейно, позаяк кожне рішення в межах подібної «коаліції» даватиметься Ігорю Сапожку певною ціною. Далеко не факт, що перед кожним голосуванням усі будуть з тією чи іншою ціною погоджуватися, а міський голова зможе необхідну ціну забезпечувати»,_ - вважає Василенко.

Водночас лідер «Самопомочі» у міській раді ще раз підкреслив, що його фракція буде витримувати досягнені домовленості та відповідно їх аргументувати, а відтак не збирається змінювати власної позиції під час голосувань без відповідного обговорення в межах демократичного табору.

Оцінка подій лідера «Свободи» **Олега Шевчука** багато в чому перегукується з позицією лідера «Батьківщини». _«Не потрібно розцінювати сьогоднішнє голосування як створення якоїсь «регіоналівської коаліції» у міській раді. Наша фракція не розглядає можливість приєднання до будь-якого «просапожківського» депутатського об’єднання, ми не раз про це наголошували. Ми підтримали рішення по головам комісій, тому що в т.зв. «демократичному таборі» за два місяці не було жодної узгодженості, а комісії вже мають працювати – нам через два дні потрібно приймати міський бюджет. Тому щоб зняти напругу – як в сесійній залі, так і поза нею – ми прийняли сьогоднішні рішення»,_ - переконує Шевчук.

Окрім коментарів для преси багато різноманітних думок лунало і в кулуарах міської ради. Так, приміром, більшість співрозмовників погоджувалися з тим, що за результатами сьогоднішнього голосування - якою би «зрадою» воно не виглядало на перший погляд - про створення стабільної промерської більшості говорити не доводиться. Адже якби Ігор Сапожко мав стратегічну, а не ситуативну прихильність тієї ж «Свободи» і «Батьківщини», то сьогодні були би проголосовані і секретар, і заступники міського голови. Однак цього не сталося передусім тому, що меру не вистачає голосів за своїх кандидатів, а значить «Свобода» і «Батьківщина» своїх голосів по ключовим позиціям меру не віддає. Таким чином місто житиме без секретаря і ще з «дореволюційним» виконкомом і заступниками міського голови ще не визначений термін.

**Епілог**

З усіх цих подій виникає ще один важливий висновок: у броварській міській раді відбуваються дуже болісні еволюційні метаморфози, якими у місцевій владі навіть "не пахло" з часів здобуття Україною незалежності. Сьогодні не йдеться не те, що про однополюсну (як це було з 2010 року і досьогодні), а навіть про двополюсну політику в межах міськради. Насправді за результатами останніх виборів утворилося відразу кілька потужних центрів впливу, кожен з яких веде свою гру, і потенційно кожна фракція в тій чи іншій ситуації здатна утримувати «золоту акцію» в процесі прийняття будь-якого рішення. В таких ситуаціях єдиний спосіб виходу з кризи та утворення більш-менш сталої коаліції – досягнення консенсусу відразу по всім принциповим позиціям, принаймні що стосується ключових посад. Проте для того, щоб така реальність хоча би замайоріла на горизонті, «демократичним» та іншим депутатам варто було би навчитись хоча би основам парламентаризму і як мінімум – поважати своїх колег, ставитись один до одного як до рівних. На превеликий жаль, спільної позиції у депутатів немає навіть з цього питання.

Наступна серія - вже післязавтра, **24 грудня** під час чергової сесії. На порядку денному – прийняття міського бюджету на 2016 рік.

**Фото - Микола Кожем'яко**
