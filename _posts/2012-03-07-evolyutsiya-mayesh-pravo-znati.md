---
title: "Еволюція Маєш Право Знати"
date: 2012-03-07
categories: 
  - "kolonka-avtora"
tags: 
  - "sajt"
---

![](https://mpz.brovary.org/wp-content/uploads/2012/03/еволюція.jpg "еволюція")Сьогодні світ побачила оновлена, третя версія сайту "Маєш Право Знати". Як "технічний директор концесії" (так-так, у неформалізованій ініціативі собі можна обрати будь-яку посаду :) хочу розповісти про еволюцію сайту, про те, як ми розвивалися, і що спонукало нас рухатись далі. <!--more-->

Вперше ідея створити веб-ресурс для висвітлення діяльності ініціативи з'явилася у вересні 2011 року. Перша версія сайту виглядала ось так: [sites.google.com](https://sites.google.com/site/pravoznati "Перша версія Маєш Право Знати") і була створена на безкоштовній закритій платформі **Google Sites**.

Коли кількість записів перевалила за 20, стало зрозуміло, що Google Sites є хоча й найпростішою платформою для створення сайтів, але є далеко не найфункціональнішою: ми були занадто обмежені у можливостях, тому в січні 2012 року було прийнято рішення перейти на іншу безкоштовну платформу **Wordpress**, яка дозволила нам зробити сайт більш функціональним і зручнішим для користувачів - так з'явилася попередня, друга версія нашого сайту.

Але завжди хотілося чогось більшого, чогось потужнішого, хотілося, щоб кожен читач мав можливість стати автором та висловлювати свої думки на сайті. Хотілося, щоб сайт висвітлював не лише думку журналістів, але й думку кожного громадсько-активного броварчанина, якому є що сказати!

Саме тому активістами ініціативи було прийнято рішення змінити зовнішній вигляд сайту. Ми як і раніше продовжуємо використовувати платформу **Wordpress**, але встановили нову тему, в якій можна зручніше переглядати новини за категоріями та дозволити авторам вести власні колонки - так народилася нова, третя версія "Маєш Право Знати"!

Дана версія - результат еволюції та розвитку спільноти небайдужих броварчан, які не хочуть мовчки дивитися на те, що відбувається навкруги. І я не думаю, що ця версія остання. Час диктує свої умови - і ми готові прийняти виклик!
