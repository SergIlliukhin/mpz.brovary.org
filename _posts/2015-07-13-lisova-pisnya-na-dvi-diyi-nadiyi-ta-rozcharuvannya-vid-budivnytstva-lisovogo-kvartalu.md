---
title: "«Лісова пісня» на дві дії: надії та розчарування від будівництва «Лісового кварталу»"
date: 2015-07-13
author: 
  username: "simutin"
  display_name: "Роман Сімутін"
categories: 
  - "kolonka-avtora"
coverImage: "wp-content/uploads/2015/07/ZhK-Lesnoj-kvartal-na-foto-10.jpg"
---

**_У минулій публікації був надрукований матеріал про те, скільки грошей через «добрі стосунки» влади та забудовника втратили Бровари від будівництва трьох висоток «Зеленого кварталу» на вулиці Чорновола. Нагадаємо, що міськрада практично безкоштовно віддала під забудову землі Радіопередавального центру, а від пайової участі до бюджету не надійшло жодної гривні._**

**_Цього разу йтиметься про ще одне масштабне будівництво, що розташувалось через дорогу від «Зеленого кварталу», – житловий комплекс «Лісовий квартал», який потужними темпами зводить та ж сама не дуже щедра будівельна компанія «Альянс Новобуд»._**

**Частина перша.  Рік надій**

Три роки тому, у 2012-му, будівельна компанія «Альянс Новобуд» отримала землю та дозвіл на будівництво багатоповерхівок на території 3-го мікрорайону ІV-го житлового району в Броварах. Під забудову віддали трохи більше 5 гектарів землі.

Відділ капітального будівництва міської ради тоді ж визначив відповідні містобудівні умови та обмеження. Згідно з ними, забудовник зобов’язувався звести житлові будинки не вище 16 поверхів, а для міста – побудувати дитячий садок. Для цього виділили окрему земельну ділянку розміром майже півгектара. Майбутній дошкільний заклад планувався на 120 осіб. Для будівництва багатоквартирного житла та дитячого садка влада уклала із забудовником два окремі договори.

Крім того, «Альянс Новобуд» після введення будинків в експлуатацію мав віддати в комунальну власність територіальної громади міста квартири на загальну площу 5 533 кв. м.

«Так що ж в цьому поганого?» – запитаєте ви. Дійсно, на папері все виглядало чудово: місто отримувало і дитячий садок, і житло в комунальну власність, а також могло розраховувати на певну суму пайового внеску. Люди, що десятиліттями стоять в квартирній черзі, могли отримати омріяне житло.

Однак минув рік, і в «Альянс Новобуді» вочевидь вирішили, що такі умови для них не надто вигідні. І забудовник пішов перевіреною стежкою – став домовлятися з владою, як «лібералізувати» містобудівні умови, щоб уникнути такого «навантаження».

**Частина друга. Рік розчарувань**

Ділянку під будівництво «Альянс Новобуд» виграв на земельних торгах. Однак всі ми добре пам’ятаємо, як у 2012 році відбувались такі важливі для міста заходи – «переможець» конкурсу був відомий задовго до його проведення, а будівельних фірм, які дійсно могли скласти конкуренцію цьому «переможцю», просто ніхто не повідомляв про торги. Тому земельні аукціони мали просто формальний характер, а всі питання, кому скільки гектарів виділити, вирішувались у геть інших кабінетах. Таким чином, пообіцявши побудувати дитячий садочок, «Альянс Новобуд» отримав земельну ділянку на конкурсних умовах. Тобто замість плати за землю в бюджет – дитячий садок на 120 місць.

Минув рік відтоді, як відділ капітального будівництва надав «Альянсу» містобудівні умови, і от останній вже ініціює внесення змін до документа.

Зміни цікаві. Так, площа земельної ділянки під забудову «Лісового кварталу»  має збільшитися на цілий гектар і становити вже 6 гектарів. Це має відбутися шляхом об’єднання ділянок під багатоповерхівки та дитячий садок. Крім того, площа ділянки під дитячий садок в містобудівних умовах має зменшитися з 48 до 21 сотки. Що це означає?

Це означає не тільки те, що територія дошкільного закладу зменшиться більш ніж вдвічі. Це означає не тільки те, що на урізаній від дитсадка земельній ділянці можна побудувати паркінг на 750 машиномісць (ще один новий пункт в містобудівних умовах). Положенням про пайову участь у розвитку інженерно-транспортної та соціальної інфраструктури передбачено: якщо об’єкт соціальної інфраструктури (дитячий садок) перебуває в межах однієї земельної ділянки із забудовою, то пайовий внесок будівельної компанії до міського бюджету не вноситься. Тобто міська влада знову здала назад, задовольнивши всі забаганки забудовника.

Збільшення площі забудови дає можливість збільшити і кількість поверхів у кожній з висоток. Тому відділ архітектури вже дозволяє «Альянсу» будувати не 16, а 24 поверхи. Відтак загальна площа житлових будівель збільшується і становить вже 125 тисяч квадратних метрів.

Якщо забудовник не сплачує пайового внеску, то, згідно з положенням, він має віддати у комунальну власність квартир сумарною площею не менше 10% від загальної площі збудованого житла. В даному випадку – майже 13 тисяч квадратних метрів. Втім, житлова площа, що має надійти в комунальну власність територіальної громади Броварів, не змінилась і залишилась такою ж самою – трохи більше 5 тисячі квадратів.

Отже, Бровари знову зазнали збитків на близько 10 мільйонів гривень в результаті недоотримання коштів від пайової участі та майже 8 тисяч квадратних метрів житла. І це без урахування плати за землю, яку «Альянс Новобуд» отримав, нагадую, на так званих конкурсних умовах, а це ще як мінімум 10-20 млн грн. От і порахуйте.

Однак і це ще не все. В оновлених містобудівних умовах для «Лісового кварталу» є дуже важливий нюанс: замовником будівництва, крім ВКБ, стає й сама фірма «Альянс Новобуд». Це ще одна здача позицій міста, адже таке рішення ніщо інше, як фактичне визнання монополіста на будівельному ринку Броварів. Тому абсурдне делегування функцій генерального забудовника четвертого мікрорайону Броварів одній фірмі «Альянс Новобуд», що напряму пов’язана з одіозним бізнесменом із російським капіталом Віктором Поліщуком, фактично вже відбулось, незважаючи на те, що відповідне рішення міської ради, яке нехтує інтереси громади міста та здоровий глузд, оскаржує в судовому порядку прокуратура.

Тож вирішуйте самі, чи потрібні нам, броварчанам, такі покращення і турбота від міської влади та «ручного» відділу капітального будівництва, які керуються чим завгодно, тільки не інтересами Броварів.[](https://mpz.brovary.org/wp-content/uploads/2015/07/ZhK-Lesnoj-kvartal-na-foto-2.jpg)

[![ZhK-Lesnoj-kvartal-na-foto-2](https://mpz.brovary.org/wp-content/uploads/2015/07/ZhK-Lesnoj-kvartal-na-foto-2.jpg)](https://mpz.brovary.org/wp-content/uploads/2015/07/ZhK-Lesnoj-kvartal-na-foto-2.jpg)
