---
title: "Депутати не підтримали петицію Пилипа Духлія про заборону будівництва АЗС та автомийок"
date: 2017-08-15
categories: 
  - "vlada"
  - "novyny"
tags: 
  - "brovary"
  - "budivnytstvo-azs"
  - "vibir-redaktsiyi"
  - "deputati"
  - "novini"
  - "petytsiya"
  - "pylyp-duhlij"
  - "sesiya"
---

**Під час чергової 31-ї сесії міської ради було розглянуто електронну петицію активіста Пилипа Духлія щодо зупинки будівництва АЗС і автомийок та повернення земельних ділянок у власність міста. Депутати довго міркували, як реагувати на петицію та що конкретно можна зробити в даному випадку. Зрештою голосували за два варіанти: проте обидва не набрали достатньої кількості голосів (7 та 15 відповідно) - петиція не підтримана.**

На сесію з'явився ініціатор петиції **Пилип Духлій** та група підтримки із зацікавлених мешканців.

[![](https://mpz.brovary.org/wp-content/uploads/2017/08/petytsiiya-duhlij-9.jpg)](https://mpz.brovary.org/wp-content/uploads/2017/08/petytsiiya-duhlij-9.jpg)

[![](https://mpz.brovary.org/wp-content/uploads/2017/08/petytsiiya-duhlij-10.jpg)](https://mpz.brovary.org/wp-content/uploads/2017/08/petytsiiya-duhlij-10.jpg)

Як зазначили присутні, справа стосується **6** земельних ділянок, які розташовані одна за одною навпроти ТРЦ "Термінал" у так званій захисній зоні із зеленими насадженнями. За останні два роки там неодноразово [вирубували дерева](https://mpz.brovary.org/brovarchany-gotovi-bratys-za-molotky-aby-zahystyty-skver-na-symonenka-vid-zabudovnykiv/), проти чого протестували мешканці навколишніх будинків. Також відбувся [протест](https://mpz.brovary.org/brovarchany-protestuyut-proty-budivnytstva-avtomyjky-pid-viknamy-zhytlovyh-budynkiv-na-kyyivskij/) проти можливого будівництва автомийки чи АЗС в цій локації.

[![](https://mpz.brovary.org/wp-content/uploads/2015/03/IMG_0548.jpg)](https://mpz.brovary.org/wp-content/uploads/2015/03/IMG_0548.jpg)

[![](https://mpz.brovary.org/wp-content/uploads/2015/04/07D_3507.jpg)](https://mpz.brovary.org/wp-content/uploads/2015/04/07D_3507.jpg)

**4** з цих ділянок знаходяться у власності, а ще **2** - в оренді. Ініціатор петиції наполягав на вилученні цих ділянок назад у власність міста "для супільних потреб".

Зі свого боку депутати та міський голова не могли знайти вихід та дійти згоди: як юридично підтримати цю петицію? який подальший розвиток ситуації? які юридичні наслідки? мовляв, ми підтримаємо, а далі що?

[![](https://mpz.brovary.org/wp-content/uploads/2017/08/petytsiya.jpg)](https://mpz.brovary.org/wp-content/uploads/2017/08/petytsiya.jpg)

[![](https://mpz.brovary.org/wp-content/uploads/2017/08/petytsiya1.jpg)](https://mpz.brovary.org/wp-content/uploads/2017/08/petytsiya1.jpg)

Активістка **Ірина Нікітчина** зазначила, що призначення цих ділянок - землі житлово-комунальної забудови. Коли ж їх виставляли на аукціон, було незаконно змінено призначення земель - на землі транспорту. Також вона згадала, що зелені насадження виконують захисну функцію від автошляху, а [знищення дерев](https://mpz.brovary.org/dereva-na-vul-kiyivskiy-prodovzhuyut-spilyuvati-pid-avtomiyku/) та будівництво АЗС чи автомийки ще більше псує екологічний стан міста.

[![](https://mpz.brovary.org/wp-content/uploads/2015/04/IMG_0585.jpg)](https://mpz.brovary.org/wp-content/uploads/2015/04/IMG_0585.jpg)

Це ж підтвердив і Пилип Духлій: сельбищна територія повинна відокремлюватися санітарно-захисними зонами, там повинно бути 20 м зелених насаджень, а по факту їх нема. Згадуючи про інші екологічні ризики, активіст стверджував, що АЗС розташується у захисній зоні міського водогону, яка повинна бути 150 м. Також він зазначив, що якщо рішення про видачу ділянок скасовуватимуть через суд, тоді власник або орендар має право вимагати компенсації від міськради і це обтяжить міський бюджет.

Міський голова поставив на голосування пропозицію депутата **Андрія Саука** підтримати петицію і доручити юридичному відділу міськради звернутися до прокуратури та з позовом до суду. За це рішення проголосували **7** депутатів - рішення не прийняли.

[![](https://mpz.brovary.org/wp-content/uploads/2017/08/petytsiiya-duhlij-23.jpg)](https://mpz.brovary.org/wp-content/uploads/2017/08/petytsiiya-duhlij-23.jpg)

Треба зазначити, що питання петиції розглядала земельна комісія, яка рекомендувала її підтримати. Саме в такій редакції (просто підтримати, без подальших наслідків та дій) радив поставити на голосування питання член земельної комісії **Вадим Андрієвський**. За це проголосували **15** депутатів - рішення не прийняли.

[![](https://mpz.brovary.org/wp-content/uploads/2017/08/petytsiiya-duhlij-26.jpg)](https://mpz.brovary.org/wp-content/uploads/2017/08/petytsiiya-duhlij-26.jpg)

По завершенню голосування міський голова запропонував протокольно доручити юрвідділу разом з Пилипом Духлієм підготувати нову петицію з іншим формулюванням.

Нагадаємо, що відповідна [петиція](https://petition.brovary-rada.gov.ua/petition/?pid=14) була оприлюднена **8 червня** й набрала **250** підписів громадян.
