---
title: "Броварський учень, якого вдарило струмом на електричці, помер вночі"
date: 2016-04-25
author: 
  username: "yschenko"
  display_name: "Ірина Ющенко"
categories: 
  - "brovary"
  - "novyny"
tags: 
  - "zatseping"
  - "brovary"
  - "vrazhennya-strumom"
  - "zosh-2"
  - "novini"
  - "opiky"
---

**Після отриманих опіків 60% тіла** **відійшов у вічність 15-літній учень ЗОШ №2 Олександр Терещенко. Підліток мав незвичне хобі – подорожував  на потягах «зацепом», а [14 квітня видерся на дах](https://mpz.brovary.org/brovarskogo-uchnya-vdarylo-strumom-na-dahu-elektrychky-tryvaye-zbir-koshtiv-na-likuvannya/) електрички «Київ-Ніжин», де його  тричі «прошило» смертоносною дозою струму в 3000 вольт. 11 днів і ночей Олександр балансував між життям і смертю. 25 квітня о 12 год ночі  хлопця не стало.** 

Учням 9-Б класу  складно повірити в цю страшну звістку, адже протягом майже двох тижнів  діти прикладали максимум зусиль, щоб зібрати на лікування однокласника гроші, і були впевнені, що їхній сильний і життєрадісний  Сашко справиться з болем і обов’язково одужає. У боротьбі за Олександрове життя об’єдналося багато не байдужих до чужої біди людей: лікарі Бобровицької центральної районної лікарні, куди відразу відвезли хлопця; хірургічного корпусу №2 відділення  інтенсивної терапії Київської обласної лікарні, де  майже 2 тижні й перебував Олександр; батьки 9-Б класу та вчителі ЗОШ №2, місцеві священники, пересічні броварчани. «_До сліз вражає жертовність наших людей_, -  розповідає класний керівник 9-Б кл. **Оксана Чайка**. – _У Бобровиці, коли люди дізналися про обгорілого Сашка, до нас підходили старенькі бабусі й давали  по 2- 3 гривні, тільки б допомогти дитині. Під час проведення благодійної акції на підтримку Олександра, маленький хлопчик витрусив нам із копилки всі свої заощадження»._

Як розповів  **Валерій** – батько покійного хлопця, щодня сину проводили гемодіаліз _(метод позаниркового очищення крові –авт. ) –_ спочатку по 2 год, а останні дні – по 4 год. Вчора, 24 квітня, Валерій придбав чергову «порцію» ліків на 4 тис грн. і передав їх лікарю. Побачити сина батьку не вдалося, адже після того, як хлопець прийшов до тями, лікарі категорично заборонили  відвідувати хворого: від хвилювання  у  Сашка починалася тахікардія. Черговий лікар лише повідомив, що ніяких змін - ні на краще, ні на гірше, у стані хворого немає, лікування йде по наміченому плану. Більш-менш заспокоєний батько поїхав додому, а пів на першу ночі йому  повідомили страшну звістку: о 12 год  ночі Сашкове серце зупинилося.

У свідоцтві про смерть  судово-медичний експерт написав: причина смерті - _«поліорганна недостатність, термічні опіки полум’ям ІІІ стадії 60% поверхні тіла, ушкодження внаслідок дії полум’ям»._

За півтора роки у родині Терещенків це вже 3 похорони: 21 місяць тому  пішов із життя Сашків дідусь, 18 місяців тому – тітка. Тепер  вони забрали до себе і улюбленого онука.

Похорони Олександра відбудуться завтра, **26 квітня**. До під’їзду буд. №1-А, що по вул. Олімпійська, тіло хлопця мають привезти **о 12 год**.

**Фото - із Олександрової сторінки "ВКонтакті"**
