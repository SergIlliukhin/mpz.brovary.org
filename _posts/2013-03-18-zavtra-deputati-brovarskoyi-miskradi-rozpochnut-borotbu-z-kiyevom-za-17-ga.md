---
title: "Завтра депутати Броварської міськради розпочнуть боротьбу з Києвом за 17 га"
date: 2013-03-18
author: 
  username: "pravoZnaty"
  display_name: "Маєш право знати"
categories: 
  - "announce"
tags: 
  - "brovarska-miska-rada"
  - "kiyivska-miska-rada"
  - "sapozhko"
  - "sesiya"
  - "sklikannya-sesiyi"
coverImage: "wp-content/uploads/2012/07/gerb-Brovari.jpg"
---

**[![герб Бровари зменшена](https://mpz.brovary.org/wp-content/uploads/2012/10/gerb-Brovari-zmenshena1.jpg)](https://mpz.brovary.org/wp-content/uploads/2012/10/gerb-Brovari-zmenshena1.jpg)Завтра, 19 квітня 19 березня, о 9:00 розпочнеться позачергове засідання Броварської міської ради VI скликання. Про це йдеться у сьогоднішньому розпорядженні міського голови [№ 35](http://docs.pravo-znaty.org.ua/p7021/18.03.2013/35). На порядку денному всього одне питання - "Про розгляд питання щодо встановлення та зміни меж міста Києва за рахунок земель Броварської міської ради".**

Як сказано у проекті рішення, причиною для його ухвалення стало рішення Київської міської ради від 28.02.2013 року "Про погодження проекту землеустрою щодо встанволення та зміни меж міста Києва". На думку броварської влади, їхні столичні колеги винесли рішення з порушенням норм чинного законодавства України та порушили права та інтереси територіальної громади міста Бровари, оскільки розгляд таких питань може відбуватись лише після погодження його з місцевими радами, яких вони стосуються.

Відповідно депутати міськради планують звернутись до Київської обласної державної адміністрації та Київської обласної ради стосовно неприпустимості погодження клопотання столичної міськради про погодження проекту землеустрою..., яке розроблене без врахування інтересів територіальних громад Київської області.

При цьому, у Київській обласній раді давно знають про це рішення Київської міської ради від 28.02.2013 року, а на офіційному веб-сайті навіть розміщено [офіційний коментар](http://kor.gov.ua/node/6054) голови облради Олександра Качного, у якому він також називає дане рішення таким, що суперечить законам та Конституції України.

> За інформацією облради, на пленарному засіданні 28 лютого 2013 року ухвалено рішення про розширення  меж Києва за  рахунок включення 2075,7 га земель Київської області, в тому числі за рахунок 6,9 га земель Лісниківської сільської ради, 0,5 га земель Чабанівської селищної ради, 1,6 га Білогородської сільської ради, 2,7 га Ірпінської міської ради, 904,7 га Вишгородської міської ради, **17,0 га Броварської міської ради**, 56 га Княжицької сільської ради, 998,4 га Гнідинської сільської ради та 87,0 га земель селища Коцюбинське Ірпінської міської ради.
