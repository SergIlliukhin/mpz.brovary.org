---
title: "Чому ніяк не добудують новий Будинок дитячої творчості на Грушевського?"
date: 2015-09-16
author: 
  username: "yschenko"
  display_name: "Ірина Ющенко"
categories: 
  - "rozsliduvannya"
  - "brovary"
tags: 
  - "atlant"
  - "bdyut"
  - "brovary"
  - "budivnytstvo-muzychnoyi-shkoly"
  - "vibir-redaktsiyi"
  - "kagan"
  - "novini"
  - "sapozhko"
---

**Уже понад рік будівельна компанія «Атлант» готує для броварських талановитих дітей подарунок – надсучасний Будинок дитячої та юнацької творчості. Засновник фірми - Вадим Каган, який власне і є ініціатором цього будівництва, уклав із керівництвом міста усну угоду, де зі своєї сторони зобов’язувався за власний кошт до кінця 2015 року здати «музичну школу» (саме так названо споруду в переліку об’єктів компанії). Однак із початку року будівництво школи зупинилося. Як пояснює забудовник, причина – недотримання містом угод. Ми спробували з’ясувати, які угоди порушило керівництво міста і чи буде взагалі добудовано важливий для міста об’єкт**.

_«Зачинено і нікого немає,_ - зітхає **Наталя,** смикаючи за ручку дверей. – _Ось цей будинок_  (Грушевського, 23 – авт.), _що фірма «Атлант» будувала одночасно з  музичною школою, люди давно обжили, а от у школи - лише гарна облуда, зовнішня оболонка: внутрішніх робіт не зроблено. Ось загляньте у розбите вікно. Та й прибудинкова територія виглядає як будівельний майданчик: гори землі та піску»._

[![Атлант](https://mpz.brovary.org/wp-content/uploads/2015/09/444.jpg)](https://mpz.brovary.org/wp-content/uploads/2015/09/444.jpg)

[![Атлант](https://mpz.brovary.org/wp-content/uploads/2015/09/113.jpg)](https://mpz.brovary.org/wp-content/uploads/2015/09/113.jpg)

Чи не щодня  зі своїми синами - 8-річним Денисом та 4-річним Святославом - Наталя прямує до новобудови в надії побачити там хоча б якісь роботи. «_Мамо, коли вже відкриється школа?»_ - вкотре перепитує старший син, коли Наталя веде Дениса на заняття з бальних танців у Будинок дитячої та юнацької творчості, що на Марії Лагунової, 18А. «_Для нас добиратися із Грушевського в центр – далеко і незручно,_ - розповідає Наталя. –  _Тричі на тиждень я змушена полишати свої справи, щоб відвести сина на заняття, а потім через дві години його забрати. І так уже 5 років. Такі ходіння займають практично весь день. І не лише в мене. З  району «Зелений папуга» БДЮТ відвідує дуже багато дітей. Швидше б добудували нову школу, адже планую віддати на навчання і меншенького Дениса",_ \- розповідає Наталя.

Взагалі, було б добре, якби така школа для талановитих дітей була і в центрі, і на Грушевського, адже місто розростається дуже швидко, - діляться роздумами матері тих дітей, котрі ходять у БДЮТ із Масиву. Проте, якщо БДЮТ перенесуть на Грушевського, заради занять діточок дехто не проти добиратися і в інший район міста.

[![Атлант](https://mpz.brovary.org/wp-content/uploads/2015/09/32.jpg)](https://mpz.brovary.org/wp-content/uploads/2015/09/32.jpg)

За 36 років існування в Броварах Будинку дитячої та юнацької творчості, який до 2000 року називався «Будинок піонерів і школярів», його переселяли з місця на місце кілька разів. Спочатку він був у приміщенні нинішньої редакції газети «Нове життя», потім – на місці  музичної школи, згодом переїхав у будівлю школи мистецтв, а з 1997 року перебазувався в дитячий садочок, який  закрили у зв’язку з малою кількістю дітей.

[![Атлант](https://mpz.brovary.org/wp-content/uploads/2015/09/52.jpg)](https://mpz.brovary.org/wp-content/uploads/2015/09/52.jpg)

«_І хоча дитсадок переобладнали, місця замало, адже дітей з кожним роком усе більше, -_ каже директор БДЮТ **Валентина Павлученко.** –  _Нині у закладі діють 43 гуртки, де за чотирма напрямками навчається понад 1700 дітей. Так як головний напрямок у закладі – художньо-естетичний, нам просто життєво необхідні велика зала і сцена. У минулому році наш позашкільний заклад у Всеукраїнському рейтингу якості позашкільної освіти отримав найвищу  винагороду - диплом «Флагман позашкільної освіти України». Сучасна ж  споруда розкриє нові можливості в навчанні юних талантів і дозволить  нашому Будинку дитячої і юнацької творчості вийти на новий рівень. Тому всі: і діти, і викладачі з нетерпінням очікуємо переїзду в нове приміщення»._

_«Коли нам повідомили, що забудовник хоче зробити місту подарунок – «Будинок піонерів», як назвав його засновник будівельної компанії Вадим Каган, ми були в захопленні,_ \- розповідає  начальник управління освіти **Володимир Онищенко**, - _адже в Броварах ніколи не було спеціалізованого приміщення для талановитих дітей, із сучасними класами, холами, величезною  залою на 250 кв. м, що може конкурувати з «Прометеєм». Головне, щоб його швидше передали місту і звільнилася будівля, адже дитсадків  бракує»._

\[caption id="attachment\_45328" align="aligncenter" width="600"\][![Атлант](https://mpz.brovary.org/wp-content/uploads/2015/09/boss-photo_u.png)](https://mpz.brovary.org/wp-content/uploads/2015/09/boss-photo_u.png) Засновник БК "Атлант" Вадим Каган\[/caption\]

Та коли закінчиться будівництво школи, не знає навіть сам **Вадим Каган**: _«Музична школа – моє дітище, і я її обов’язково добудую – це справа моєї честі і совісті, але тоді, коли будуть гроші,_ \- повідомив нам телефоном Вадим Владиславович. _– Із мером міста в мене була усна домовленість, що я подарую броварчанам музичну школу, а він нашій будівельній організації виділить під забудову місце в центрі міста. Та жодну з домовленостей мер не виконав. Натомість землю на Масиві виділив іншій будівельній фірмі, а нам - на Олімпійській. Будинки ми побудували, однак квартири в тому районі не продаються. Мер Броварів мені дуже нашкодив, тому не хочу згадувати навіть його ім’я»._

Однак **Ігор Сапожко** запевняє, що ніякої угоди з директором «Атланту» в нього не було, а будівництво сучасного позашкільного закладу – особиста ініціатива пана Кагана. І місто готове прийняти споруду в тому стані, що є зараз.

Та передавати новобудову місту Вадим Владиславович не збирається, хоча мерія кілька разів і зверталася до нього з таким проханням. Принаймні, поки що, адже недоведені до діла 3,5 тисячі квадратних метрів просто стоятимуть пам’ятником ще років 25, і ніхто їх не добудовуватиме, каже засновник «Атланту».

[![Атлант](https://mpz.brovary.org/wp-content/uploads/2015/09/71.jpg)](https://mpz.brovary.org/wp-content/uploads/2015/09/71.jpg)

Тому очікує виборів, щоб із новим керівництвом міста розпочати інший діалог. А поки що потихеньку добудовуватиме своє масштабне дітище, що за задумом має стати найкращим на Україні позашкільним закладом та відповідатиме усім євростандартам. Однак попрацювати треба: зовнішні роботи виконані, проте це лише 40%, а 60% - це внутрішні роботи, які ще потребують завершення. Наразі будівництво відновлено: робітники доводять до ладу територію навколо будівлі, а також працюють всередині – прокладають тепломережі. Пан Каган обіцяє: з вірогідністю у 90% у наступному році талановиті юні броварчани із БДЮТу все ж переїдуть у нове приміщення.

**Фото - автора та з сайту будівельної компанії "Атлант"**
