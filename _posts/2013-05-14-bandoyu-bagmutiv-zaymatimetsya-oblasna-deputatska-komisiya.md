---
title: "Бандою Багмутів займеться обласна депутатська комісія"
date: 2013-05-14
categories: 
  - "kolonka-avtora"
tags: 
  - "bagmut"
  - "viktoriya-zayets"
  - "kreynin"
  - "myuzik-holl"
  - "panchenko"
---

[![50854](https://mpz.brovary.org/wp-content/uploads/2013/05/50854.jpg)](https://mpz.brovary.org/wp-content/uploads/2013/05/50854.jpg)Дива не сталося: броварська міліція вчергове захистила депутатського сина-«мажора» **Романа Багмута** та його «бойовиків» від законного покарання за [цинічне побиття](https://mpz.brovary.org/vosmogo-bereznya-ohorontsi-myuzik-holu-privitali-kliyentku-podviynim-perelomom-video/) беззахисної жінки восьмого березня. З моменту інциденту слідча в цій справі **Мар’яна Панченко** так і не спромоглась вчинити бодай якоїсь дії, аби розслідування дійшло логічного фіналу. У Броварах справу проти «регіоналів» знову спустили на гальмах.

Проте під час акції протесту 18 квітня інцидентом зацікавився присутній на заході **Дмитро Крейнін** – депутат Київської обласної ради та голова Комісії з питань законності, правопорядку та боротьби з корупцією. Депутат особисто поспілкувався з постраждалою Вікторією Заєць, іншими постраждалими від безчинств місцевого «мажора» та навіть зустрівся із самим Романом Багмутом та його матір’ю-депутаткою. За результатами цих зустрічей Дмитро Крейнін дав надію Вікторії та заразом усім броварчанам, змученим від «регіоналівського» свавілля в Броварах, що у випадку,  якщо факти безчинств банди Багмутів підтвердяться, голова обласної депутатської комісії візьме під особистий контроль розслідування справи. І вже на рівні обласної прокуратури та міліції справа таки буде доведена до кінця, захищена від втручання броварських перевертнів в погонах.

Для цього депутату Крейніну було надіслано звернення постраждалої в кафе «Мюзік Хол» Вікторії Заєць та аналітична довідка про корупційні схеми родини Багмутів у Броварах. Для тих, хто хоче коротко ознайомитись із інцидентом восьмого березня та зрозуміти справжню сутність начальниці броварського відділу культури та її сина – рекомендую до прочитання.

**Звернення постраждалої Вікторії Заєць**

 [![[Scanned]001 (1)](https://mpz.brovary.org/wp-content/uploads/2013/05/Scanned001-11.jpg)](https://mpz.brovary.org/wp-content/uploads/2013/05/Scanned001-11.jpg)[![[Scanned]001](https://mpz.brovary.org/wp-content/uploads/2013/05/Scanned0011.jpg)](https://mpz.brovary.org/wp-content/uploads/2013/05/Scanned0011.jpg)

**Аналітична довідка про корупційні схеми банди Багмутів**

> Київська обласна рада
> 
> Голові Комісії з питань законності,
> 
> правопорядку та боротьби з корупцією,
> 
> члену партії УДАР Віталія Кличка
> 
> **Крейніну Дмитру Олександровичу**
> 
> **Качора Андрія Володимировича**
> 
> Заст. голови Броварської міської організації
> 
> партії УДАР Віталія Кличка
> 
> **Аналітична довідка**
> 
> Вже кілька років в центрі м. Бровари функціонує кафе «Мюзік Хол». Цей заклад розташовано на території Міського культурного центру «Прометей», котрий перебуває в комунальній власності та підпорядкований місцевому відділу культури. Кафе «Мюзік Хол», про яке йдеться, належить сину начальниці цього відділу культури Роману Багмуту. Його матір Наталія Багмут, котра до того ж являється депутаткою місцевої ради від ПР, вже не вперше лобіює виділення своєму сину в оренду об’єкти комунальної власності, призначаючи при цьому копійчану вартість самої оренди, занижуючи її в порівняно з ринковою в три-чотири рази.
> 
> Окрім того, дане кафе систематично й зухвало порушує умови договорів оренди та українське законодавство вцілому. Незважаючи на цільове призначення даного закладу, визначене умовами договору оренди між «Мюзік Хол» та міською радою - «бар з продажу безалкогольних напоїв» - в кафе представлений багатий асортимент спиртного. Бучні гуляння в закладі тривають цілодобово, через що [страждають мешканці прилеглих багатоповерхівок](https://mpz.brovary.org/krik-dushi-meshkantsiv-budinkiv-kotri-poterpayut-vid-susidstva-z-myuzik-holom/) – вони вже давно забули про спокійний сон. При цьому «Мюзік Холу» заборонено працювати довше ніж до 22:00 – як умовами договору оренди, так і [нещодавнім рішенням міськвиконкому](https://mpz.brovary.org/u-brovarah-obmezheno-rezhim-roboti-nichnih-zakladiv/). Утім заклад, що належить депутатському сину, відверто ігнорує будь-які заборони.
> 
> Крім того кафе порушує і законодавство у мовній сфері. Міські активісти намагались проінспектувати заклад на предмет дотримання мовного законодавства, проте замість діалогу [отримали з боку адміністрації лише побої.](http://blogs.pravda.com.ua/authors/yusov/4de4e8470a322/) Так само в «Мюзік Холі» поставились і до журналістів центрального телебачення, котрі намагались розслідувати даний інцидент.
> 
> Численні звернення мешканців до місцевої влади з приводу вищезазначеної поведінки адміністрації «Мюзік Холу» вже кілька років не отримують жодної реакції. Так само як і заяви до правоохоронних органів: ні міліція, ні прокуратура навіть [не намагаються розслідувати](https://mpz.brovary.org/18-kvitnya-deputati-vimagatimut-zakrittya-myuzik-holu-video/) будь-які порушення чи злочини з боку адміністрації кафе та його власника Романа Багмута. Зокрема й у тих випадках, коли йдеться про резонансні кримінальні злочини та чому є абсолютно очевидні відеопідтвердження.
> 
> Останнім подібним випадком на даний момент є нещодавній інцидент, коли восьмого березня охоронці «Мюзік Хола» зламали руку власній клієнтці, а її чоловіка – жорстоко побили. Це викликало суспільні збурення в Броварах, проте правоохоронці знову вирішили спустити розслідування на гальмах. Відтепер даний заклад в місті чітко асоціюється з повною безкарністю представників влади та їхніх родичів, «мажорським» свавіллям та тотальною корупцією в правоохоронних органах. Місцева громада недалека від самосуду, чому є цілком конкретні сигнали.
> 
> Поруч з цим є безліч документальних підтверджень різноманітних махінацій в процесі здачі частини МКЦ «Прометей» в оренду ТОВ «Дека інвест», котрою володіє Роман Багмут та якій належить «Мюзік Хол». Ці махінації стосуються [площі території, що її орендує кафе та сумі орендної плати.](https://mpz.brovary.org/brovarska-sim-ya-istoriya-odniyeyi-kulturnoyi-shemi-chastina-2/) З приводу цього журналісти робили [спеціальне розслідування](https://mpz.brovary.org/brovarska-sim-ya-istoriya-odniyeyi-kulturnoyi-shemi-ch-1/), де наводили конкретні факти в угодах та рішеннях міської влади. Розслідування також з’ясували, що незважаючи на протести громадськості та систематичне порушення в кафе закону, влада Броварів продовжила договір оренди «Мюзік Холу» ще на десять років – до 2022 року. Це рішення було прийнято 17 вересня 2012 року – в розпал передвиборчої кампанії, з розрахунку на те, що преса та громадськість його просто не помітить.
> 
> Випадок з «Мюзік Холом» - не єдиний в корупційних схемах родини Багмутів. Частина ще одного комунального приміщення – Будинку дитячої та юнацької творчості – також здана в оренду Романові Багмут. Там він розмістив платний тренажерний зал, в якому, зокрема, тренуються охоронці його закладів. Цей зал розташовано в колишній будівлі дитячого садочку, а зараз – будинку дитячої творчості, поруч з гуртками юних поетів, балерин та маленьких співаків. За інформацією колишніх співробітників БДЮТ, частину цього приміщення Багмут також отримав за копійчаними умовами.
> 
> Існує інформаціє про ще низку бізнес-схем ТОВ «Дека інвест», що належить сину впливової чиновниці та котрі мають явні ознаки корупції. Проте точних даних та документальних підтверджень по ним наразі ще немає – вони перебувають в процесі збору.
> 
>      10.05.2013

Поки що лишається тільки сподіватися, що зусиллями «ударівця» Крейніна справу можна буде підняти на вищий рівень, куди не дотягнуться лапи броварських корупціонерів і скандальне кафе як мінімум закриють. А як максимум – «закриють» і тих, хто призвів до розгулу мажорського свавілля у Броварах: від міліціонерів, які «кришували» Багмутів і до самих членів «культурної Сім’ї». В противному разі людям не лишатиметься нічого іншого, аби вершити суд власноруч.
