---
title: "Чому свідомій людині потрібно долучатись до Броварської Народної Ради?"
date: 2014-02-12
categories: 
  - "kolonka-avtora"
tags: 
  - "bnr"
  - "brovary"
  - "brovarska-narodna-rada"
  - "vibir-redaktsiyi"
  - "krugliy-stil"
---

**[![inclusive-society-300x293](https://mpz.brovary.org/wp-content/uploads/2014/02/inclusive-society.jpg)](https://mpz.brovary.org/wp-content/uploads/2014/02/inclusive-society-300x293.jpg)Сьогодні о 19:00 у Броварах відбудеться один дуже важливий, на мою думку, захід з дещо офіціозною назвою - круглий [стіл по формуванню Броварської Народної Ради](https://mpz.brovary.org/sklad-brovarskoyi-narodnoyi-radi-pochnut-formuvati-za-kruglim-stolom-12-lyutogo/). Попри те, що звучить це не дуже надихаюче, на нього варто прийти. Принаймні щоб дізнатись, що це власне за Народна Рада, хто хоче увійти до її складу та найголовніше - чим вона планує займатись. Однак є ще ряд причин, через які варто взяти участь у формуванні Броварської Народної Ради, особливо якщо ви вважаєте себе активною, але аполітичною особистістю.**

По-перше, найважливіша мета у цієї Народної Ради - **згуртувати активних броварчан**. Не лише політиків, не лише громадських активістів, а всіх тих людей, яких події на Майдані пробудили від сну громадської пасивності. Якщо вам набридли мітинги з полум'яними промовами, але без реальних кроків та дій, то ця Народна Рада - шанс змінити формат протестної боротьби. І не лише боротьби, а й загалом громадської активності. І для цього необхідно, щоб у складі цієї ради громадськість була представлена якнайширше.

По-друге, об'єднуватись потрібно не просто заради об'єднання, а **довкола конкретних цілей та завдань**. В іціативної групи по формуванню цієї Ради, до складу якою я входжу, є певне бачення її мети, структури та напрямків діяльності. Проте ми вважаємо необхідним обговорити наші ідеї у широкому колі та почути слушні зауваження та пропозиції під час круглого столу. На нашу думку, нині головними цілями БНР є координація опору злочинному режиму у нашому місті та створення альтернативного  бачення розвитку Броварів, проте ми відкриті до ідей.

По-третє, для нас принципово, щоб процес формування Броварської Народної Ради відбувався у **максимально прозорий та відкритий спосіб**. Ми не збираємось тишком-нишком сформувати перелік людей та самі його затверджувати. Сьогоднішній круглий стіл - це лише перший крок на шляху до створення дієвого органу громадського самоврядування. Сьогодні ми презентуємо наше бачення БНР, люди зможуть висловити свої пропозиції і після цього усі охочі зможуть свідомо заявити, що вони хочуть увійти до складу Ради. Перелік кандидатів буде оприлюднено для громадського обговорення, крім того, нові люди також зможуть заявляти про бажання долучитись до Народної Ради, тобто список буде доповнюватись. А цієї суботи, 15 лютого, о 12:00 на Народному Віче ми представимо всіх кандидатів громаді та разом затвердимо склад Броварської Народної Ради.

> _**Тому я ще раз закликаю усіх броварчан, яких сколихнув Майдан, не залишатись осторонь і не чекати, що хтось знову все зробить за вас. Замість того, щоб вкотре критикувати опозицію чи ще когось, прийдіть у доведіть, що ви можете краще! До зустрічі о 19:00 в на вул. Гагаріна, оф. 39 (офісний центр "Ліза" навпроти ринку).**_
