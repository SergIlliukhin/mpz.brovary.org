---
title: "Міський голова звітуватиме «у лютому» і лише перед трудовими колективами"
date: 2012-02-22
tags: 
  - "brovary"
  - "vibir-redaktsiyi"
  - "zvituvannya"
  - "zvituvannya-mera"
  - "novini"
  - "sapozhko"
---

![Ігор Сапожко](https://mpz.brovary.org/wp-content/uploads/2012/02/Igor-Sapozhko.jpg "Ігор Сапожко")Обираючи очільника міста, територіальна громада залишає за собою чи не єдиний механізм контролю за ним – раз на рік на відкритій зустрічі спитати у нього, що він зробив за рік, а також висловити йому свої побажання стосовно розвитку міста. Це право громади закріплене Законом України «Про місцеве самоврядування в Україні», де у ст. 42 сказано просто та зрозуміло: міський голова не рідше одного разу на рік звітує про свою роботу перед територіальною громадою на відкритій зустрічі з громадянами. **<!--more-->**

Ще у грудні минулого року ми вирішили поцікавитись, коли ж броварський міський голова Сапожко Ігор Васильович збирається вживу зустрічатись з громадою, щоб розповісти про свою роботу протягом року та почути побажання громадян. Ми направили запит у сектор доступу до публічної інформації, у якому попросили повідомити день, час та місце проведення звітування мера у 2011 році.

[![](https://mpz.brovary.org/wp-content/uploads/2012/02/Перший-запит-про-звітування-мера.jpg "Перший запит про звітування мера")](https://mpz.brovary.org/wp-content/uploads/2012/02/Перший-запит-про-звітування-мера.jpg)[![](https://mpz.brovary.org/wp-content/uploads/2012/02/Відповідь-на-перший-запит-про-звітування-мера.jpg "Відповідь на перший запит про звітування мера")](https://mpz.brovary.org/wp-content/uploads/2012/02/Відповідь-на-перший-запит-про-звітування-мера.jpg)

У відповіді на запит нам було сказано, що «_період звітування міського голови Сапожка І. В. про свою роботу перед територіальною громадою буде проходити в січні та лютому 2012 року. Заслуховування звіту відбуватимуться в різних трудових колективах міста, які і обумовлюватимуть час та місце зустрічі_».

Навчені [досвідом звітування депутатів міської ради від «Партії регіонів»](https://mpz.brovary.org/u-brovarah-na-zvituvanna-partii-regioniv-zabuli-zaprositi-viborciv) та стурбовані тим, що коло учасників звітування може бути обмежене лише членами трудових колективів міста, що суперечить закону, адже міський голова має звітувати, по-перше, перед усією територіальною громадою, а по-друге, на відкритій зустрічі, ми направили повторний запит та звернення до міського голови з проханням поінформувати броварчан про звітування через відкриті джерела інформації (офіційний веб-сайт, муніципальні газети тощо), щоб кожен міг вільно прийти на відкриту зустріч.

 

[![](https://mpz.brovary.org/wp-content/uploads/2012/02/Другий-запит-про-звітування-мера.jpg "Другий запит про звітування мера")](https://mpz.brovary.org/wp-content/uploads/2012/02/Другий-запит-про-звітування-мера.jpg)[![](https://mpz.brovary.org/wp-content/uploads/2012/02/Звернення-звітування-мера.jpg "Звернення звітування мера")](https://mpz.brovary.org/wp-content/uploads/2012/02/Звернення-звітування-мера.jpg)

На щастя, і у відповіді на запит, і у відповіді на звернення нас запевнили, що звітування _«будуть проводитись відкрито для всіх громадян, тому всі бажаючі мешканці міста Бровари зможуть бути присутніми під час проведення звітування_». Також нам повідомили, що «_в даний момент формується графік з встановленням точного часу та місця проведення звітування_», а «_після його затвердження громада міста буде поінформована через відкриті джерела інформації_». При цьому формат звітувань залишається незмінним – «_в різних трудових колективах міста_».

 

[![](https://mpz.brovary.org/wp-content/uploads/2012/02/Відповідь-на-другий-запит-про-звітування-мера.jpg "Відповідь на другий запит про звітування мера")](https://mpz.brovary.org/wp-content/uploads/2012/02/Відповідь-на-другий-запит-про-звітування-мера.jpg)[![](https://mpz.brovary.org/wp-content/uploads/2012/02/Відповідь-на-звернення-про-звітування-мера.jpg "Відповідь на звернення про звітування мера")](https://mpz.brovary.org/wp-content/uploads/2012/02/Відповідь-на-звернення-про-звітування-мера.jpg)

Період «_у лютому 2012 року_» закінчується через 8 днів. То ж тепер слід бути особливо пильними та дуже уважно стежити за інформацією у відкритих джерелах – щоб ненароком не пропустити важливе офіційне повідомлення про звітування Броварського міського голови.

Тепер залишається сподіватись, що мер Броварів виявиться сміливішим за своїх теперішніх однопартійців з ПР та не побоїться зустрітись віч-на-віч з усіма бажаючими броварчанами, завчасно та відкрито повідомивши мешканців про час та місце свого звітування. Зі свого боку обіцяємо, щойно ми дізнаємось цю суспільно важливу інформацію, ми опублікуємо її на нашому сайті, а також відвідаємо звітування, щоб зробити повноцінний репортаж з цієї події для читачів сайту «Маєш право знати».
