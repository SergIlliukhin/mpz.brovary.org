---
title: "Стерилізацією безпритульних собак у Броварах займеться київське підприємство"
date: 2012-11-09
author: 
  username: "SergIlliukhin"
  display_name: "Сергій Іллюхін"
tags: 
  - "bezpritulni-tvarini"
  - "brovary"
  - "vibir-redaktsiyi"
  - "golubovskyj"
  - "novini"
  - "sobaki"
  - "sterilizatsiya"
coverImage: "wp-content/uploads/2012/11/44579475_dog_stares.jpg"
---

[![](https://mpz.brovary.org/wp-content/uploads/2012/11/44579475_dog_stares.jpg)](https://mpz.brovary.org/wp-content/uploads/2012/11/44579475_dog_stares.jpg)**Стерилізацією безпритульних собак у Броварах займеться київське комунальне підприємство "Притулок для тварин"** - про це на [24-й сесії](https://mpz.brovary.org/24-te-sesiyne-zasidannya-brovarskoyi-miskoyi-radi-video/ "24-те сесійне засідання Броварської міської ради – ВІДЕО") Броварської міської ради повідомив заступник броварського міського голови Григорій Голубовський.

Пан Голубовський зазначив, що нещодавно було укладено договір з київським КП "Притулок для тварин" і казначейство вже здійснило оплату за послуги з відлову та стерилізації безпритульних собак у місті Бровари. У нашому місті наразі немає власної спеціалізованої служби або клініки, яка могла б виконувати ці роботи.

_"Закон забороняє відлов та умертвіння тварин. Можлива лише стерилізація і повернення у той же ареал"_ - підкреслив заступник міського голови.

За словами Григорія Павловича, вартість відлову, стерилізації, трьох діб реабілітації та повернення однієї собаки на волю коштує близько **1540 грн.**

**Довідка МПЗ:** "Міську програму регулювання чисельності безпритульних тварин у м.Бровари на 2012-2017 роки" [було затверджено](http://docs.brovary.org/p3742/26.07.2012/681-22-06) на 22-ій сесії Броварської міської ради у липні 2012 року. В рамках програми у 2012 році з місцевого бюджету заплановано виділити 60 тис грн: 50 тис грн -  на забезпечення проведення стерилізації та післяопераційного утримання безпритульних тварин і 10 тис грн - на  забезпечення засобами ідентифікації (маркування) безпритульних тварин.

У 2013 році також заплановано будівництво притулку для бездоглядних тварин, але коштів на виконання цих робіт наразі не передбачено.
