---
title: "КП \"ОРЦ\" таки отримає гроші"
date: 2017-05-11
author: 
  username: "mizina"
  display_name: "Дарина Мізіна"
categories: 
  - "vlada"
  - "novyny"
tags: 
  - "iryna-veremchuk"
  - "baseyn"
  - "bmr"
  - "brovary"
  - "byudzhet"
  - "byudzhetna-komisiya"
  - "vibir-redaktsiyi"
  - "novini"
  - "orts"
  - "proekt-rishennya"
  - "sesiya"
---

**Сьогодні під час засідання 28-ї чергової сесії Броварської міської ради на голосування було винесене питання щодо виділення 780 тисяч гривень КП "Оздоровчо-реабілітаційний центр". Нагадаємо, перший варіант програми фінансування КП передбачав [3,2 млн грн](https://mpz.brovary.org/kp-orts-znovu-potribni-groshi-3-2-mln-grn-shho-vyrishat-deputaty/), а зміни виникли на останньому засіданні бюджетної комісії [5 травня](https://mpz.brovary.org/byudzhetna-komisiya-progolosuvala-za-nadannya-kp-orts-780-tysyach-gryven/).**

\[caption id="attachment\_70190" align="aligncenter" width="600"\]![](https://mpz.brovary.org/wp-content/uploads/2017/05/orc2.jpg) Біля трибуни: депутатка Ірина Веремчук (зліва) та очільниця КП "ОРЦ" Олена Семенюк (праворуч)\[/caption\]

Перед голосуванням слово взяла депутатка й членкиня робочої групи по справах КП "ОРЦ" **Ірина Веремчук.** Вона котре звернула увагу на невиконання керівництвом комунального підприємства вимог робочої групи та фінансові неточності в документах. Це питання викликало широкий резонанс серед присутніх. Депутати знову і знову намагалися розібратися, скільки саме коштів потрібно басейнові, і чи взагалі можливо зробити підприємство прибутковим.

[![](https://mpz.brovary.org/wp-content/uploads/2017/05/IMG_9791.jpg)](https://mpz.brovary.org/wp-content/uploads/2017/05/IMG_9791.jpg)

Міський голова пояснював, що комунальні підприємства потребують великих витрат, наводячи у приклад "Бровари Благоустрій" (_"підприємство потребує 1 млн на місяць"_) та басейн "Купава", який також дотують із бюджету приблизно наполовину, та заявив, що басейн у середньому може заробляти 1,2-1,3 млн грн. Секретар міської ради **Петро Бабич** зазначив: _"Навіть якщо КП "ОРЦ" працюватиме 10,5 місяців в рік з 8-ї до 20-ї при максимальному завантаженні по 3 людину на доріжку, його прибуток складе **2,7 млн грн на рік** (при витратах **4,8 млн грн**). Підприємство в будь-якому випадку буде збитковим, питання лише, наскільки"._ 

\[caption id="attachment\_50445" align="aligncenter" width="600"\]![](https://mpz.brovary.org/wp-content/uploads/2016/01/CHerepejnyk.jpg) Леонід Черепейнік\[/caption\]

Депутат від фракції БПП "Солідарність" **Леонід Черепейнік** виступив з пропозицією _"купити чужий мозок",_ себто найняти професіонала чи організацію, які зможуть розробити чіткий план дій для керівництва "ОРЦ", аби зробити підприємство прибутковим, або принаймні зменшити його витрати.

Під час розгляду питання між присутніми почалися традиційні суперечки. Депутати **Олег Берестовий**, **Ірина Веремчук** та **Вадим Мутило** наполягали на перенесенні розгляду програми фінансування комунального підприємства на наступну сесію **22 червня** для того, аби мати час провести фінансовий і енергетичний аудити, а також розробити програму розвитку "ОРЦ"**.** У свою чергу, керівниця закладу **Олена Семенюк, Петро Бабич** та **Ігор Сапожко** наполягали на тому, що на цей період підприємству все-таки необхідно виділити 780 тис грн.

Розгляд питання відбувався перед самою перервою, під час якої очікувалося [урочисте підняття прапорів](https://mpz.brovary.org/brovarsku-miskradu-zaminuvaly-foto/) України та Євросоюзу з приводу надання безвізу, тому міський голова поспішив розпочати голосування. Зрештою, **25** депутатів проголосували **"за"** надання КП "ОРЦ" **780 тис грн** (за рішення в цілому проголосували 25 депутатів, за внесення правки - 24, утрималася Людмила Кулініч).

\[caption id="attachment\_70204" align="aligncenter" width="600"\][![](https://mpz.brovary.org/wp-content/uploads/2017/05/P70511-115414.jpg)](https://mpz.brovary.org/wp-content/uploads/2017/05/P70511-115414.jpg) Голосування за правку\[/caption\]

\[caption id="attachment\_70188" align="aligncenter" width="600"\][![](https://mpz.brovary.org/wp-content/uploads/2017/05/orc.jpg)](https://mpz.brovary.org/wp-content/uploads/2017/05/orc.jpg) Голосування в цілому\[/caption\]

Серед тих, хто підтримав рішення: міський голова **Ігор Сапожко**, секретар міськради **Петро Бабич**, депутати фракції "Єдність" **Оксана Мельник, Валерій Лемпіцький,**  **Володимир Оксютенко, Тетяна Тоцька, Лідія Сенько, Людмила Темченко,** фракції "РПЛ" **Вадим Андієвський**, **Вікторія Коваленко,** фракції "Самопоміч" **Юрій Скотніков, Людмила Кулініч, Володимир Чаюн, Тетяна Крилова,** фракції "Свобода" **Сергій Бойко** та **Олег Шевчук**, фракції ВО"Батьківщина" **Сергій Бельський, Андрій Тютюнник, Борис Дудко,** фракції "УКРОП" **Микола Зінченко** та **Володимир Білокінь,** а також **Максим Семенов, Василь Кочубей, Юрій Чередник, Андрій Лопатюк.**

"Проти" голосували: позафракційний **Вадим Мутило** та "демальянсівці" **Олег Берестовий** і **Сергій Іллюхін.**

"Утрималися" члени фракції БПП "Солідарність": **Валерій Іваненко, Леонід Черепейнік, Ірина Веремчук, Володимир Опалько, Сергій Батюк** та **Галина Негода.**

Отже, комунальне підприємство "Оздоровчо-реабілітаційний центр" таки отримає **780 тис грн** на період до вересня 2017. Ці кошти спрямують в основному на погашення заробітної плати працівникам. Однак фінансовий і енергетичний аудити таки проведуть і розроблять програму розвитку закладу.
