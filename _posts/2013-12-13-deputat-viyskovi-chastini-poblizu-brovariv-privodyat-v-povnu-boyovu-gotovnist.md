---
title: "Депутат: Військові частини поблизу Броварів приводять в повну бойову готовність"
date: 2013-12-13
author: 
  username: "pravoZnaty"
  display_name: "Маєш право знати"
tags: 
  - "armiya"
  - "boyova-gotovnist"
  - "vibir-redaktsiyi"
  - "vsu"
  - "novini"
  - "peredislokatsiya"
  - "simutin"
  - "semipolkivska-v-ch"
coverImage: "wp-content/uploads/2013/12/1efd11468d_206030.jpg"
---

**[![v-ukran-vdznachayut-den-suhoputnih-vysk-zbroynih-sil-1](https://mpz.brovary.org/wp-content/uploads/2013/12/v-ukran-vdznachayut-den-suhoputnih-vysk-zbroynih-sil-1.jpg)](https://mpz.brovary.org/wp-content/uploads/2013/12/v-ukran-vdznachayut-den-suhoputnih-vysk-zbroynih-sil-1.jpg)Семиполківська військова частина А0415 відучора переведена в режим повної бойової готовності. Основна техніка частини перекинута в Київ разом з польовими кухнями, а особовий склад зобов’язали постійно перебувати в казармах в очікуванні наказу.**

Про це [на своїй сторінці у Facebook повідомив](https://www.facebook.com/profile.php?id=100003085325499&hc_location=timeline) броварський депутат **Роман Сімутін**, посилаючись на інформацію, отриману з джерел в офіцерському складі військової частини. За його словами, «_весь склад військової частини переведений на казарменне положення, заборонені будь-які тимчасові звільнення. Штаб на картах відпрацьовує шляхи підходу і дислокацію військ_». Водночас не повідомляється, куди саме збираються передислоковуватись семиполківські війська, утім враховуючи інформацію, що частина техніки вже звезена в Київ, найвірогідніше, що частину буде перекинуто в столицю найближчими днями.

Окрім того вчора, 12 грудня, [з'явилась інформація](https://mpz.brovary.org/miska-vlada-maye-negayno-dati-otsinku-podiyam-v-krayini/#comment-1160144603) про поселення у Броварах частин внутрішніх військ з АР Крим. Джерела стверджують, що окремі роти були розміщені в одному з броварських готелів - «Ландхаусі» в ТРЦ «Термінал». В готелі відмовилися коментувати цю інформацію, проте нашому кореспонденту таки вдалося помітити на парковці поблизу «Ландхаусу» автобус з номерами кримського регіону.

**«Маєш право знати» уважно відстежуватиме наступні події та просить наших читачів повідомляти редакцію про підозрілі переміщення силовиків у Броварах та навколо міста.**
