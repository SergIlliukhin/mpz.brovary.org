---
title: "У Броварах розповіли, як Київщина може заощаджувати енергоресурси"
date: 2014-11-05
tags: 
  - "brovary"
  - "vibir-redaktsiyi"
  - "energozberezhennya"
  - "kp-brovariteplovodoenergiya"
  - "novini"
  - "safronov"
  - "teplo"
---

**[![S](https://mpz.brovary.org/wp-content/uploads/2014/11/Energozberezhennya-SAM_1146.jpg)](https://mpz.brovary.org/wp-content/uploads/2014/11/Energozberezhennya-SAM_1146.jpg)Броварчани, як і всі українці, з надією очікували позитивного вирішення газових перемовин, адже саме від них залежало, чи буде в оселях людей тепло цієї зими. На щастя, 22 жовтня у газосховищах, де було накопичено 17 млрд. кубічних метрів газу, відкрили вентель і почали поетапно підключати до тепла столицю, а 23 жовтня стали теплими батареї й у броварських школах та дитсадках. Наступного дня потеплішало й у місцевих багатоповерхівках. Цього ж дня - 24 жовтня - до нашого міста приїхали представники департаменту ЖКГ і паливно-енергетичного комплексу Київської ОДА та комерційні компанії.**

Мета візиту поважних гостей – навчити управлінців сфери ЖКГ Київщини (мерів, їхніх заступників, директорів ЖЕКів та ін.) економити енергоресурси, а відтак, заощаджувати кошти, адже час підказує: Україна має забезпечувати свої потреби розраховуючи лише на себе. Якщо в країні немає природного газу, українці просто не мають права замерзати, зупиняти підприємства і доводити державу до економічного та соціального колапсу, адже наша земля багата на інші природні ресурси, які можуть слугувати для отримання альтернативних видів енергії – це деревина, щіпки, деревні гранули, соняшникове та гречане лушпиння, навіть сміття. А ще ж є і нетрадиційні відновлювальні джерела енергії: біоенергетика, вітрова, сонячна, геотермальна енергетика.

[![S](https://mpz.brovary.org/wp-content/uploads/2014/11/Energozberezhennya-SAM_1145.jpg)](https://mpz.brovary.org/wp-content/uploads/2014/11/Energozberezhennya-SAM_1145.jpg)

[![S](https://mpz.brovary.org/wp-content/uploads/2014/11/Energozberezhennya-SAM_1151.jpg)](https://mpz.brovary.org/wp-content/uploads/2014/11/Energozberezhennya-SAM_1151.jpg)

[![S](https://mpz.brovary.org/wp-content/uploads/2014/11/Energozberezhennya-SAM_1158.jpg)](https://mpz.brovary.org/wp-content/uploads/2014/11/Energozberezhennya-SAM_1158.jpg)

Під час навчальної зустрічі «Практичні антикризові заходи» гості, серед яких були присутні представники провідних компаній у сфері економії енергоресурсів («Віссманн», Семпал», «Наві», «Світілед» та ін.), розповіли про інновації на ринку, пропонували рішення актуальних проблем у сфері енергоспоживання - котли на щіпках, газові конденсаційні котли, теплоакамуляторні баки, тепловодолічильники, регулятори температури, пристрої для знімання показників, світлодіодні світильники, компоненти автоматики і телемеханіки та інше, яке відповідає усім вимогам сучасності. До речі, переважна більшість компаній – вітчизняні, що дасть можливість підтримати і вітчизняного виробника. Звичайно, нове, зручне, якісне, але не дешеве. Де ж взяти гроші?

[![S](https://mpz.brovary.org/wp-content/uploads/2014/11/Energozberezhennya-SAM_1146.jpg)](https://mpz.brovary.org/wp-content/uploads/2014/11/Energozberezhennya-SAM_1146.jpg)

[![S](https://mpz.brovary.org/wp-content/uploads/2014/11/Energozberezhennya-SAM_1160.jpg)](https://mpz.brovary.org/wp-content/uploads/2014/11/Energozberezhennya-SAM_1160.jpg)

[![S](https://mpz.brovary.org/wp-content/uploads/2014/11/Energozberezhennya-SAM_1157.jpg)](https://mpz.brovary.org/wp-content/uploads/2014/11/Energozberezhennya-SAM_1157.jpg)

Як сказав директор ДП «Центр розвитку державно-приватного партнерства» **Євген Радченко**, підприємство якого займається залученням інвестиційних коштів у розвиток ЖКГ і не тільки, є три основні джерела фінансування: державні програми, кредитний ресурс (представлений міжнародними фінансовими організаціями (МФО) і найперспективніший – приватні інвестиції. Допомоги від держави чекати не варто. МФО фінансує програми від 5 млн євро, куди підпадають лише великі міста. Оптимальний варіант для таких міст, як Бровари, – державно-приватне партнерство, де на умовах спільних договорів оренди, спільної діяльності донорські організації надають безповоротну грошову допомогу з багатьох напрямків. При цьому – мінімально залучаються власні чи бюджетні кошти, а об’єкти модернізації та новостворені об’єкти залишаються в комунальній власності.

[![S](https://mpz.brovary.org/wp-content/uploads/2014/11/Energozberezhennya-SAM_1170.jpg)](https://mpz.brovary.org/wp-content/uploads/2014/11/Energozberezhennya-SAM_1170.jpg)

[![S](https://mpz.brovary.org/wp-content/uploads/2014/11/Energozberezhennya-SAM_1161.jpg)](https://mpz.brovary.org/wp-content/uploads/2014/11/Energozberezhennya-SAM_1161.jpg)

[![S](https://mpz.brovary.org/wp-content/uploads/2014/11/Energozberezhennya-SAM_1163.jpg)](https://mpz.brovary.org/wp-content/uploads/2014/11/Energozberezhennya-SAM_1163.jpg)

Понад три години фахівці в сфері економії енергоресурсів робили презентації, обмінювалися досвідом, відповідали на запитання і показували на пальцях, як можна економити тепло, адже уряд поставив важливе завдання: скоротити споживання газу. Директора КП «Броваритепловодоенергія» **Сергія Сафронова** на навчальному заході не було, бо саме цього дня в Броварах відбувалася важлива подія - запускали тепло. Кількома днями пізніше Сергій Вікторович погодився зустрітися з нашим кореспондентом і розповів, як економлять енергоресурси в Броварах, та дав відповіді на ряд інших питань, які дуже цікавлять броварчан.

**_[![S](https://mpz.brovary.org/wp-content/uploads/2014/11/Energozberezhennya-SAM_1174.jpg)](https://mpz.brovary.org/wp-content/uploads/2014/11/Energozberezhennya-SAM_1174.jpg)_**

**_\- Сергію Вікторовичу, чи достатньо лімітів газу виділив «Нафтогаз України», щоб броварчани взимку не замерзли?_**

\- Ще в серпні нам повідомили, що ліміт газу буде зменшено на 30%. На 10 днів Броварам виділили 1 млн.112 тис. кубів. Кількість газу на добу, яку ми можемо дозволити собі спожити, – 112 тис. кубів. Однак з урахуванням того, що опалювальний сезон ми розпочали при мінусовій температурі, зараз нам на добу потрібно 126 тис. кубів.

**_\- В який спосіб економите газ та які варіанти його заміщення використовуєте?_**

[![S](https://mpz.brovary.org/wp-content/uploads/2014/11/Energozberezhennya-SAM_1178.jpg)](https://mpz.brovary.org/wp-content/uploads/2014/11/Energozberezhennya-SAM_1178.jpg)

\- Рік тому наше підприємство прийняло на обслуговування внутрішньобудинкові системи, тому працювали влітку і продовжуємо працювати над питаннями зменшення витоку води та теплоізоляцією будинків. Це не лише утеплення вікон, дверей, горищ, а й зовнішніх стін. Теплоізоляція є дуже ефективним методом, адже дозволяє зберегти тепло до 47%. Важливу роль у антикризових заходах, поруч із наданням гарячої води по графіку, грає заміщення газу альтернативними видами палива. За 2 місяці на 6 об’єктах за бюджетні кошти було встановлено та введено в експлуатацію котли на твердому паливі (щіпках): у 5, 7, 9 школах та 4 дитсадках, що поруч із цими закладами; басейні «Купава» і дитячій та районній лікарнях. З метою економії енергоресурсів на нашому підприємстві встановлено агрегати для виробітку тепла, що відповідають євростандартам - потужністю не менше 93%. Заощаджуємо кошти і шляхом встановлення автоматики в будинках. Також щороку проводимо заміну 2-3 км труб на теплоізольовані. На Масиві 90% труб на пластмасові уже поміняно, тож наразі працюємо над заміною чотирьохтрубної системи на Торгмаші.

**_\-  Невже все так гладко, як розповідаєте?_**

\- Звичайно, проблеми є. На сьогодні - це повітряні пробки в батареях. Якщо минулий рік ця проблема була не так помітна, адже тепло підключили при температурі +6, то цьогорічний мінус за вікном дає про себе знати і в квартирах, де батареї не гріють. Для випуску повітряних пробок додатково задіяли дві бригади, які працювали і у вихідні.

_**\- На офіційному веб-сайті Броварської міської ради було оприлюднено повідомлення про нібито тимчасове відключення гарячого водопостачання, однак гарячої води немає до цього часу.**_

\- Сказати точно, чи буде в оселях людей гаряча вода, поки що не можемо, адже для цього нам потрібно отримати ліміт газу на наступну декаду і прорахувати, чи вистачить його і на тепло, і на підігрів води. Якщо ж морози будуть сильними, то газ буде використано лише на опалення. Але ми плануємо відновити гаряче водопостачання хоча б три дні на тиждень – п’ятницю, суботу та неділю.

**_\- А яка ж нова ціна за опалення очікує на броварчан?_**

\- Взагалі ціни на тепло в Україні виростуть на 30-50% і в середньому вартість тепла в розрахунку на 1 кв. м із 1 листопада становитиме 10-11 грн. До речі, тарифи в кожному місті будуть різні, адже ціна на тепло залежить від зношеності тепломереж, продуктивності котелень, погодних умов. У Броварах за 1 кв. м. люди сплачуватимуть 8 грн. 45 коп. Тож середньостатистична квартира в 56 кв. м обійдеться броварчанам у 473, 20 грн. за місяць. А от ті, в кого є лічильники тепла, дещо виграють: платитимуть у середньому 390 грн. Але навіть дві однакові квартири коштуватимуть по-різному, адже важливо: будинок цегляний чи панельний, чи утеплені вікна та двері, і яка температура на вулиці. За жовтень броварчани сплатять менше, адже опалювальний сезон почали пізніше. Менша оплата буде і у квітні.

**_\- А чи вистачить газу до квітня?_**

\- Це залежить від державних урядовців, які й мають подбати про закупівлю необхідних 5-10 млрд. А ще - від температури за вікном. Сподіваємося, що хоча б цьогорічна зима як ніколи буде для українців лояльною.
