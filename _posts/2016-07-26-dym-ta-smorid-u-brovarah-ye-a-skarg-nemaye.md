---
title: "Дим та сморід у Броварах є, а скарг немає?"
date: 2016-07-26
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "dim"
  - "zabrudnennya-povitrya"
  - "novini"
  - "ses"
  - "smog"
  - "spalyuvannya-smittya"
coverImage: "wp-content/uploads/2016/07/10689694_752420638128036_3709011338020496588_n.jpg"
---

**Вчора центральну частину України вкрила імла: погіршення видимості та смог зачепили Київ, Київську область та сусідні області. Також вчора броварчани масово скаржилися на дим та їдкий запах гару. Броварська СЕС інформує: скарг від громадян не надходило, приводів відстежувати стан атомсферного повітря немає. Синоптики не прогнозують найближчим часом дощі чи вітер, які розвіють імлу, а держслужби столиці прогнозують зростання рівня забрудненості повітря. Останні також зазначають, що спалювання відходів, будь-яких матеріалів, розведення багаття для приготування страв на відкритому повітрі на міських і приміських територіях є недопустимим.**

Як [ідеться](https://www.kyivobl.mns.gov.ua/news/8895.html) у повідомленні ГУ ДСНС в Київській області, впродовж **25 липня** та вранці **26 липня** у Києві та області спостерігається формування метеорологічної димки, яка погіршує горизонтальну видимість. Причиною цього явища є температурна інверсія (підвищення температури з висотою в приземному шарі), слабкий вітер, відсутність вертикального перемішування повітря, висока (до 90%) відносна вологість повітря та накопичення в приземному шарі повітря забруднюючих домішок. Ці фактори сприяють утворенню метеорологічної димки (імли), приземного туману.

**25 липня** ввечері у Броварах люди [масово](https://www.facebook.com/groups/brovary/permalink/1314452858584677/) [скаржилися](https://www.facebook.com/groups/moibrovary/permalink/1064189730327468/) на сморід та запах гару.

[![смог](https://mpz.brovary.org/wp-content/uploads/2016/07/smog.jpg)](https://mpz.brovary.org/wp-content/uploads/2016/07/smog.jpg)

[![смог1](https://mpz.brovary.org/wp-content/uploads/2016/07/smog1.jpg)](https://mpz.brovary.org/wp-content/uploads/2016/07/smog1.jpg)

[![смог2](https://mpz.brovary.org/wp-content/uploads/2016/07/smog2.jpg)](https://mpz.brovary.org/wp-content/uploads/2016/07/smog2.jpg)

Як повідомляє завідуючий Броварського райвідділу лабораторних досліджень ДУ «Київський обласний лабораторний центр Держсанепідемслужби України» **Віталій Прокопенко**, ніяких офіційних скарг від громадян щодо вчорашнього диму та гару не надходило. За словами пана Прокопенка, плановий моніторинг стану атмосферного повітря проводиться двічі на рік: взимку та влітку. Цього року наступний моніторинг планують провести у вересні. Позапланових перевірок не передбачається, адже скарг немає.

[![10689694_752420638128036_3709011338020496588_n](https://mpz.brovary.org/wp-content/uploads/2016/07/10689694_752420638128036_3709011338020496588_n.jpg)](https://mpz.brovary.org/wp-content/uploads/2016/07/10689694_752420638128036_3709011338020496588_n.jpg)

Щодо столиці, то вчора, **25 липня**, очільник ГУ Держсанепідслужби у м.Києві **Олег Рубан** [повідомив](https://pogoda.unian.net/news/1436012-spetsialistyi-obyyasnili-poyavlenie-vozdushnogo-odeyala-nad-kievom.html): _"Ми зробили заміри, «серпанок» зараз не шкідливий, оскільки природна інверсія - це пара, яка випаровується з грунту при такій температурі. Але якщо так триватиме, то дійсно вона може стати шкідливою. Смог сформувався майже за добу при такому атмосферному повітрі. Якщо не буде змін, то будемо давати рекомендації через Управління надзвичайних ситуацій в м.Києві для поліпшення ситуації"._ За словами Олега Рубана, на вчора виміри в контрольних точках у столиці: в парках, скверах, дворах (на певних відстанях від автотрас) показали, що перевищення граничних показників шкідливих речовин ні в одній точці немає. У той же час на автомагістралях та в центрі міста спостерігалося перевищення норм, це постійне явище в місцях скупчення автотранспорту.

[Підтвердив](https://newsradio.com.ua/2016_07_26/mla-nad-Ki-vom-v-m-st-perevishhennja-koncentrac-shk-dlivih-rechovin-Ruban-3979/) свої слова головний санлікар Києва і сьогодні, **26 липня**: _"Через звернення громадян через димку білого кольору нами впроваджено моніторинг ситуації щодо повітря. І на щастя, об 11 годині сьогодні не зареєстровано жодного перевищення шкідливих речовин"._

[![9DSC00090_7749](https://mpz.brovary.org/wp-content/uploads/2016/07/9DSC00090_7749.jpg)](https://mpz.brovary.org/wp-content/uploads/2016/07/9DSC00090_7749.jpg)

Смог, що виник в Києві та області, не пов'язаний з пожежами та горінням торф'яників, [зазначила](https://newsradio.com.ua/2016_07_26/U-Ki-v-gorit-trava-v-rpen-torfovishha-DSNS-5145/) начальниця сектора взаємодії зі ЗМІ головного управління Держслужби з надзвичайних ситуацій України в Київській області **Вікторія Рубан** в ефірі радіостанції Голос Столиці. _"Що стосується території Київської області, того, що знаходиться поблизу, в районах, які знаходяться поблизу столиці, то загорянь торфовищ немає. Те ж саме, що стосується лісових масивів і все інше. Ситуація контрольована. Але виникають невеликі загоряння трав'яного настилу, але працівники наші виїжджають і на місці ліквідовують",_ - заспокоїла вона.

Найближчими днями в Києві та області спостерігатеметься штиль, що сприятиме утриманню смогу, [зазначає](https://www.facebook.com/photo.php?fbid=1342387139124594&set=a.554975974532385.139325.100000599623255&type=3&theater) синоптик **Наталка Діденко**. _"Вітер - це єдине, що може розігнати імлу і організувати циркуляцію повітря. Щоб люди і рослини стали дихати на повні легені. Отже. **Сьогодні, 27 та 28 липня** у Києві та навколишніх областях переважатиме штиль або дуже слабкий вітер, 1-3 метри за секунду. Відчутне посилення вітру очікується **29 липня**"._

[![13680556_1342387139124594_4021253981038824818_n](https://mpz.brovary.org/wp-content/uploads/2016/07/13680556_1342387139124594_4021253981038824818_n.jpg)](https://mpz.brovary.org/wp-content/uploads/2016/07/13680556_1342387139124594_4021253981038824818_n.jpg)

У той же час, за [інформацією](https://www.consumer.gov.ua/%D0%9D%D0%BE%D0%B2%D0%B8%D0%BD%D0%B8/225/%D0%A1%D0%BC%D0%BE%D0%B3%20%D1%83%20%D1%81%D1%82%D0%BE%D0%BB%D0%B8%D1%86%D1%96%20%D1%81%D0%BF%D1%80%D0%B8%D1%87%D0%B8%D0%BD%D0%B5%D0%BD%D0%B8%D0%B9%20%D0%BF%D0%BE%D0%B3%D0%BE%D0%B4%D0%BD%D0%B8%D0%BC%D0%B8%20%D1%83%D0%BC%D0%BE%D0%B2%D0%B0%D0%BC%D0%B8) Головного управління Держпродспоживслужби в Києві, станом на **22-25 липня** поточного року рівень забруднення повітря у столиці перевищує середньодобові граничнодопустимі концентрації.

При збереженні високого температурного режиму, за відсутності тривалих опадів та вітру рівень забруднення атмосферного повітря буде зростати, наголошують у держслужбі. Це може сприяти загостренню хронічних хвороб верхніх дихальних шляхів, легенів, серцево-судинної системи, алергічним проявам, у тому числі бронхіальної астми у людей.

Покращити ситуацію, як стверджують фахівці, можна за допомогою щоденного поливу автошляхів, прибудинкових територій і зелених зон біля будинків у ранкові і вечерні години. При цьому недопустимим є здійснення неорганізованого спалювання відходів, будь-яких матеріалів, розведення багаття для приготування страв на відкритому повітрі на міських і приміських територіях.

При цьому людям, які схильні до зазначених вище захворювань, людям похилого віку і дітям рекомендується обмежити перебування на відкритому повітрі у денні години. Під час підвищеної сонячної активності (12:00-15:00) краще зовсім утриматися від прогулянок. Перебувати в цей час на пляжі взагалі не рекомендується, зазначено в повідомленні.
