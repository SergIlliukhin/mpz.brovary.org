---
title: "Броварчанину, побитому на Банковій, не надають належної медичної допомоги. Громада обурена"
date: 2014-01-08
author: 
  username: "Aleechka"
  display_name: "Аліна Дяченко"
tags: 
  - "brovary"
  - "vibir-redaktsiyi"
  - "vladislav-zagorovka"
  - "zagorovka"
  - "likarnya"
  - "nevrologiya"
  - "novini"
  - "rayonna-likarnya"
  - "cherepno-mozkova-travma"
coverImage: "wp-content/uploads/2013/12/Zagorovki-v-likarni.jpg"
---

**[![Загоровки в лікарні](https://mpz.brovary.org/wp-content/uploads/2013/12/Zagorovki-v-likarni.jpg)](https://mpz.brovary.org/wp-content/uploads/2013/12/Zagorovki-v-likarni.jpg)Напередодні Різдва Владислава Загоровку - броварчанина, якого під час мирного зібрання 1 грудня [було побито „Беркутом” та затримано біля Адміністрації Президента](https://mpz.brovary.org/sered-pobitih-pid-administratsiyeyu-prezidenta-ta-zaareshtovanih-za-organizatsiyu-masovih-bezporyadkiv-ye-brovarchanin/), - забрала швидка. Перед Новим роком чоловіка перевели на амбулаторне лікування та відправили додому, однак невдовзі його стан істотно погіршився: у хворого різко підскочила температура та почало зводити судомами праву ногу, після чого дружина викликала невідкладну допомогу.**

Як розповіла „Маєш право знати” [пані Світлана](https://mpz.brovary.org/svitlana-zagorovka-miy-cholovik-poyihav-na-maydan-shhob-buti-tam-de-tvoritsya-nova-istoriya-ukrayini/), після прибуття до приймального відділення Броварської райлікарні їм не поспішали надати допомогу. Спершу хворого оглянув невролог, який одразу заявив, що це не його профіль. „_Це мене дуже здивувало, адже мій чоловік з черепно-мозковою  травмою лежав у неврології в обласній лікарні, а потім його перевели у неврологічне відділення з місцем проживання, тобто у Бровари. Я переконана, що його нинішній стан пов’язаний з травмами, отриманими на вул. Банковій. Це підтвердив і незалежний спеціаліст, з яким я консультувалась: він сказав, що це наслідки удару по голові_”, - зазначила жінка.

Після невролога Владислава відправили до терапевта, де на прийом до лікаря довелось тривалий час чекати у черзі. Однак і цей спеціаліст заявив, що скарги пацієнта не належать до його профілю та у свою чергу викликав інфекціоніста. Останній призначив зробити аналіз крові та сечі й забрав чоловіка до свого відділення. „_Лікарі стверджують, що це грип або якась інша інфекція. Проте мій чоловік після лікарні тиждень пролежав вдома, нікуди не виходив, ніхто до нас не приходив, діти не хворіють. Це не може бути вірусне захворювання. У нього судоми лише правої ноги, а не всього тіла, як зазвичай при грипі. Тим більше, удар він отримав якраз у ліву частину голови. Однак лікарі не хочуть нас слухати. Вони взагалі не поспішали нам допомагати. З моменту, як ми приїхали по швидкій, і до моменту, коли його поклали в інфекційне відділення, пройшло майже 5 годин. А в цей час вдома лишалось троє дітей_”, - бідкається пані Світлана.

Жінка скаржиться, що її чоловіку не проводять належних обстежень. Востаннє МРТ робили ще 19 грудня, коли Владислав перебував в обласній лікарні. З того часу його стан ніхто не досліджував. Крім того, за словами Світлани, весь цей час у хворого трималась температура понад 37 градусів і медики не могли з’ясувати її причини. Однак, не зважаючи на це, броварські лікарі заявили, що потреби перебувати у стаціонарі немає, гострий процес знято і призначили амбулаторне лікування вдома. Дружина переконана, що постраждалому потрібна консультація нейрохірурга, необхідно провести повноцінне обстеження та призначити відповідне лікування.

> Як стало відомо „Маєш право знати”, новина про погіршення стану Владислава Загоровки, його госпіталізацію напередодні Різдва та халатне ставлення броварських лікарів сколихнула українську та місцеву громадськість. Люди рішуче налаштовані захищати постраждалого чоловіка та готові пікетувати лікарню з тим, щоб домогтись належного лікування та повноцінного обстеження хворого. У разі, якщо 8 січня пацієнт не отримає якісної та професійної медичної допомоги, обурені люди планують вийти на протест під стіни лікарні й нагадати броварським медикам про клятву Гіппократа у простий та переконливий спосіб.
