---
title: "Броварську лікарню взяли під \"громадську варту\", щоб пильнувати поранених"
date: 2014-02-20
author: 
  username: "Aleechka"
  display_name: "Аліна Дяченко"
tags: 
  - "brovary"
  - "btsrl"
  - "vibir-redaktsiyi"
  - "likarnya"
  - "maydan"
  - "novini"
  - "postrazhdali"
---

**[![лікарня каталки](https://mpz.brovary.org/wp-content/uploads/2014/02/likarnya-katalki.jpg)](https://mpz.brovary.org/wp-content/uploads/2014/02/likarnya-katalki.jpg)Вчора броварські активісти організували роботу "громадської медичної варти", яка цілодобово чергує біля центральної районної лікарні на вул. Шевченка. Головне завдання волонтерів - пильнувати карети швидкої допомоги, що прибувають до приймального відділення, та з'ясовувати, чи немає там поранених з Майдану. Потреба у громадському контролі за лікарнею виникла після того, як напередодні до медичного закладу доставили двох постраждалих, однак на ранок з'ясувалось, що у лікарні їх більше немає.**

Під час вчорашнього [спонтанного мітингу о 12:00 на Майдані Свободи](https://mpz.brovary.org/brovarchani-domovilis-shhodnya-zbiratis-na-maydani-svobodi-o-12-00/) активісти та журналісти повідомили, що вночі до броварської лікарні привезли двох чоловіків зі слідами катувань: в одного з них був зашитий рот та вирізано на тілі напис російською мовою, а інший отримав травми, бо його нібито посадили на коробку з феєрверками. Однак де перебувають постраждалі та у якому вони стані, невідомо. Учасники зібрання вирішили піти пішою ходою до лікарні та перевірити цю інформацію, після чого  два десятки жінок та кілька чоловіків вирушили на вул. Шевченка.

За півгодини люди були вже біля медичного закладу. Його працівники не поспішали розповідати подробиці, працівники приймального відділення навідріз відмовлялись повідомляти, чи надходили до них хворі з Майдану. В адміністративній будівлі жінкам сказали, що потрібну інформацію може повідомити лише начальник медичної частини, однак він зараз перебуває на операції. Зважаючи на важливість справи люди погодились почекати.

Щоб не марнувати час волонтери почали складати графік чергувань, створили "гарячу телефонну лінію", розробили текст "мобілізаційного" оголошення, оглянули територію лікарні та визначили, де краще стежити за швидкими. Незабаром до людей вийшов начмед **Седлер Сергій Миколайович** і розповів шокуючі подробиці. Він повідомив, що близько 12-ої години ночі до лікарні у кареті швидкої допомоги дійсно було доставлено людину, у якої був зашитий нитками рот, а на тілі вирізано напис "За будущее наших детей". Чоловіка на вул. Київській знайшла міліція та викликала швидку. Він немісцевий, з Вінницької області. Після того, як пацієнту було надано медичну допомогу, він заявив, що не бажає залишатись у лікарні, мовляв, він має знайомих у Броварах і йому є куди піти.

Другий постраждалий також був доставлений до лікарні у кареті швидкої. У нього були численні опіки, і медики надали йому належну допомогу. Чоловік також не забажав лишатись у лікарні, при цьому за оцінками лікарів його стан не потребував госпіталізації, то ж його також відпустили. Обоє постраждалих не хотіли повідомляти, де та за яких обставин отримали травми. Другий чоловік нібито взагалі заявив, що сам сів на коробку з феєрверкам і так отримав свої травми. Слід сказати, що начмед досить обережно висловлювався щодо можливого походження ушкоджень та уникав категоричних заяв з приводу того, хто міг їх завдати.

Пан Седлер запевнив людей, що Броварська лікарня готова приймати поранених та надавати допомогу всім, хто її потребує - незалежно від того, де було отримано травми. Жінки у свою чергу заявили, що готові допомагати з пораненими з Майдану - і ліками, і коштами, і доглядом за хворими.

Після розмови з лікарем п'ятеро жінок заступили у "громадську медичну варту": стали біля входу в приймальне відділення, щоб перевіряти швидкі допомоги. Решта пішли друкувати листівки та закликати людей приєднуватись до варти. "Гаряча лінія" медичної варти - **(068) 706-09-46**. За цим номером можна записатись на чергування, повідомити важливу інформацію чи з'ясувати, яка нині ситуації біля лікарні.
