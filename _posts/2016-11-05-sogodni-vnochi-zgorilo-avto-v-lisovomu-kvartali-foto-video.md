---
title: "Сьогодні вночі згоріло авто в «Лісовому кварталі» - ФОТО, ВІДЕО"
date: 2016-11-05
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "avtivka"
  - "balon"
  - "brovary"
  - "vibir-redaktsiyi"
  - "dvir"
  - "zagoryannya"
  - "lisoviy-kvartal"
  - "novini"
  - "pidpal"
  - "spalennya"
  - "trotuar"
coverImage: "wp-content/uploads/2016/11/gorila-avtivka-Lisovyj-kvartal_00003.jpg"
---

**У дворі хмарочоса по вул. Київській, 243 згорів легковий автомобіль одного із мешканців житлового комплексу «Лісовий квартал». Сталося це вночі, близько 1:05. Про це розповідають місцеві мешканці, консьєржі та рятувальники. Достеменні причини інциденту наразі не відомі.**

Як розповіли за телефоном начальника чергової зміни Головного управління Державної служби з надзвичайних ситуацій у Київській області, виклик на телефон 101 надійшов о **1:10** ночі. Вже за 10 хв на місці подій було відділення пожежно-рятувальної служби, яке швидко загасило полум’я.

_Відео пожежі, зняте місцевими мешканцями_

<iframe src="https://www.youtube.com/embed/CVJa7Gm6QU8" width="560" height="315" frameborder="0" allowfullscreen="allowfullscreen"></iframe>

Одна із консьєржок переповіла свідчення нічної зміни: загорілося о **1:05**. Однак інших деталей не розгледіли. Власника автівки з’ясували – один із місцевих мешканців житлового комплексу.

Чоловік, на якого вказують як на володаря автівки, припускає: це був навмисний підпал. Стався він через неправильне паркування транспортного засобу – на тротуарі. Водночас зазначає, що палії нібито переплутали «об’єкт знищення», мали намір запалити сусідній легковик.

_Сьогодні зранку на місці загоряння від авто лишився тільки попіл і розплавлений пластик_

_[![gorila-avtivka-lisovyj-kvartal_00020](https://mpz.brovary.org/wp-content/uploads/2016/11/gorila-avtivka-Lisovyj-kvartal_00020.jpg)](https://mpz.brovary.org/wp-content/uploads/2016/11/gorila-avtivka-Lisovyj-kvartal_00020.jpg)_

_[![gorila-avtivka-lisovyj-kvartal_00016](https://mpz.brovary.org/wp-content/uploads/2016/11/gorila-avtivka-Lisovyj-kvartal_00016.jpg)](https://mpz.brovary.org/wp-content/uploads/2016/11/gorila-avtivka-Lisovyj-kvartal_00016.jpg)_

Наразі офіційної версії інциденту немає – в черговій частині броварської поліції вказують чекати до понеділка. Мешканці та консьєржі називають декілька версій. За однією із них, машину таки підпалили навмисне. За іншою – у транспортному засобі вибухнув газовий балон.

Не підтвердилась також версія про навмисний підпал через громадську діяльність власника. Подейкували, що постраждалий нібито причетний до організації або участі у [мітингах проти забудови](https://mpz.brovary.org/brovarchany-protestuyut-proty-budivnytstva-na-symonenka-chornovola-znesly-ogorozhu-foto/) лісового масиву на розі вулиць Василя Симоненка та В’ячеслава Чорновола. Проте власник спаленої автівки заперечує свою участь в акціях протесту, а лідерам ініціативи «[СТОП Будівництву на Симоненка-Чорновола](https://www.facebook.com/groups/354018628272525/)» нічого не відомо про напади або знищення майна активістів.

**Фото - Дмитро Карпій**
