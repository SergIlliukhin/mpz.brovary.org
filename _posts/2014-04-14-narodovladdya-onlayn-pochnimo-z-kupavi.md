---
title: "Народовладдя-онлайн: почнімо з «Купави»?"
date: 2014-04-14
author: 
  username: "kachor"
  display_name: "Андрій Качор"
categories: 
  - "kolonka-avtora"
coverImage: "wp-content/uploads/2014/04/kupava_bord_2.jpg"
---

**[![булатов купава07](https://mpz.brovary.org/wp-content/uploads/2014/04/bulatov-kupava07.jpg)](https://mpz.brovary.org/wp-content/uploads/2014/04/bulatov-kupava07.jpg)Невдовзі Бровари можуть стати чи не першим в Україні містом, в якому директора комунального підприємства не призначатимуть, а обиратимуть усією громадою.  З легкої руки міністра молоді та спорту Дмитра Булатова було ініційовано загальноміське громадське обговорення кандидатур на посаду нового очільника реконструйованого басейну «Купава», яким донедавна керувала дружина масажиста Азарова.**

Ініціатива міністра, хоч і виглядає незвично для Броварів (де раніше заправляли «масажисти»), однак була передбачувана з огляду на прагнення центральної влади продемонструвати прозорість та відкритість перед народом. Водночас так само не важко було спрогнозувати і потуги влади місцевої саботувати або ж спотворити подібну прогресивну ідею. Навіть [онлайн-голосування](https://mpz.brovary.org/startuvalo-onlayn-opituvannya-kandidatur-na-posadu-direktora-kupavi/), організоване старими чиновниками, не обійшлось без [«вкидання бюлетенів» (цього разу вже у цифровому форматі)](https://mpz.brovary.org/publichne-priznachennya-direktora-kupavi-vlada-prodovzhuye-grati-v-naperstki/), а відтак – його результати виявились сфальсифікованими. Утім завдяки нашим зусиллям та до честі того ж Булатова, факт спотворення результатів опитування громадян був визнаний публічно, а відтак сам міністр [запропонував провести повторне голосування](https://www.facebook.com/photo.php?fbid=767007756656170&set=gm.806565956040039&type=1&theater): цього разу організоване громадськістю і ним же контрольоване. Координатором процесу голосування було обрано активіста [Олександра Тарасова](https://www.facebook.com/tavib2?ref=ts&fref=ts) – фахівця ІТ-галузі, котрий взяв на себе відповідальність розробити технічну складову процесу опитування та здійснювати загальну координацію.

Сьогодні ми підійшли до етапу, коли саме від нас великою мірою залежить, чи зможе в Броварах відбутись прецедент всенародного, справедливого та прозорого обрання директора великого комунального підприємства. Звісно, керівник басейну – це не начальник міліції, не суддя і не прокурор, яких також необхідно вибирати громадою. Однак якщо так склалось, що розпочати довелось з «Купави» - це може стати гарним тестом для всього міста, аби при наступних обраннях міських менеджерів, ми були готові це робити якісно та досягаючи результату, за який нам не буде соромно.

[![kupava_bord_2](https://mpz.brovary.org/wp-content/uploads/2014/04/kupava_bord_2.jpg)](https://mpz.brovary.org/wp-content/uploads/2014/04/kupava_bord_2.jpg)

Ми маємо бути готові, що стара бюрократична гвардія все одно чинитиме перешкоди: для них це теж виклик, однак в їхньому випадку позитивним результатом буде дискредитація голосування, його зрив або ж перемога кандидатури, яка не зможе впоратись з ефективним управлінням. Для них подібний результат – аргумент, що все має лишатись по старому, без участі громади в безпосередньому управлінні містом. Саме тому, якщо громада хоче запроваджувати нові правила гри між владою та народом, ми маємо зробити все від нас залежне, аби в чиновницького апарату не було жодних підстав наполягати на збереженні старих правил гри.

Крім того, аби вибори директора «Купави» не звелися виключно до опитування в Інтернеті, ми маємо передбачити максимум технічних можливостей, аби голосування було якомога більш репрезентативним. Простіше кажучи – аби директора олімпійського басейну обрало усе місто, а не лише користувачі соціальних мереж.

**Для цього пропонується зробити кілька простих кроків:**

1.       Інтернет-голосування має відбутись на незалежній від різних сфер впливу технічній платформі, якість та захищеність якої не викликатиме сумнівів у громади, а зокрема – в експертів ІТ-галузі. Наразі [така платформа створена](http://kupava.cobat.com.ua/), її технічні особливості та алгоритм роботи буде оприлюднено в іншому матеріалі. Подібна оцінка якості та невразливості цієї технічної платформи вже скоро буде публічно підтверджена представниками Майкрософт Україна.

> **Відеозвернення кадидата на посаду директора басейну "Купава" Сергія Бреуса**
> 
> <iframe src="//www.youtube.com/embed/3nUVWAMJLJ0" height="360" width="480" allowfullscreen frameborder="0"></iframe>

2.        Для тих, хто з Мережею досі «на Ви» має бути передбачена альтернативна можливість віддати свій голос. Для цього фахівцями розроблена система телефонного голосування, коли кожен мешканець міста, зробивши один телефонний дзвінок, в автоматичному режимі зможе проголосувати за того чи іншого кандидата.

> **Відеозвернення кадидата на посаду директора басейну "Купава" Станіслава Долініна**
> 
> <iframe src="//www.youtube.com/embed/0_gIq_t3Tvc" height="360" width="480" allowfullscreen frameborder="0"></iframe>

3.       Необхідно не допустити будь-якого роду фальсифікацій волевиявлення броварчан. Наразі пропонується, аби голосування було НЕ анонімним, для того, аби після оприлюднення результатів кожен бажаючий зміг пересвідчитись, чи правильно зарахований його голос.

**Відеозвернення кадидата на посаду директора басейну "Купава" Віталія Кершкова**

<iframe src="//www.youtube.com/embed/sa4Hw_0Ihq8" height="360" width="480" allowfullscreen frameborder="0"></iframe>

4.       Народ має робити вибір зважено, голосуючи не за прізвище кандидата, а за ідеї розвитку «Купави», представлену тим чи іншим претендентом. Для цього вирішено не обмежуватись сухими програмами кандидатами, а дати можливість мешканцям познайомитись з кандидатами та їхніми ідеями в достатній мірі, аби можна було зробити усвідомлений вибір. Так, вже  оприлюднено відеозвернення кандидатів та анонсовано круглий стіл за участі кандидатів, журналістів, спортсменів та громадськості. На цьому круглому столі має відбутися т.зв. «очна ставка» кандидатів та відкрита дискусія, що допоможе виявити найкращі ідеї та кандидата, який зможе їх втілити.

> **Відеозвернення кадидата на посаду директора басейну "Купава" Олександра Чабанюка**
> 
> <iframe src="//www.youtube.com/embed/bV2w1okJWbY" height="360" width="480" allowfullscreen frameborder="0"></iframe>

5.       Ми маємо якомога краще проінформувати мешканців про вибори директора «Купави». Тому закликаємо всіх максимально поширювати інформацію про голосування в Мережі та брати участь в телефонному опитуванні!

6.       Після оприлюднення результатів голосування та призначення нового директора – ми маємо встановити за ним посилений громадський контроль і допомагати народному призначенцю ефективно управляти довіреним підприємством: ідеями, пропозиціями, зауваженнями та критикою. Це конче необхідно зробити, аби прецедент зі всенародними виборами чиновника став успішним, а Бровари відчули себе ефективною громадою, командою, здатною досягати позитивного результату!

7.       Для того, аби в подальшому не допустити маніпуляцій з народним волевиявленням, ми повинні виявити та притягти до відповідальності того, хто організував та реалізував фальсифікації в попередньому голосуванні.

> Якщо все це зробимо – покажемо приклад всій країні, як громада може ефективно управляти своїм містом і вкотре доведемо самі собі, що революція дає свої результати, що ми можемо змінювати свою країну і своє місто якщо об’єднаємось і працюватимемо разом!
