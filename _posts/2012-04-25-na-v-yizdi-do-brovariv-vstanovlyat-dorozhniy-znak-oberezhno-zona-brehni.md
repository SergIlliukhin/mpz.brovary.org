---
title: "На в'їзді в Бровари встановлять дорожній знак «Обережно, зона брехні!»"
date: 2012-04-25
author: 
  username: "pravoZnaty"
  display_name: "Маєш право знати"
tags: 
  - "aktsiya"
  - "brovary"
  - "brovaryi"
  - "gazeta"
  - "novini"
  - "pidrobka"
  - "presa"
  - "falshivka"
coverImage: "wp-content/uploads/2012/04/logo_anons12.jpg"
---

[![](https://mpz.brovary.org/wp-content/uploads/2012/04/logo_anons12.jpg "logo_anons12")](https://mpz.brovary.org/wp-content/uploads/2012/04/logo_anons12.jpg)У четвер, 26 квітня, у місті Бровари відбудеться акція «Бровари – столиця брехні?» Організатори акції закликають броварчан протестувати проти фальшивої преси, яку місцева влада підробляє під незалежні та опозиційні видання. Про це йдеться у прес-релізі громадської організації «Громадський захист Київщини», який знаходиться у розпорядженні «Маєш право знати».

Як повідомляють організатори, акція проходитиме у 2 етапи. Об 11:30 на в'їзді в Бровари з боку Києва активісти встановлять дорожній знак «Обережно, зона брехні!» Потім, о 12:00, на площі біля міськвиконкому (вул. Гагаріна, 15) акція продовжиться мітингом, під час якого протестувальники викинуть зібрану фальшиву пресу під стіни міськради. У рамках акції на центральній площі працюватиме оновлена «Галерея брехні», вперше експонована на акції «Брехня за наші гроші», яка [відбулась 4 березня](https://mpz.brovary.org/ni-zaborona-sudu-ni-raptova-zametil-n/). Цього разу виставлять нові експонати – фальшиві газети.

Нагадаємо, за останній місяць у Броварах вийшли друком дві фальшиві газети: «[Київщина мала батьківщина](https://mpz.brovary.org/razom-z-vesnoyu-v-brovari-priyshla-chornuha/)» та «[Маєш право знати](https://mpz.brovary.org/prodovzhennya-falsifikatsiy-u-brovarah-viyshla-falshiva-gazeta-mayesh-pravo-znati/)» загальним тиражем 60 тисяч примірників. «Обидва видання мали на меті спаплюжити імідж опозиційних діячів та журналістів. Друк цих підробок коштував 100 тисяч грн. Відтак Бровари стають містом з найбільшою концентрацією брехливої преси: на 10 мешканців – 6 газет», - йдеться у прес-релізі громадської організації.

Від себе додамо, що команда «Маєш право знати» днями [подала до міліції заяву про даний злочин](https://mpz.brovary.org/zayava-do-militsiyi-maye-ubezpechiti-redaktsiyu-vid-vidpovidalnosti-za-chiyus-hvoru-uyavu-ta-fantaziyi/) з проханням до правоохоронних органів встановити, хто зробив підробний випуск газети «Маєш право знати», та притягнути винних осіб до відповідальності.
