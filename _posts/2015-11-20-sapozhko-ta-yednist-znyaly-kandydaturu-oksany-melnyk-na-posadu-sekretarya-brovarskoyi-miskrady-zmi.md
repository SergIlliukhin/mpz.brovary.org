---
title: "Сапожко та «Єдність» зняли кандидатуру Оксани Мельник на посаду секретаря Броварської міськради - ЗМІ"
date: 2015-11-20
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "bmr"
  - "brovarska-miska-rada"
  - "melnik"
  - "novini"
  - "sekretar"
coverImage: "wp-content/uploads/2015/11/tushka_melnik.jpg"
---

**На посаду секретаря Броварської міської ради ані міський голова Ігор Сапожко, ані партія «Єдність» більше не висуватимуть депутата Оксану Мельник. Про це офіційно заявив лідер фракції «Єдність» Володимир Оксютенко, [повідомляє](http://brovary.net.ua/novyny/sekretar-miskoyi-rady-sapozhko-ta-yednist-znyaly-kandydaturu-oksany-melnyk/sekretar-miskoyi-rady-sapozhko-ta-yednist-znyaly-kandydaturu-oksany-melnyk/) видання «Трибуна Бровари».**

_«Сьогодні_ _депутати заявили про те, що не будуть підтримувати «Єдність» щодо її кандидатури на посаду секретаря. Я цього не розумію. Не голосуйте і не підтримуйте мене — може я для когось поганий, може комусь щось погане зробив. Але чому не підтримувати «Єдність»? Тому що це бюджетники? А чим працівники бюджетної сфери гірші за інших? Хто навчає людей у школах? Бюджетники. Хто вчитиме наших дітей? Теж вони. Вони не мають своєї думки, а думку когось? Неправда. Надалі ми кандидатуру Оксани Мельник не висуватимемо»_, — сказав Оксютенко.

«Трибуна Бровари» відзначає, що вже сьогодні об 11.00 мала початись друга робоча зустріч депутатів та міського голови. Як розповів журналістам лідер фракції «Єдність» Володимир Оксютенко, на зустрічі може бути сформований склад постійних комісій, які навіть до офіційного затвердження на сесії міськради, можуть розпочати свою діяльність, а саме — починати готувати проекти рішень.

> **Оксана Мельник** - директор школи №2 - у 2013 році [балотувалась](https://mpz.brovary.org/vibori-na-torgmashi-vigrala-direktorka-shkoli-2-oksana-melnik/) на довиборах до Броварської міської ради на окрузі, окресленому на Торгмаші. Під час передвиборчої кампанії агітбригади кандидатки застосовували адміністративний ресурс, відбувались також перешкоджання роботі журналістів. Попри те, що Мельник балотувалась як самовисуванка, вигравши вибори, вже на першій сесії вона [увійшла](https://mpz.brovary.org/direktorka-2-shkoli-v-pershiy-den-svogo-deputatstva-priyednalas-do-regionaliv/) до фракції Партії регіонів.

Також, як розповіла лідер «Демократичного альянсу» **Аліна Дяченко,** під час учорашньої робочої зустрічі допрацювали порядок пошуку нових заступників міського голови: «_Депутати подали свої пропозиції і вже з понеділка (23 листопада — **прим.)** їх мають оприлюднити. Потім буде надано тиждень для того, щоб кандидати на посади заступників міського голови подали свої резюме. Питання затвердження нового складу виконкому залишається актуальним_».
