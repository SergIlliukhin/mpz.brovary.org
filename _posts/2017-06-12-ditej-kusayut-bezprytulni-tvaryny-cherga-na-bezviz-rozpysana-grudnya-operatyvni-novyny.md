---
title: "Дітей кусають безпритульні тварини, а черга на безвіз розписана до грудня, - оперативні новини"
date: 2017-06-12
author: 
  username: "trydence"
  display_name: "Дмитро Карпій"
categories: 
  - "brovary"
  - "novyny"
tags: 
  - "bmr"
  - "brovary"
  - "vibir-redaktsiyi"
  - "golubovskyj"
  - "zvituvannya"
  - "likuvannya"
  - "lajma"
  - "marshrutki"
  - "mediki"
  - "novini"
  - "ogoloshennya"
  - "operatyvna-narada"
  - "planuvannya"
  - "pnevmoniya"
  - "remont"
  - "hvorobi"
---

**Сьогодні в малій залі Броварської міської ради відбулася щотижнева оперативна нарада за участю керівництва Броварів і представників міських служб. Уже вдруге замість мера її очолював заступник мера Григорій Голубовський. Вкотре навели сумну статистику укусів безпритульними собаками, а шляхів вирішення питання не знайшли – мовляв, вільних притулків нема. Як завжди, присутні говорили про нагальні проблеми, підбивали статистику останнього тижня щодо захворювань і інцидентів. Згадали про черги за біометричними паспортами, розписані аж до грудня, про нещодавні** **[пожежі](https://mpz.brovary.org/na-rozvyltsi-spalahnula-zgorila-vshhent-411-marshrutka-obijshlosya-bez-zhertv-foto/)** **і про** **[перевірки](https://mpz.brovary.org/perevirka-marshrutok-u-brovarah-tryvaye-video/)** **на підприємствах броварських перевізників, р****озповіли про найближчі ремонти доріг і будинків**

**Без віз до Європи**

На початку оперативної наради заступник міського голови **Григорій Голубовський** найперше привітав присутніх із учорашній початком дії безвізового режиму України із Європою. Нагадаємо, що для перетину кордонів європейських держав українцю тепер необхідно мати лише закордонний біометричний паспорт.

\[caption id="attachment\_71386" align="aligncenter" width="600"\][![](https://mpz.brovary.org/wp-content/uploads/2017/06/operatyvna-narada-BMR-12.06.2017_00001-Golubovskyj.jpg)](https://mpz.brovary.org/wp-content/uploads/2017/06/operatyvna-narada-BMR-12.06.2017_00001-Golubovskyj.jpg) Олександр Резнік, Григорій Голубовський і Петро Бабич\[/caption\]

Сьогодні представниця броварського відділу міграційної служби зазначила, що їхня служба працює в посиленому режимі, однак робота йде нормально. Щоденно приймають близько **120 осіб** з питань отримання паспортів. Черга вже розписана на півроку вперед – до грудня цього року.

Згадуючи про відкритість кордонів, завідувач райвідділом лабораторних досліджень ДУ «Київський обласний лабораторний центр Держсанепідслужби України» **Віталій Прокопенко** розповів, що нині в Європі лютує **кір**. Якщо в Україні за 4 місяці зареєстрували **160** випадків захворювання на цю недугу, то в сусідній Румунії аж **4,5 тис**.

**Кишкових захворювань побільшало**

Розповідаючи про події останнього тижня у Броварах, головний санітарний лікар навів таку статистику: було **41** повідомлення про інфекційні захворювання, із них **19** – гострі кишкові інфекції, в тому числі **1** випадок вірусного **гепатиту А**. Віталій Прокопенко зазначив, що був проведений аналіз зміни захворюваності на цю групу інфекцій. Як наголосив лікар, за 5 місяців зареєстровано **238** випадків гастроентероколітів проти **154** випадків у минулому році. Тобто цьогоріч на **54 %** більше.

\[caption id="attachment\_65732" align="aligncenter" width="600"\][![](https://mpz.brovary.org/wp-content/uploads/2017/01/Vitalij-Prokopenko.jpg)](https://mpz.brovary.org/wp-content/uploads/2017/01/Vitalij-Prokopenko.jpg) Віталій Прокопенко\[/caption\]

Було виявлено, в тому числі, **6** випадків сальмонельозу, однак жодного випадку дизентерії. Решта – гастроентероколіти різної етіології, зокрема вірусні, ротавірусні в дітей та інші. За даними статистики від Віталія Прокопенка, більшість хворих на ці недуги – це діти, **79,8 %**. Причому найбільше – у віковій категорії від 0 до 2 років.

Серед іншого, був виявлений **1** випадок кашлюку в 10-річної дитини із 6-ї школи, яка не була щеплена від цієї хвороби. Також – **3** випадки скарлатини, **6** випадків вітряної віспи; інфекційний мононуклеоз. Знову зареєстрували хворобу Лайма – **1** випадок. Загалом кліщі, які розносять цю недугу, заражали мешканців міста у броварському лісі, міському парку та, навіть, у житловій зоні – по вул. Симона Петлюри.

**Дітей кусають безпритульні тварини**

Окрім того головний санітарний лікар знову навів невтішну інформацію щодо укусів тваринами. Причому, тваринами бродячими, але відомими. Інциденти трапились біля магазину «Борисфен» по вул. Шевченка, кафе «Оазис», стадіону «Авангард» і у дворі по бульв. Незалежності, 2-А. Серед потерпілих – переважно діти.

Григорій Голубовський зазначив, що наразі надходить дуже багато звернень щодо агресії від безпритульних тварин, щотижня – 7-9 укусів. Начальниця управління житлово-комунального господарства **Галина Плотнікова** повідомила: місць для утримання таких тварин нема. Зокрема, до притулку в Бородянці броварських «безхатьків» не вивозять вже два роки, зараз там приймають лише на стерилізацію. На зауваження головуючого на нараді про те, що не можна не забирати агресивних тварин від людей, очільниця відомства зазначила: «_Ми з вами ходимо під законом про жорстоке поводження з тваринами_».

**Тривають ремонти доріг і будинків**

З-поміж іншої діяльності управління, Галина Плотнікова відзначила: у місті розпочали ремонти шатрових дахів по вул. Лесі Українки, 2-А та вул. Олімпійській, 10-Б. Також планують роботи на під’їздах по вул. Шевченка, 13, вул. Героїв УПА, 13, 17, 17-А, вул. Металургів, 11. Міжбудинкові проїзди цього тижня ремонтують чи ремонтували по вул. Героїв Небесної Сотні, 7, вул. Гагаріна, 2, а також планують ремонти по вул. Сергія Москаленка, 7, 9 і 11.

\[caption id="attachment\_71387" align="aligncenter" width="600"\][![](https://mpz.brovary.org/wp-content/uploads/2017/06/remont-GNS-proyizd-doroga-12.06.2017_00003.jpg)](https://mpz.brovary.org/wp-content/uploads/2017/06/remont-GNS-proyizd-doroga-12.06.2017_00003.jpg) У дворовому проїзді по вул. Героїв Небесної Сотні, 7 сьогодні кипить робота - кладуть асфальт\[/caption\]

Своєю чергою заступниця відділу капітального будівництва **Оксана Гудзь** зазначила, що наразі триває розширення вул. Київської. Також зауважила, що цього тижня має відбутися аукціон по двох об’єктах: [будівництво стадіону](https://mpz.brovary.org/v-parku-peremoga-oblashtuyut-novyj-futbolnyj-stadion-foto/) в центральному парку та будівництво водопроводу по вул. Олега Онікієнка.

**Перевізники пасажирів мають «певні недоліки»**

У Броварах минулого тижня [перевірили](https://mpz.brovary.org/u-brovarah-pochaly-perevirku-tehnichnogo-stanu-marshrutok/) **5** із 8 пасажирських перевізників. У результаті були виявлені «[певні недоліки](https://mpz.brovary.org/perevirka-marshrutok-u-brovarah-tryvaye-video/)», - зазначив керівник управління економіки **Микола Загуменний**, -  у ході роботи їх усувають. Подробиць очільник відомства присутнім не розкрив. Головуючий на оперативній нараді Григорій Голубовський запропонував підбити підсумки тоді, коли перевірять усі **8** підприємств.

\[caption id="attachment\_68926" align="aligncenter" width="600"\][![](https://mpz.brovary.org/wp-content/uploads/2017/04/zagumennyj.jpg)](https://mpz.brovary.org/wp-content/uploads/2017/04/zagumennyj.jpg) Микола Загуменний\[/caption\]

**«Недоступні ліки», амбулаторія без зв’язку та інше**

З-поміж іншого, головний лікар Броварського міського центру первинної медико-санітарної допомоги **Ігор Кравцов** повідомив, що наразі є затримки із надходженням безкоштовних препаратів у рамках державної програми «Доступні ліки». Окрім того, у відкритій [тиждень тому](https://mpz.brovary.org/try-pozhezhi-protyagom-doby-vidkryttya-ambulatoriyi-ta-dents-kameliya-operatyvni-novyny/) амбулаторії на Торгмаші не працює телефон через крадіжку кабелю.

Представниця відділу освіти розповіла про ЗНО: учням залишилось здати хімію та фізику. Начальник відділу молоді та спорту **Дмитро Рожков** анонсував проведення велотріалу **24 червня**. Очільниця відділу культури **Інна Савченко** – Дня молоді. А голова **«**Броварської міської організації ветеранів» **Тельман Надров** – Дня скорботи і вшанування пам’яті жертв війни **22 червня**, а також семінару волонтерів ветеранських організацій.

**Фото – Дмитро Карпій**
