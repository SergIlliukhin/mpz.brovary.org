---
title: "Підписані нові закони: голосування в міській раді - поіменне та відкрите, адмінпослуги стануть ближчими до людей"
date: 2015-12-28
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "brovary"
  - "mistseva-rada"
  - "mistseve-samovryaduvannya"
  - "novini"
  - "poimenne-golosuvannya"
---

**Президент України підписав закон, що встановлює поіменне голосування у місцевих радах, а також затвердив розширення повноважень місцевих органів самоврядування та оптимізацію надання адміністративних послуг, [повідомляється](https://www.president.gov.ua/) на офіційному сайті Президента.**

Президент Петро Порошенко підписав Закон України «Про внесення змін до статті 59 Закону України «Про місцеве самоврядування в Україні» щодо поіменних голосувань». Документ було ухвалено Верховною Радою 26 листопада 2015 року. Закон встановлює відкрите поіменне голосування у всіх місцевих радах, а результати голосувань робить загальнодоступними, - сказано на офіційному сайті.

![mpa_3729_600x385_1_600x385_1_600x385](https://mpz.brovary.org/wp-content/uploads/2015/12/mpa_3729_600x385_1_600x385_1_600x385.jpg)

Також 26 грудня Петро Порошенко підписав закон №888-VІІІ "Про внесення змін до деяких законодавчих актів України щодо розширення повноважень органів місцевого самоврядування та оптимізації надання адміністративних послуг", ухвалений Верховною Радою 10 грудня, - повідомляє прес-служба голови країни.

Відповідно до цього закону, органи виконавчої влади та місцевого самоврядування наділяються додатковими повноваженнями, що суттєво змінює та оптимізує процедуру надання адміністративних послуг. Йдеться про реєстрацію місця проживання, надання відомостей з Державного земельного кадастру, роботи з документами, що підтверджують громадянство, створення реєстру територіальних громад, обмін відомостями між реєстрами територіальних громад та передачу інформації в Єдиному державному демографічному реєстрі.

Також закон регламентує процедуру доступу до інформації до цих реєстрів.

Відповідно до закону, з 1 березня 2016 року змінюються умови ведення та користування даними Державного земельного кадастру, а з 4 квітня 2016 року змінюються правила та процедури здійснення реєстрації місця проживання особи.
