---
title: "Звернення громадян: як подати скаргу чи надати пропозицію до Броварської міської ради"
date: 2016-12-08
author: 
  username: "trydence"
  display_name: "Дмитро Карпій"
categories: 
  - "rozsliduvannya"
  - "vlada"
tags: 
  - "adminstratyvni-poslugy"
  - "analitika"
  - "bmr"
  - "brovary"
  - "brovarska-miska-rada"
  - "vibir-redaktsiyi"
  - "zakon"
  - "zayava"
  - "zvernennya"
  - "novini"
  - "novyny"
  - "petytsiya"
  - "pro-zvernennya-gromadyan"
coverImage: "wp-content/uploads/2016/12/zvernenya-zvit.jpg"
---

**Законодавство України гарантує громадянам можливість вносити в органи влади та місцевого самоврядування пропозиції про поліпшення їхньої діяльності, викривати недоліки в роботі, оскаржувати дії посадових осіб, державних і громадських органів. До Броварської міської ради можна звертатись по-різному: письмово та усно, електронною поштою та під час особистого прийому. А от законодавче нововведення про можливість подавати електронні петиції на практиці поки що не працює. Так само досі не запущений механізм скаржитись через сервіс електронної карти, хоча технічно для цього нема перешкод, - стверджують у міськраді.**

Як зазначено в законі [«Про звернення громадян»](http://zakon2.rada.gov.ua/laws/show/393/96-%D0%B2%D1%80), документ забезпечує можливості для участі в управлінні державними і громадськими справами, для впливу на поліпшення роботи органів державної влади і місцевого самоврядування, підприємств, установ, організацій незалежно від форм власності, для відстоювання своїх прав і законних інтересів та відновлення їх у разі порушення. Слід зазначити, що у сфері надання адміністративних послуг звернення подають відповідно до закону [«Про адміністративні послуги»](http://zakon3.rada.gov.ua/laws/show/5203-17).

**Письмові та електронні звернення**

Наші журналісти вирішили з’ясувати, як реалізуються на практиці ці закони на прикладі Броварської міської ради. Один із способів подати звернення – письмовий. Як зазначено у [відповіді](http://www.slideshare.net/DmytroKarpiy/ss-69730317) на запит до органу місцевого самоврядування, листа можна подати особисто: занести до відповідних відділів роботи зі зверненнями громадян. Обидва їх можна знайти на першому поверсі багатоповерхівки по **бульв. Незалежності, 2**. Працюють відділи у **пн-чт** з **8:00** до **17:00**, в **пт** – з **8:00** до **15:45**. Обід – з **12:00** до **12:45**.

_Офіційна відповідь Броварської міської ради про способи подати звернення_

<iframe style="border: 1px solid #CCC; border-width: 1px; margin-bottom: 5px; max-width: 100%;" src="//www.slideshare.net/slideshow/embed_code/key/4VNtaXSxwGuZjX" width="668" height="714" frameborder="0" marginwidth="0" marginheight="0" scrolling="no" allowfullscreen="allowfullscreen"></iframe>

На яку поштову адресу можна надсилати листа, чиновники Броварської міської ради не вказують. Як зазначено в законі «Про звернення громадян», письмове звернення подається до відповідного органу чи установи. Адреса головного корпусу Броварської міської ради: **07400, вул. Гагаріна, 15**.

Письмове (електронне) звернення можна подавати також із використанням інтернету і засобів електронного зв’язку. Для таких потреб у Броварській міській раді передбачили електронну скриньку – **[info@brovary-rada.gov.ua](mailto:info@brovary-rada.gov.ua)**. Надсилати листи сюди можна у будь-який час доби, - вказують у міськраді. Окрім того, на сайті міськради працює [**форма**](http://brovary-rada.gov.ua/content/feedback.html) для подання електронних звернень.

> _«У зверненні має бути зазначено прізвище, ім’я, по батькові, місце проживання громадянина, викладено суть порушеного питання, зауваження, пропозиції, заяви чи скарги, прохання чи вимоги. Письмове звернення повинно бути підписано заявником (заявниками) із зазначенням дати. В електронному зверненні також має бути зазначено електронну поштову адресу, на яку заявнику може бути надіслано відповідь, або відомості про інші засоби зв’язку з ним. Застосування електронного цифрового підпису при надсиланні електронного звернення не вимагається.»_ - Закон України «Про звернення громадян».

**Усні звернення**

Законодавство також передбачає можливість для громадян звертатися усно. Такі звернення теж реєструються і мають однакову силу поруч із письмовими чи електронними. Із питань, що стосуються житлово-комунального господарства, торгівлі, соціального захисту населення, транспорту та інших галузей міського господарства чиновники вказують звертатися за телефонами **6-62-01** і **6-62-02** у **пн-чт** з **8:00** до **17:00**, в **пт** – з **8:00** до **15:45**. Обід – з **12:00** до **12:45**.

Окрім того, усні звернення можна викладати під час особистого прийому міського голови, його заступників і керуючого справами виконкому.

_Графік особистого прийому громадян головних чиновників міськради_

[![img070](https://mpz.brovary.org/wp-content/uploads/2016/12/img070.jpg)](https://mpz.brovary.org/wp-content/uploads/2016/12/img070.jpg)

На такий прийом потрібно завчасно записатися за тел. **5-32-47**. Або – за вже вказаними вище номерами – **6-62-01** і **6-62-02.**

Також існує телефон чергового - **6-11-11**. У **пн-пт** з **8:30** до **12:30** та з **13:00** до **17:00** за ним можна отримати інформацію консультативного характеру про права громадян на звернення, вказують у Броварській міській раді. Водночас, цей телефон працює цілодобово, запевняють у міськвиконкомі. Тим не менше, у випадку екстрених ситуацій радять звертатися до відповідних служб, перелік яких наведений в офіційному довіднику.

[![](https://mpz.brovary.org/wp-content/uploads/2016/12/Screenshot_41.jpg)](https://mpz.brovary.org/wp-content/uploads/2016/12/Screenshot_41.jpg)

**Електронні петиції та електронна карта звернень**

Відносно нова можливість звертатися до міськради шляхом створення електронних петицій уже існує в багатьох містах України. Але у Броварах запровадження такої функції не вперше [«провалюють»](https://mpz.brovary.org/elektronni-petytsiyi-borotba-opozytsij-ne-projshly-obydva-rishennya/). Під час останніх чергових сесій міськради депутати не віддали достатньої кількості голосів за відповідні проекти рішень. Водночас, у Броварській міській раді зауважують, що мають технічну можливість працювати з електронними петиціями. Це передбачено на офіційному сайті міськради.

Ще один спосіб подавати звернення - за допомогою [електронної карти](http://brovary-rada.gov.ua/content/elektrona-karta-zvernen.html). Як розповів керівник відділу інформаційного забезпечення Броварської міської ради **Руслан Федун**, технічно майже все готове для запровадження такої функції. Однак, коли ухвлять політичне рішення, наразі чиновники не повідомляють.

Зі слів очільника відділу, сервіс створюють повністю за прикладом аналогічного [сервісу](http://map.1551.gov.ua/) в Києві. Мешканці столиці мають можливість позначати на мапі місце проблеми та описати її коментарем. Чиновники, своєю чергою, вказують, на розгляд якої установи направлене звернення, який стан його виконання та іншу важливу інформацію.

[![](https://mpz.brovary.org/wp-content/uploads/2016/12/Screenshot_42.jpg)](https://mpz.brovary.org/wp-content/uploads/2016/12/Screenshot_42.jpg)

**Які бувають звернення**

Законом «Про звернення громадян» передбачено три види звернень – пропозиції (зауваження), заяви (клопотання) та скарги.

> **Пропозиція (зауваження)** – звернення громадян, де висловлюються порада, рекомендація щодо діяльності органів державної влади і місцевого самоврядування, депутатів усіх рівнів, посадових осіб, а також висловлюються думки щодо врегулювання суспільних відносин та умов життя громадян, вдосконалення правової основи державного і громадського життя, соціально-культурної та інших сфер діяльності держави і суспільства.
> 
> **Заява (клопотання)** – звернення громадян із проханням про сприяння реалізації закріплених Конституцією та чинним законодавством їх прав та інтересів або повідомлення про порушення чинного законодавства чи недоліки в діяльності підприємств, установ, організацій незалежно від форм власності, народних депутатів України, депутатів місцевих рад, посадових осіб, а також висловлення думки щодо поліпшення їх діяльності. Клопотання - письмове звернення з проханням про визнання за особою відповідного статусу, прав чи свобод тощо.
> 
> **Скарга** – звернення з вимогою про поновлення прав і захист законних інтересів громадян, порушених діями (бездіяльністю), рішеннями державних органів, органів місцевого самоврядування, підприємств, установ, організацій, об'єднань громадян, посадових осіб.

**Хто може подавати звернення**

Згідно із законом «Про звернення громадян», до органів державної влади, місцевого самоврядування, об'єднань громадян, підприємств, установ, організацій незалежно від форм власності, засобів масової інформації, посадових осіб відповідно до їх функціональних обов'язків із зауваженнями, скаргами та пропозиціями, що стосуються їх статутної діяльності, заявою або клопотанням щодо реалізації своїх соціально-економічних, політичних та особистих прав і законних інтересів та скаргою про їх порушення можуть звертатися громадяни України. А також – особи, що законно перебувають на території України, якщо інше не передбачено міжнародними договорами.

Військовослужбовці, працівники органів внутрішніх справ і державної безпеки, а також особи рядового і начальницького складу Державної кримінально-виконавчої служби України мають право подавати звернення, які не стосуються їхньої службової діяльності.

Такі звернення можуть подавати окремі особи (індивідуальне) або група осіб (колективне).

Відповідно до закону «Про адміністративні послуги» також можна подавати заяви – у письмових, усних або електронних формах. Суб’єкти таких звернень – фізичні і юридичні особи, що звертаються за отриманням адміністративних послуг.
