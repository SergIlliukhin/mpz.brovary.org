---
title: "Броварські поліцейські ганялись за «Запорожцем» і вкрали з нього магнітолу – активісти"
date: 2016-03-03
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "avto"
  - "avtomobil"
  - "brovary"
  - "magnitola"
  - "novini"
  - "pograbuvannya"
  - "politsiya"
coverImage: "wp-content/uploads/2016/03/12795378_481806735353631_6201568868102116294_n.jpg"
---

**Вночі 1 березня в селі Богданівка Броварського району поліція влаштувала погоню за «Запорожцем». У результаті, водій легковика втік, його пасажира «копи» нібито побили, ще й украли із салону магнітолу. Про це [розповідають](https://www.facebook.com/permalink.php?story_fbid=481806865353618&id=100005729266954) активісти, наводячи на доказ своїх слів [відео](https://www.youtube.com/watch?v=C82UcQ9egMU) подій. Тим часом, броварська поліція [повідомляє](http://www.kv.npu.gov.ua/uk/publish/article/194694) лише про переслідування автомобіля та затримання підозрюваних. Транспортний засіб, за даними правоохоронців, був без номерних знаків.**

Із повідомлення активістів, подія сталася о 3-ій годині ночі. Вони прибули на місце подій, де віднайшли автівку із поліцейськими номерами. У салоні побачили магнітолу, дроти від якої були затиснені дверима машини та стирчали назовні.

Як видно з відео, поруч були правоохоронці у формі нової поліції, які показали активістам службові посвідчення на імена **Максима Бабича** та **Андрія Рябоконя**. Один із поліцейських повідомив, що їхні дії пояснить прес-служба.

Згодом на місце подій прибула слідчо-оперативна група, яка відкрила поліцейську автівку, вилучила магнітолу та зняла відбитки з аудіоприладу та транспортного засобу.

<iframe src="https://www.youtube.com/embed/C82UcQ9egMU" width="560" height="315" frameborder="0" allowfullscreen="allowfullscreen"></iframe>

Із ролика також помітно, що в автомобіля зламалось колесо. Зі слів затриманого пасажира, водій втік через поле. Побиття поліцією молодий чоловік не підтвердив. Повідомив лише, що його «ламали» та продемонстрував запястки з пораненнями та слідами крові від кайданків. Однак прибулі на місце працівники слідчо-оперативної групи поставили під сумнів той факт, що пасажир отримав поранення від дій поліцейських: одна з правоохоронців висловила пропущення, що пасажира, ймовірно, "поцарапав котик".

Не підтвердила побиття і очільниця прес-служби броварської поліції **Юлія Барабаш**. Правоохоронці також не коментують можливе пограбування «Запорожця». Мовляв, можуть сказати не більше, ніж оприлюднено в [офіційному повідомленні](http://www.kv.npu.gov.ua/uk/publish/article/194694) на сайті.

Як ідеться на веб-порталі, тієї ночі група реагування патрульної поліції виявила автомобіль марки «ЗАЗ 926М». На вимогу зупинитися водій транспортного засобу не зреагував, продовжуючи свій рух за межі села Богданівки.

За даними правоохоронців, після погоні поліцейські затримали одного з підозрюваних втікачів. Ним виявився 19-річний житель села Залісся. Він пояснив, що троє незнайомих чоловіків попутно підвозили його до села.

Згідно з повідомленням, на цей час поліція встановлює відомості про затриманий транспортний засіб і його власника. Підозрюваних, які втекли з місця події, розшукують.

**Фото - [активістів](https://www.facebook.com/permalink.php?story_fbid=481806865353618&id=100005729266954)**
