---
title: "Громадська рада при управлінні освіти: досягнення за рік"
date: 2016-05-31
author: 
  username: "tatuuum"
  display_name: "Тетяна Панкратьєва"
categories: 
  - "interview"
  - "hromada"
tags: 
  - "brovary"
  - "vibir-redaktsiyi"
  - "gromadska-rada-pri-upravlinni-osviti"
  - "leshhyk"
  - "novini"
  - "romanenko"
coverImage: "wp-content/uploads/2016/05/gr.jpg"
---

**Багато батьків школярів та дошкільнят нарікають на проблеми у навчальних закладах міста та не всі готові братися за їх розв'язання. Батьківські комітети діють лише на рівні школи чи садочка і не мають офіційних повноважень. Проте вже рік у Броварах існує об'єднання активних батьків, яке намагається вирішувати проблеми на рівні міста і вище. Вони контролюють чиновників, долучаються до розробки освітніх програм та нормативних документів, намагаються оптимізувати витрачання бюджетних коштів, виступають з пропозиціями, ініціюють громадські обговорення. А також: контролюють якість харчування та якість виконання ремонтних робіт у навчальних закладах, проведення тендерів, доносять до управління освіти скарги та пропозиції батьків і таке інше. Вони - це Громадська рада при управлінні освіти і науки Броварської міської ради.**

**Про утворення**

Громадська рада при управлінні освіти працює в місті вже рік, але її засновники почали свою громадську діяльність дещо раніше. З'єднала **Ігоря Романенка** та **Надію Лещик** ГО "Броварський народний контроль", яка почала працювати в місті пару років тому. Згодом організація припинила свою активну діяльність: багато її членів "переросло" ГО і пішли у владу депутатами, інші стали помічниками депутатів та поповнили партійні команди міської "Самопомочі", "ДемАльянсу", "БПП", проте деякі залишилися у громадському секторі.

_"Ідея створити Громадську раду при управлінні освіти виникла після [перевірки та скандалу у 9 школі](https://mpz.brovary.org/koshti-vitracheno-akt-pidpisano-a-roboti-ne-vikonano-osobliviy-remont-u-shkoli-9/),_ - каже голова ГР Ігор Романенко. - _Приклад взяли з Громадської ради, яка з'явилася на той час при міліції - також проект "Народного контролю". Наша організація - одна з перших по Україні, та й зараз їх дуже мало при управліннях освіти, знаю, є в Івано-Франковську точно. Але до мене дзвонять з інших міст, цікавляться нашим досвідом - про нас знають, читають, слідкують за нашими досягненнями. Зокрема нашою діяльністю зацікавився начальник управління освіти м. Краматорська, якій ініціює створення громадського об’єднання батьків у своєму місті"._

\[caption id="attachment\_56758" align="aligncenter" width="600"\]![гр (7)](https://mpz.brovary.org/wp-content/uploads/2016/05/gr-7.jpg) Ігор Романенко\[/caption\]

_"На жаль, процес створення громадських рад в Україні не дуже активний,_ - додає заступник голови Надія Лещик, - _люди не вірять у те, що вони можуть щось змінити, частина є пасивними. Більшість членів Громадської ради не є фахівцями в освітніх питаннях. Але для організації ефективної роботи нашого дорадчого органу ми постійно підвищуємо свою кваліфікацію, вивчаємо законодавство і нормативні документи, відвідуємо тренінги та навчальні заходи, щоби професійно контролювати владу"._

\[caption id="attachment\_56759" align="aligncenter" width="600"\]![гр (8)](https://mpz.brovary.org/wp-content/uploads/2016/05/gr-8.jpg) Надія Лещик\[/caption\]

На установчі збори броварська ГР при управлінні освіти зібралася [12 травня 2015 року](https://mpz.brovary.org/brovarsku-osvitu-vzyato-pid-gromadskiy-kontrol-aktivisti-ta-batki-stvorili-gromadsku-radu/), і вже [26 травня](https://mpz.brovary.org/gromadska-rada-pri-upravlinni-osviti-brovariv-viznachila-garyachishi-napryamki-roboti/) провела своє перше засідання. У свої лави вона прийняла представників батьківських комітетів шкіл та садків і членів громадських організацій.

Діяльність і повноваження громадських рад обумовлені Постановою Кабміну №996 ["Про забезпечення участі громадськості у формуванні та реалізації державної політики"](https://zakon5.rada.gov.ua/laws/show/996-2010-%D0%BF). Цей документ дає право активній частині громади через механізм громадських рад бути порадником та контролером влади.

**Про себе**

**Ігор Романенко** - приватний підприємець, 15 років працює в сфері будівництва: створення об'єктів архітектури, ведення технічного нагляду, документальне оформлення об'єктів будівництва. За освітою юрист. Голова батьківського комітету НВК (школа №8), голова ГО "Асоціація батьків міста Бровари", член "Броварського народного контролю" та Громадської ради при міліції, брав участь в останніх місцевих виборах у якості номера першого списку партії "Народна опозиція". Незмінний голова ГР, представляє в ГР громадську організацію.

**Надія Лещик** з 2009 року працює в структурному підрозділі Міністерства освіти і науки - Інституті модернізації змісту освіти. Займається комунікацією з громадськістю, ІТ-технологіями в освіті. Починала свій шлях вихователем в садочку, працювала завучем, методистом. Зараз навчається на спеціальності "Електронне урядування", мріє впроваджувати і цей напрям в м.Бровари. В ГО "Броварський народний контроль" займалася освітнім напрямком. Заступник голови Громради, представляє в ГР громадську організацію.

**Про ГР**

Наразі Громадська рада налічує **15** членів: представлені **6** шкіл та **5** садочків (+ **4** члени громадських організацій). Склад колегіального органу впродовж року змінювався: хтось пішов, хтось прийшов, когось виключили. На жаль, не всі навчальні заклади представлені в Громадській раді, а деякі батьки лише формально члени організації і активної участі у роботі не беруть. Інші не мають достатньо часу для громадської діяльності. А хтось "ідейний" і хоче працювати, і працює, кажуть активісти.

\[caption id="attachment\_56752" align="aligncenter" width="600"\]![гр (1)](https://mpz.brovary.org/wp-content/uploads/2016/05/gr-1.jpg) Олена Лахно (справа)\[/caption\]

\[caption id="attachment\_56756" align="aligncenter" width="600"\]![гр (5)](https://mpz.brovary.org/wp-content/uploads/2016/05/gr-5.jpg) Юлія Авраменко (зліва) та Вікторія Шевчук (справа)\[/caption\]

За словами очільників Громради, робота йде постійно: вони не тільки раз на місяць збираються на засідання - шляхом внутрішнього спілкування у групі вони приймають рішення, виносять пропозиції і потім перетворюють свої ідеї в життя. Активними батьками-членами ГР є **Олена Лахно** (ЗОШ №3) та **Авраменко Юлія** (НВК), остання наразі є секретарем Громради. Інтереси дітей з особливими потребами та їхніх батьків в Громадській раді представляє **Вікторія Шевчук** з ГО "Особлива родина". Завдяки наполегливості та активності мам з цієї організації в зону суспільної уваги постійно виносяться проблеми інклюзивної освіти та потреби особливих дітей.

[Сторінка Громадської ради на сайті управління освіти](https://www.brovary-osvita.gov.ua/zvyazki-z-gromadskistyu/gromadska-rada/)

**Про досягнення**

Засновники Громадської ради вважають свою роботу за рік успішною: кажуть, орган цілком дієвий, те, що планували, досягли, багато проблемних питань зрушили з місця.

_"Перше реальне **громадське обговорення** в місті - це було обговорення в рамках конкурсу на начальника управління освіти. До цього взагалі цього не було!_ - перераховує зроблене за рік Ігор Романенко. - _Далі - **оптимізація виділення бюджетних коштів**. Саме завдяки тому, що члени Громадської ради були присутні на комісіях і були в процесі, кошти виділялися цілеспрямовано, на потрібні напрямки, зменшувалися "роздуті" кошториси і таке інше. Зрушило з місця **питання інклюзивної освіти**. А ще нарешті **всі ремонтні роботи з цього року проходять під наглядом інженера технічного нагляду**, це приватний підприємець, який має сертифікат відповідності, він контролює та приймає роботи, підписує документи і несе за це відповідальність. З управління освіти зняли цю невластиву їм функцію контролювати технічний бік питання, на них залишився лише економічний аспект"._

![гр (9)](https://mpz.brovary.org/wp-content/uploads/2016/05/gr-9.jpg)

_"Серед важливого ще: **комунікація**, донесення інформації від батьків до управління освіти і навпаки, ми виступаємо таким собі комунікаційним органом,_ - продовжує Надія Лещик. - _Раніше чи то вони боялися спілкуватися, чи то не було бажання. А тепер обидві сторони потроху чують думку одне одного. Ще одне, без применшення революційне: ми розробили і подали меру і депутатам проект рішення про **порядок призначення керівників навчальних закладів міста через конкурс** із залученням педагогів і батьків - тепер чекаємо результатів"._

**Про роботу**

Активісти вивчають міські проблеми, пов'язані з освітнім процесом, подають запити, [проводять перевірки](https://mpz.brovary.org/aktyvisty-pereviryly-shho-potribno-remontuvaty-u-brovarskyh-shkolah-ta-sadochkah/), піднімають питання на засіданнях Громради, на депутатських комісіях, звертаються до органів державної та виконавчої влади. _"Думаємо про делегування нашого представника до Громадської ради при Міністерстві освіти і науки України"_, - ділиться Надія Лещик.

Свою функцію члени Громадської ради бачать як у контролі влади, так і у співробітництві, порадах, сумісній розробці бюджетних та освітніх програм. Активісти хочуть бачить системний та комплексний підхід в усьому: в розподілі бюджетних коштів, в питаннях будівництва нових навчальних закладів, добудові та ремонтних роботах в уже існуючих школах і садках.

_"Нарешті в цьому році за нашої ініціативи почалась якась системна робота, та ж заміна вікон в усіх навчальних закладах,_ - каже Ігор Романенко, - _а хотіли ж як звичайно: там паркан пофарбувати, там майданчик встановити. Раніше це було або хаотичне "затикання дірок", або ремонтували чи будували щось на свій розсуд, взагалі незрозуміло, за яким принципом"._

![гр (2)](https://mpz.brovary.org/wp-content/uploads/2016/05/gr-2.jpg)

_"На наступний рік ми хочемо домогтися складання стратегічного плану проведення ремонтних робіт по всіх навчальних закладах міста,_ - продовжує голова Громради. - _Тоді і директор, і батьки будуть бачити: в цьому році ремонтується фасад, в наступному - заміна вікон і так далі. Це дасть можливість розуміти процес , планувати і витрачати гроші з розумом. Звичайно, термінові роботи передбачити неможливо, але масштабні можна передбачити і на 5, і на 10 років"._

_"Якщо будемо рухатися в такому руслі, то досягнень наступного року буде ще більше. Будемо восени долучатися до формування бюджету, до розробки програм - бюджет витратимо ще правильніше,_ - підсумував пан Романенко.

Активісти вважають: чим більше буде успішних результатів їхньої роботи, тим більше натхненних батьків долучаться до співпраці.

**Про батьків**

_"Коли формувалася Громадська рада, окрім того, що про це було оголошено через ЗМІ та сайт міськради, ми зверталися до керівників усіх навчальних закладів з проханням донести цю інформацію до батьків,_ - каже Надія Лещик. - _Як ми згодом дізналися, частина директорів цього не зробила, бо не поставилися до цього серйозно. Але ми почали працювати, про нас довідалися, в тому числі через інтернет-ресурси,  і активні батьки почали долучатися"._

_"Я озвучую інформацію про Громадську раду на батьківських зборах, кажу, приходьте, задавайте питання, долучайтеся до роботи. Багато хто з батьків дзвонить, розповідає про проблеми або радиться, як діяти в певних ситуаціях",_ - додає Ігор Романенко.

![гр](https://mpz.brovary.org/wp-content/uploads/2016/05/gr.jpg)

**Про педагогів**

_"До участі в Громраді ми запрошували і педагогів, і представників профспілки працівників освіти міста Бровари, позаяк хочемо чути і враховувати у своїй роботі голос педагогічних працівників. Але за рік до нас так ніхто і не долучився,_ - розповідає Надія Лещик. - _Всі бояться, бо тиск на педагогів продовжується. Вони кажуть: ми за вами слідкуємо, підтримуємо, але все це інкогніто, вголос ніхто нічого не каже"._

_"Взагалі я вважаю, що нашу систему освіти легко порушити, тут треба обережно підходити,_ - продовжує вона. - _Потрібні поступові зміни зверху, нові підходи в освіті. Наші вчителі, вони розумні, вони талановиті, але треба їм дати більше свободи, менше перевіряти, менше обмежувати навчальними програмами, відмінити купу звітів, дати вияв творчості. Треба розуміти, що за таку зарплату працювати з дітьми, ще з такою кількістю, по 40 осіб у класі - це дуже складно. Потрібно дати вчителям нормальні умови, побудувати нові школи, розвантажити класи, купити комп'ютери - тоді і вимагати нової роботи"._

![гр 910)](https://mpz.brovary.org/wp-content/uploads/2016/05/gr-910.jpg)

_"Потрібно оновлення,_ - каже Ігор Романенко. - _40% вчителів треба сказати "дякуємо за вашу роботу на благо суспільства" і відправити на пенсію. Молоді вчителі не можуть прийти працювати в школу, бо місця зайняті"._

**Про управління освіти**

_"З одного боку, нова очільниця управління освіти підняла рівень дисципліни, контролює усіх досить жорстко - і це класно,_ - кажуть члени Громради. - _З іншого, ми бачимо, що вони досить закриті для громадського впливу, а ще у чиновників-освітян превалює бачення: "ГР повинна допомагати, а не заважати". Хоча насправді ми допомагаємо управлінню і його працівникам в багатьох речах"._

![Громадська рада (15)](https://mpz.brovary.org/wp-content/uploads/2016/03/Gromadska-rada-15.jpg)

_"Співпрацю з управлінням важко оцінити однозначно,_ - продовжують активісти. - _В різних питаннях по-різному: десь взаємодія гальмується, а дещо вирішується досить легко. Так, наприклад, членів ГР почали включати до атестаційних комісій навчальних закладів - це ж добре, це співпраця, а от у питанні інклюзивної освіти ми просто "пхаємо" управління. Тут багато гарних і професійних працівників, але деякі звикли працювати без бажання, без мотивації, і це видно. А інколи їм банально не вистачає часу і сил, бо мають високе навантаження"._

**Про владу**

_"За тим, що ми робимо, слідкують депутати, деякі наші питання вони ініціюють перед міською радою. Ми взаємодіємо з депутатами з різних демократичних фракцій і досить успішно", -_ каже Надія Лещик.

Але працювати у владі зараз майже неможливо, констатують активісти, тому залишаються у громадському секторі. І співпрацювати з владою складно. Кажуть, є певне розчарування, коли звертаєшся до очільників міста, раз, другий, а тебе ігнорують, гальмують твої пропозиції або використовують ідеї, проте роблять це по-своєму.

> Як приклад: Громадська рада при управлінні освіти звернулася до мера міста з пропозицією включити їхнього представника до виконкому, і це питання було навіть затверджене на [сесії міськради](https://mpz.brovary.org/klyuchova-sesiya-sapozhko-vtratyv-vynogradovu-svoboda-pidtrymala-regionala-ta-otrymala-sekretarya/), проте потім на рішення мером було накладене [вето](https://mpz.brovary.org/sapozhko-naklav-veto-na-vchorashnye-rishennya-miskrady-ta-sklykaye-sesiyu-na-zavtra/), а на [наступній сесії](https://Євген Кир'ян Друзі, ну коли вже журналісти шукатимуть інформацію, замість переписувати пости з фейсбуку? Ну хай ще в підзаголовку "поділився в фейсбуці активіст", але ж не "отримане від організаторів" повідомлення, а пост на сторінці організаторів. І не 3777 та 3544, а 3757 та 3508 голосів відповідно - за даними скріншоту з офіційного повідомлення. А взагалі, і фото можна було б додати, щоб було зрозуміло, що виграли. І вартість такої станції можна було би вказати - від 5500 до 8000 грн - в залежності від умов монтажу та матеріалів. Є, до речі, й перелік тих, хто голосував - а це дуже цікава інформація, бо там є дуже цікаві фігуранти. Це ж не складно - 10 хвилин пошуків інформації в гуглі або в трьох броварських групах.) депутати, не подолавши вето, фактично залишили старий склад виконкому.

**Звіт і план**

24 травня 2016 року Громадська рада провела своє чергове, "ювілейне" засідання, на якому звітувалася за зроблене за рік і представила план роботи на рік наступний.

![звіт, план ГР (3)](https://mpz.brovary.org/wp-content/uploads/2016/05/zvit-plan-GR-3.jpg)

![звіт, план ГР (4)](https://mpz.brovary.org/wp-content/uploads/2016/05/zvit-plan-GR-4.jpg)

![звіт, план ГР (1)](https://mpz.brovary.org/wp-content/uploads/2016/05/zvit-plan-GR-1.jpg)

![звіт, план ГР (2)](https://mpz.brovary.org/wp-content/uploads/2016/05/zvit-plan-GR-2.jpg)

**Фото - Микола Кожемяко**
