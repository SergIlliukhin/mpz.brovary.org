---
title: "Депутат у 21 рік. Олег Берестовий: \"Наважитись і досягти\""
date: 2017-05-12
author: 
  username: "mizina"
  display_name: "Дарина Мізіна"
categories: 
  - "interview"
  - "hromada"
tags: 
  - "aktyvist"
  - "berestovyj"
  - "brovary"
  - "brovarska-miska-rada"
  - "vibir-redaktsiyi"
  - "demalyans"
  - "deputat"
  - "molod-demalyansu"
  - "novini"
  - "oleg-berestoviy"
---

**На цьому місці міг бути вступ про те, що це інтерв’ю з наймолодшим депутатом Броварської міської ради, але мені буде значно приємніше представити Олега Берестового як людину, котра спробувала і змогла. Так, 2014-го він спробував — і разом із однодумцями створив броварський осередок «Молоді Демократичного Альянсу», спробував 2015-го — і став депутатом Броварської міськради VII скликання, а ще через рік зробив це знову — і відкрив школу англійської мови нового формату. Він із тих, для кого Революція Гідності стала точкою неповернення, поштовхом, аби рухатися й пробувати далі, попри законсервованість суспільства, особисті розчарування й бюрократизм. Що надихає Олега Берестового, що — демотивує, і чи вдається йому втілювати задумане, читайте в нашому інтерв’ю.**

Ми зустрілися з Олегом в одній із броварських кав’ярень. На запитання, як справи, відразу попередив: "_Зазвичай у мене меланхолічний настрій. До того ж, я ще сьогодні ні з ким не розмовляв. Сподіваюся, під час інтерв’ю потроху розговорюся"_. Певна річ, дивно було чути, що в людини, яка левову частину свого життя присвячує активній громадській і політичній діяльності, зазвичай журливий і неговіркий настрій. Але Олег запевнив: це лише доки він не занурився в розмову чи роботу: "_Коли приходжу додому, мені необхідно мати власний простір. Можу сидіти й дивитися в одну точку. Здається, що саме тоді я ні про що не думаю. Можу ввімкнути улюблені серіали, аби відволіктися. Але з цим треба бути обережним. Сидиш собі сам, ніхто не чіпає, здається, що проблем навколо не існує, — до такого швидко звикаєш"._

[![](https://mpz.brovary.org/wp-content/uploads/2017/05/berestovyi1.bmp)](https://mpz.brovary.org/wp-content/uploads/2017/05/berestovyi1.bmp)

Батьки Олега — військовослужбовці. Мама працювала в медпункті, тато - старший прапорщик, військовий музикант, займався особовим складом солдат. Після садочка Олег часто лишався в батька на роботі, де спостерігав, як той виховує солдат, за статутом, жорстко, іноді навіть жорстоко. "_Я був наймолодшим серед дітей, із якими ріс у військовому містечку,_  _тому вважався таким собі ізгоєм. І в дитинстві здавалося, що так і повинно бути, що є люди сильніші, які мають право жорстоко поводитися з іншими", -_ ділиться спогадами Олег.

Із образу сірого мишеняти Олега витягла бійка в третьому класі. Тоді він зважився вдарити хлопчика, якого всі дуже боялися: _"Пам’ятаю, як стояв і думав: "Це ж зараз зганьблюся на всю школу". Пригадував, як батько навчав, що якщо знаєш, що не переможеш, бий першим. І от я таки наважився вдарити цього хлопчика — той аж розплакався. Після цього випадку почали і дівчата увагу звертати, і всі інші з моєю думкою рахуватися. Тоді зрозумів, що мене можуть поважати, що я взагалі щось можу. А от перед хлопчиком перепросив, і ми після того ще довго дружили"._

У початковій школі Олег гадав, що був двієчником. Учнем він застав експериментальну освітню програму, за умовами якої ні в першому, ні в другому класі оцінок дітям не ставили. Лише на третій рік, отримавши майже відмінний табель, Олег зрозумів, що таки здатен нормально вчитися й досягти успіху.

[![](https://mpz.brovary.org/wp-content/uploads/2017/05/berestovyj-3.jpg)](https://mpz.brovary.org/wp-content/uploads/2017/05/berestovyj-3.jpg)

Коли він народився, на зорі Незалежності, його дід сказав: _"О, це буде Президент України!"_ Але сумний приклад сусідки з дипломом політолога, яка була вимушена торгувати на базарі, змусив Олега обрати технічну спеціальність. Із 2010-го він навчався в Коледжі інформаційних систем та технологій Київського національного університету імені Вадима Гетьмана, а з 2014-го й по сьогодні здобуває освіту в КНУ імені Тараса Шевченка на факультеті радіофізики, електроніки та комп’ютерних систем.

Під час навчання в коледжі влаштувався агентом із нерухомості. У 19 років уже заробив на півмашини, за власний кошт поїхав закордон на відпочинок. Але Революція Гідності все докорінно змінила: _"Я працював в офісі лише з однією думкою: "Зараз країна розвалюється, а я собі буду сидіти тут і нерухомість продавати? Та кому воно взагалі потрібно?!" Євромайдан змінив мої життєві пріоритети"._

На наступний день після свого 18-річчя Олег пішов до осередку партії «Свобода», аби приєднатися: _"Мені тоді дуже імпонували їхні патріотичні ідеї, лозунги, та й люди були не з тих, хто десятки років із партій в партію перебігали"._ Однак, як з’ясувалося згодом, уся їхня діяльність зводилася до дуже сумнівних акцій. І лозунгами, що їх виголошували лідери, там і не пахло. Це на довгий час змусило Олега розчаруватися в політиці.

![](https://mpz.brovary.org/wp-content/uploads/2017/05/12274685_900921213328574_7502447812218303743_n.jpg)

Знову повірити в цю сферу діяльності Берестового змусила партія Демократичний Альянс. Він звернув на них увагу під час виборів до Київради у 2014 році. Тоді представники партії намагалися оскаржити результати. Після того, як виявилося, що в ДемАльянсі таки мали рацію, Олег почав ними цікавитися й вирішив піти на співбесіду. Молодого хлопця вразило, що це не був якийсь шикарний офіс, а лідер партії сидів разом із усіма, робив те саме, що й інші, навіть із ним познайомився. _"Мені це тоді здавалося чимось нереальним,_ — розповідає Олег. _— Після партійного з’їзду в Сухолуччі я почав долучатися до будь-якої роботи. Мою активність помітили й запропонували місце в секретаріаті київського осередку, де я займався відбором у члени партії, тоді якраз був післямайданний наплив людей. Пізніше познайомився з представниками броварського осередку: **Аліною Дяченко** й **Сергієм Іллюхіним**. А згодом разом із **Валентином Гаврищуком**_ ([місцевий активіст](https://mpz.brovary.org/brovarska-molod-u-misti-stilki-mozhlivostey-dlya-rozvitku-ale-yih-ne-vikoristovuyut/), засновник ОНУМ — прим. авт.) _створили "Молодь ДемАльянсу". Але все це не було якимось планом, аби стати місцевим депутатом, нашою метою було змінити суспільство, хоча б на локальному рівні"._

Він міг лишитися й розвиватися в Києві, але, як сам пояснює: _"У Броварах усе якось рідніше, з дитинства помічаєш і знаєш усі проблеми, особливості, розумієш, до кого можеш звернутися, кому довіряти. Протягом певного часу я намагався всидіти на двох стільцях: був головою "Молоді ДА" в Києві й паралельно створював осередок тут, і в Броварах чомусь було цікавіше. Ми організовували і [марші вишиванок](https://mpz.brovary.org/brovary-vdruge-provely-parad-vyshyvanok-fotoreportazh/), і [ланцюг єднання](https://mpz.brovary.org/tri-sotni-brovarchan-ob-yednalis-u-zhiviy-lantsyug-zaradi-miru-v-ukrayini/), і [стратегічну сесію](https://mpz.brovary.org/viziya-novih-brovariv-pershiy-krok-na-pochatku-velikogo-shlyahu/) "Нове місто Бровари". Я працював і там, і там однаково, але тут результату було більше, він був помітнішим, — це захоплювало й мотивувало працювати. У Броварах масштаб відчувається значно сильніше, твій вплив здається більш глобальним"._

[![](https://mpz.brovary.org/wp-content/uploads/2017/05/berestovyj-5.jpg)](https://mpz.brovary.org/wp-content/uploads/2017/05/berestovyj-5.jpg)

Відсутність диплому політолога Олег Берестовий компенсує участю в різноманітних освітніх програмах. У рамках співпраці "Молоді ДемАльянсу" з Фондом Конрада Аденауера раз на рік проводиться навчання для політичних і громадських діячів. 2015-го Олегу пощастило потрапити до Академії політичної освіти.  Того ж року уже за сприяння USAID він став студентом кафедри політичних студій при Українському католицькому університеті.

Але найцікавішим досвідом для нього стало стажування у Верховній Раді: _"Нас рандомно об’єднали у фракції, ідеологію, програму й проекти рішень яких мали вигадати самотужки. І от ми, абсолютно незнайомі люди, беззаперечні лідери у своїх середовищах, повинні були знайти компроміс, обрати найбільш компетентного на пост голови фракції, визначитися з програмою об’єднання. Це було неймовірно складно, але, врешті-решт, стало колосальним досвідом із побудови комунікації й роботи в команді"_.

![](https://mpz.brovary.org/wp-content/uploads/2017/05/10421144_1677000352520893_7429317965509867380_n.jpg)

Олег розповідає, що коли наближалися місцеві вибори в Броварах, він дуже вагався, чи варто брати участь, адже _"до своєї внутрішньої картинки, яким має бути депутат, іще не дотягував"_. Переконати, що він далеко не гірший за інших, його зуміла Аліна Дяченко. "_А_ _коли потрапив до міськради, то зрозумів, що я не тільки не гірший, але й багато моїх однолітків були б значно ефективнішими на місці деяких депутатів", -_ каже хлопець.

Перше, на що звертали увагу в Олеговій біографії, був його вік. Він став депутатом міськради у **21**: _"Спочатку ці розмови про вік дуже дратували, але зараз я вже рідше думаю про ці ярлики, до того ж, почав отримувати і певні «дивіденди», як-от запрошення на різноманітні зустрічі, де маю змогу поділитися з іншими своїм досвідом_. _**Особливої переваги у знаннях над однолітками не маю, різниця в тому, що я спробував, а вони чомусь — ні**"._

[![](https://mpz.brovary.org/wp-content/uploads/2017/05/berestovyj-1.jpg)](https://mpz.brovary.org/wp-content/uploads/2017/05/berestovyj-1.jpg)

_"Після виборів зіштовхнувся з найбільшим розчаруванням, —_ зізнається Олег. — _Коли з громадського активіста, що боровся за права людей, для тих же людей раптом перетворився на депутата, якому не можна довіряти. Бо є ярлик: усі депутати погані, а я тепер з ними, отже, і я — поганий"._

Під час нашої розмови скаржиться, що відчуває брак громадянського контролю за депутатами. Мовляв, багато активістів, які раніше вказували на недоліки влади, пішли до владних структур або ж до певних політичних організацій, а їм на зміну не прийшли інші. На думку Берестового, наразі взаємодії між владою і громадою немає.

[![](https://mpz.brovary.org/wp-content/uploads/2017/05/berestovyj-2.jpg)](https://mpz.brovary.org/wp-content/uploads/2017/05/berestovyj-2.jpg)

Кілька місяців тому Олег Берестовий написав [пост](https://www.facebook.com/berestovy/posts/1270121016408590?pnref=story) в одній із соціальних мереж, де відверто висловився щодо своїх колег. _"Під час відкриття сесій міської ради найгучніше співають Гімн України найбільш зашкварені негідники Броварів: регіонали, корупціонери, продажні активісти та інші фріки, пафосно поклавши руку на серце. Ніколи не співаю в унісон... не можу"_, — написав депутат у своєму статусіна FB. Аби зачитати цей допис із трибуни, тоді навіть перервали розгляд питань на сесії міської ради - так обурився депутат із промерської фракції "Єдність".

_"Я вже не раз (щоправда, постфактум) думав: ну все, цього разу точно хтось поб’є. Але чого боятися, якщо це правда?" —_ розповідає Олег.

![](https://mpz.brovary.org/wp-content/uploads/2017/05/13876405_1736572886594119_4508082918179348607_n.jpg)

Депутат визнає, що часом у нього виникає бажання скласти мандат. Так трапляється в моменти максимального виснаження, але наголошує: _"Це виснаження буває фізичним чи моральним, а інтелектуально й ідейно працювати я готовий іще багато років. Наша команда йшла на вибори і була готова реалізовувати конкретні проекти, але ми знову напоролися на спротив. А постійно перебувати у стані боротьби — теж складно, від цього швидко вигораєш. Сил усе менше. Потрібен якийсь свіжий ковток повітря. На мою думку, ним мали би стати люди, але людей зараз якраз дуже бракує"._

_"Я хочу у Верховну Раду, — і це знаю точно",_ — зізнається Олег. Каже, що спершу піде в уряд, а вже потім балотуватиметься на міського голову. Однак уточнює, що наразі це лише плани: _"Я свідомий того, що поки мені бракує компетенції. Моя мета не просто бути депутатом, а бути ефективним депутатом, і не просто балотуватися на міського голову, а мати чіткий план, чого хочу досягти, і як це робитиму"_.

[![](https://mpz.brovary.org/wp-content/uploads/2017/05/berestovyj-4.jpg)](https://mpz.brovary.org/wp-content/uploads/2017/05/berestovyj-4.jpg)

А минулого року на День Незалежності Олег зі своїм товаришем відкрили школу англійської мови. Вона вирізнється серед інших своїм форматом, адже навчання там полягає не в зазубрюванні правил, а грунтується на практиці: "_Школа англійської для мене — спосіб не лише заробляти гроші, але й приносити додаткову користь суспільству. У мене є мета стати заможним, але ці гроші я хочу заробити чесним шляхом, щоб мати можливість як меценат допомагати громадським проектам, організаціям, людям таким, як і я сам був іще два роки тому"._

![](https://mpz.brovary.org/wp-content/uploads/2017/05/17952017_1409359262468391_9160708809556961676_n-1.jpg)

Цього року завдяки Олегові в Броварах почав діяти "[Громадський бюджет](https://mpz.brovary.org/anons-byudzhet-uchasti-17-kvitnya-zaproshuyut-vyslovyty-ideyi-dlya-brovarskyh-proektiv/)". Це програма, що дозволяє мешканцям міста отримувати фінансування з бюджету на ті проекти з покращення життя, що переможуть у відкритому конкурсі. Броварчани мають можливість подати власні ідеї **до 29 травня**. _"Наразі для мене цей проект є найбільш вирішальним_, — розповідає Олег, — _і я дуже пишатимуся, якщо він таки запрацює. Тепер у тих, хто сидить на дивані вдома й постійно тегає в дописах депутатів, мовляв "сдєлайтє што-то", не буде відмазок. Ця програма — реальний інструмент впливу на розподіл коштів із міського бюджету"_.

![](https://mpz.brovary.org/wp-content/uploads/2017/04/Byudzhet_uchasti_proektnaSesiya-8.jpg)

Насамкінець запитую, із якими словами, за нагоди, він звернувся б до броварчан. На кілька секунд Олег задумується і, зрештою, говорить: "_Друзі, держава — це не окреме міфічне створіння, яке заважає нам усім жити, розвиватися. Держава — це є ви. І коли говорите, що вона погана, отже, це ви — погані, отже, це ви не зробили достатньо, аби вона була хороша"__._

**Фото - Дарина Мізіна, "Маєш право знати" та з FB-сторінки Олега Берестового**
