---
title: "Під тиском громади мер Броварів погодився скликати позачергову сесію щодо подій в Україні - ФОТО, ВІДЕО"
date: 2014-01-25
author: 
  username: "Aleechka"
  display_name: "Аліна Дяченко"
categories: 
  - "aktsiyi-zahodi"
tags: 
  - "yevromaydan"
  - "aktsiya-protestu"
  - "brovary"
  - "brovari-vstavay"
  - "vibir-redaktsiyi"
  - "vo-svoboda"
  - "miting"
  - "maydan"
  - "novini"
  - "ofis-pr"
  - "protest"
  - "sapozhko"
  - "udar"
  - "hoda"
---

**[![Майдан Страйк 4](https://mpz.brovary.org/wp-content/uploads/2014/01/Maydan-Strayk-4.jpg)](https://mpz.brovary.org/wp-content/uploads/2014/01/Maydan-Strayk-4.jpg)Другий день страйку броварчан проти насильства влади стосовно власного народу дав щонайменше два важливих результата. По-перше, під тиском громади міський голова Ігор Сапожко погодився висловити позицію влади Бровари щодо подій, які нині відбуваються в країні. А по-друге, броварчани нарешті дізнались, що насправді у нашому місті Майдан підтримує дуже багато громадян, хоч це й не помітно на перший погляд. Більше того, виявилось, що серед депутатів міськради, які зазвичай голосували в унісон з Партією регіонів, є такі, хто нині постачає штурмовиків шинами та закликає не боятись виступати проти влади.**

На вчорашній мітинг на Майдані Свободи прийшло вдвічі більше броварчан, ніж [позавчора](https://mpz.brovary.org/brovarchani-viyshli-na-stihiyniy-poperedzhuvalniy-strayk/). Зросла й кількість депутатів міської ради, які наважились відкрито висловити свою позицію на підтримку Майдану. У повному складі на страйк вийшла фракція «УДАРу»: депутати **Роман Сімутін**, **Юрій Чередник**, **Михайло Бабін** та **Олексій Кириченко**. Крім того, на центральну площу Броварів прийшли депутати-підприємці **Євгеній Гредунов** («Європейська партія України») та **Юрій Плакся** («Фронт змін»), а також колишній міський голова, а нині депутат міськради **Віктор Антоненко**. Підтримали страйк й депутати Броварської районної ради. Також на мітингу виступили голови місцевих осередків партій "Батьківщина" та "Свобода" - **Володимир Опалько** та **Олег Шевчук**.

[![Майдан Страйк 7](https://mpz.brovary.org/wp-content/uploads/2014/01/Maydan-Strayk-7.jpg)](https://mpz.brovary.org/wp-content/uploads/2014/01/Maydan-Strayk-7.jpg)

[![Майдан Страйк 9](https://mpz.brovary.org/wp-content/uploads/2014/01/Maydan-Strayk-9.jpg)](https://mpz.brovary.org/wp-content/uploads/2014/01/Maydan-Strayk-9.jpg)

[![Майдан Страйк 5](https://mpz.brovary.org/wp-content/uploads/2014/01/Maydan-Strayk-5.jpg)](https://mpz.brovary.org/wp-content/uploads/2014/01/Maydan-Strayk-5.jpg)

[![Майдан Страйк 10](https://mpz.brovary.org/wp-content/uploads/2014/01/Maydan-Strayk-10.jpg)](https://mpz.brovary.org/wp-content/uploads/2014/01/Maydan-Strayk-10.jpg)

Депутати зачитали звернення від імені мешканців Броварів до працівників державних установ, представників Партії регіонів, працівників міліції, лікарів та керівників й працівників міських підприємств та організацій. У ньому вище перелічених осіб закликали не підтримувати злочинні дії влади, виходити з партії, яка причетна до кровопролиття та загибелі громадян, не виконувати злочинні накази та не переслідувати активістів, не віддавати постраждалих в руки «Беркуту» та оголошувати безстрокові страйки у якості протесту проти насильницьких дій влади щодо власного народу.

[![Майдан Страйк 2](https://mpz.brovary.org/wp-content/uploads/2014/01/Maydan-Strayk-2.jpg)](https://mpz.brovary.org/wp-content/uploads/2014/01/Maydan-Strayk-2.jpg)

[![Майдан Страйк 8](https://mpz.brovary.org/wp-content/uploads/2014/01/Maydan-Strayk-8.jpg)](https://mpz.brovary.org/wp-content/uploads/2014/01/Maydan-Strayk-8.jpg)

[![Майдан Страйк 6](https://mpz.brovary.org/wp-content/uploads/2014/01/Maydan-Strayk-6.jpg)](https://mpz.brovary.org/wp-content/uploads/2014/01/Maydan-Strayk-6.jpg)

[![Майдан Страйк 4](https://mpz.brovary.org/wp-content/uploads/2014/01/Maydan-Strayk-4.jpg)](https://mpz.brovary.org/wp-content/uploads/2014/01/Maydan-Strayk-4.jpg)

По завершенні мітингу кілька сотень мітингувальників вирушили до будівлі Броварської міськради. Там на них вже чекав чи не весь особовий склад броварського відділку міліції, який вишикувався біля вхідних дверей. Громадяни зупинились перед сходами та вирішили не заходити всім гуртом усередину, а покликати міського голову вийти до них. Передати волю громади **Ігорю Сапожку** пішли депутати, журналісти та частина громадських активістів, яким довелось протискатись через «кордон» правоохоронців. Двері до будівлі візитерам особисто відкривав начальник броварської міліції **Сергій Семікоп**, «асистували» йому начальник спецвідділу контролю за станом благоустрою та зовнішнім дизайном міста **Владислав Русанов** та начальник міліції громадської безпеки м. Бровари **Руслан Хартанович**.

<iframe src="//www.youtube.com/embed/3lGSX5Qdv58" height="480" width="640" allowfullscreen frameborder="0"></iframe>

Уся будівля була вщент заповнена міліціянтами та спецпризначенцями, які зачаїлись у кабінетах будівлі. Крім того, на парковці міської ради стояв автобус з підкріпленням силовиків. Очевидно, що міська влада та міліція добре підготувались до штурму чи силового захоплення адмінбудівлі. Проте сьогодні у громади Броварів не було таких намірів, люди вирішили спершу поспілкуватись з мером та закликати його публічно висловити свою позицію про ситуацію в країні та сказати нарешті, на чиїй він стороні – режиму Януковича чи Народу України.

Очільник броварської міліції та його «асистенти» супроводжувати гостей аж до самого кабінету Сапожка. За кілька хвилин мер вийшов та погодився поспілкуватись з людьми на вулиці. Появу міського голови мітингувальники оцінили схвально – вигуками «Слава Україні!» Проте подальша промова Сапожка викликала менш позитивну реакцію. Ігор Васильович зазначив: «_Я такий же громадянин, як і ви. Я засуджую будь-які екстремістські дії та насильство. Кожна сторона зробила дуже багато помилок і потрібно їх вирішувати. Сьогодні моє завдання як міського голови – забезпечити життєдіяльність міста та не допустити насильства. Зараз дійсно дуже складна політична ситуація в країні і її потрібно вирішувати, але виключно мирним шляхом. Потрібно сідати і домовлятись. І якщо буде розум та повага один до одного, то буде і стабільність, і незалежна Україна_».

 [![Майдан Страйк 13](https://mpz.brovary.org/wp-content/uploads/2014/01/Maydan-Strayk-13.jpg)](https://mpz.brovary.org/wp-content/uploads/2014/01/Maydan-Strayk-13.jpg)

[![Майдан Страйк 15](https://mpz.brovary.org/wp-content/uploads/2014/01/Maydan-Strayk-15.jpg)](https://mpz.brovary.org/wp-content/uploads/2014/01/Maydan-Strayk-15.jpg)

Люди повсякчас намагались перебити міського голову, розповідаючи про ті звірства, що коїть режим Януковича. Щоб перевести розмову в конструктив, депутат-«ударівець» Роман Сімутін запропонував меру можливість реабілітуватись та скликати на понеділок позачергову сесію Броварської міської ради. На розгляд винести єдине питання - звернення до центральних органів влади з вимогою вивести внутрішні війська та «Беркут» з Києва та сісти за стіл переговорів з протестувальниками. Сапожко спробував відмовитись від цієї ідеї, мовляв, у нас і так на початок лютого заплановане позачергове засідання, проте люди почали скандувати: «Сесію! Сесію! Сесію!» і під тиском громади мер таки погодився зібрати депутатів, проте на вівторок. Однак депутат Сімутін наголосив на важливості провести сесію саме в понеділок – до засідання Верховної Ради у вівторок, і люди почали наполягати «Понеділок! Понеділок! Понеділок!» Зрештою міський голова сказав: «_Гаразд. Тоді в понеділок о 10:00_» і хутко попрямував до свого кабінету. Розуміючи, що депутати можуть не набрати кворум у понеділок, люди вирішили, що у такому випадку вони підуть до кожного обранця додому та особисто запросять на засідання, адже більшість з них мешкає у Броварах.

[![Майдан Страйк 17](https://mpz.brovary.org/wp-content/uploads/2014/01/Maydan-Strayk-17.jpg)](https://mpz.brovary.org/wp-content/uploads/2014/01/Maydan-Strayk-17.jpg)

[![Майдан Страйк 18](https://mpz.brovary.org/wp-content/uploads/2014/01/Maydan-Strayk-18.jpg)](https://mpz.brovary.org/wp-content/uploads/2014/01/Maydan-Strayk-18.jpg)

Окрилені перемогою пікетувальники вирішили пройти по центральних вулицях міста та завітати до офісу Партії регіонів на вул. Київській, 298, на території колишнього дитячого садочка. Скандуючи «Бровари вставай!», «Приєднуйтесь до нас» та «Слава Україні», учасники ходи рушили по бульв. Незалежності, потім по Короленка та Малокиївській. Перехожі реагували на ходу переважно позитивно, вигукували «Молодці!» та «Героям слава!», автомобілісти сигналили на знак підтримки, а мешканці багатоповерхівок визирали з вікон та махали руками. Лиш кілька людей, проходячи повз колону, сказали щось на кшталт «Ідіть краще працюйте!» та «Бандеровци!»

[![Майдан Страйк 22](https://mpz.brovary.org/wp-content/uploads/2014/01/Maydan-Strayk-22.jpg)](https://mpz.brovary.org/wp-content/uploads/2014/01/Maydan-Strayk-22.jpg)

[![Майдан Страйк 23](https://mpz.brovary.org/wp-content/uploads/2014/01/Maydan-Strayk-23.jpg)](https://mpz.brovary.org/wp-content/uploads/2014/01/Maydan-Strayk-23.jpg)

[![Майдан Страйк 24](https://mpz.brovary.org/wp-content/uploads/2014/01/Maydan-Strayk-24.jpg)](https://mpz.brovary.org/wp-content/uploads/2014/01/Maydan-Strayk-24.jpg)

[![Майдан Страйк 25](https://mpz.brovary.org/wp-content/uploads/2014/01/Maydan-Strayk-25.jpg)](https://mpz.brovary.org/wp-content/uploads/2014/01/Maydan-Strayk-25.jpg)

Біля офісу Партії регіонів на ходу мітингарів уже чекали працівники міліції, які перед тим були в міській раді, а також автобус з підкріпленням. Проте і тут мирні демонстранти не мали наміру нічого штурмувати чи захоплювали, лиш проскандували «Ганьба» та «Банду геть!», після чого заспівали гімн України.

[![Майдан Страйк 28](https://mpz.brovary.org/wp-content/uploads/2014/01/Maydan-Strayk-28.jpg)](https://mpz.brovary.org/wp-content/uploads/2014/01/Maydan-Strayk-28.jpg)

[![Майдан Страйк 29](https://mpz.brovary.org/wp-content/uploads/2014/01/Maydan-Strayk-29.jpg)](https://mpz.brovary.org/wp-content/uploads/2014/01/Maydan-Strayk-29.jpg)

[![Майдан Страйк 27](https://mpz.brovary.org/wp-content/uploads/2014/01/Maydan-Strayk-27.jpg)](https://mpz.brovary.org/wp-content/uploads/2014/01/Maydan-Strayk-27.jpg)

 

<iframe src="//www.youtube.com/embed/V2FfR4oxxIA" height="360" width="640" allowfullscreen frameborder="0"></iframe>

Повернувшись на Майдан Свободи через вул. Гагаріна, броварчани домовились зустрітись тут знову 25 січня о 12:00. Громада має намір узгодити сьогодні текст звернення броварчан до центральних органів влади, який потім буде передано депутатам міської ради на затвердження.

[![Майдан Страйк 32](https://mpz.brovary.org/wp-content/uploads/2014/01/Maydan-Strayk-32.jpg)](https://mpz.brovary.org/wp-content/uploads/2014/01/Maydan-Strayk-32.jpg)

[![Майдан Страйк 34](https://mpz.brovary.org/wp-content/uploads/2014/01/Maydan-Strayk-34.jpg)](https://mpz.brovary.org/wp-content/uploads/2014/01/Maydan-Strayk-34.jpg)

[![Майдан Страйк 36](https://mpz.brovary.org/wp-content/uploads/2014/01/Maydan-Strayk-36.jpg)](https://mpz.brovary.org/wp-content/uploads/2014/01/Maydan-Strayk-36.jpg)

**Фото - Миколи Кожемяка** **Відео - Тараса Шако**
