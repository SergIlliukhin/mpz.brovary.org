---
title: "ВО «Свобода» заявила, що у Броварах за їхніми активістами стежать столичні правоохоронці"
date: 2013-05-24
tags: 
  - "vibir-redaktsiyi"
  - "militsiya"
  - "mvs"
  - "novini"
  - "prosluhovuvannya"
  - "svoboda"
  - "slidkuvannya"
---

[![kartu-narusheniy-vo-vremya-parlamentskikh-vyborakh](https://mpz.brovary.org/wp-content/uploads/2013/05/kartu-narusheniy-vo-vremya-parlamentskikh-vyborakh.jpg)](https://mpz.brovary.org/wp-content/uploads/2013/05/kartu-narusheniy-vo-vremya-parlamentskikh-vyborakh.jpg)**За активістами Броварської районної організації ВО «Свобода» встановлено стеження, несанкціоновано прослуховують їхні мобільні телефони, [повідомляє](http://www.pravda.com.ua/news/2013/05/24/6990618/) «Українська правда» із посиланням на прес-службу партії.**

Як [повідомляє](http://www.kyiv.svoboda.org.ua/diyalnist/novyny/039383/) «Свобода», 22 травня у Броварах київський активіст партії, який приїхав до родичів, помітив, що біля будинку, де він перебував, чатували підозрілі особи. Вони ще зранку розпитували сусідів та рідних про свободівця.

Прибувши на допомогу побратиму, націоналісти місцевої районної Броварської «Свободи», а також журналіст «Маєш право знати», що дізнався про стеження, «відлякали» підозрілих осіб фото- та відеокамерами. Ті спішно сіли в автівку (номерний знак: СА 5575 ВС) і забралися геть. Активісти також зазначили, що під час перебування невідомих біля під'їзду, на місці та у будинку був відсутній мобільний зв'язок.

 [![01](https://mpz.brovary.org/wp-content/uploads/2013/05/01.jpg)](https://mpz.brovary.org/wp-content/uploads/2013/05/01.jpg) [![02](https://mpz.brovary.org/wp-content/uploads/2013/05/02.jpg)](https://mpz.brovary.org/wp-content/uploads/2013/05/02.jpg)

_Особи, що слідкували біля під'їзда 22 травня_

Як стверджують активісти «Свободи», такі стеження стали вже систематичними. «Так, уранці 23 травня на зустріч активістів місцевого осередку «Свободи» несподівано завітали міліціянти з Печерського райвідділку міліції Києва. Вони були добре обізнані щодо дій «Свободи». Предметом їхньої цікавості були події 2 квітня в столиці (_закидування сніжками народних депутатів – ред. «Маєш право знати»_)  та особа хлопчини «у червоній шапці». Переконавшись, що місцеві націоналісти не володіють цією інформацією, міліціянти поїхали й натякнули, що «це не остання розмова», – розповів голова місцевої районної організації **Олег Шевчук**.

Броварська районна організація ВО «Свобода» заявляє про неприпустимість незаконного стеження за її активістами. Націоналісти розпочали власне розслідування щодо фактів незаконного прослуховування телефонів, втручання в роботу організації, тиск на її активістів. За результатами розслідування буде скеровано відповідне звернення до правоохоронних органів для вжиття запобіжних заходів.

Під час слідкування 22 травня двома невідомими чоловіками у цивільному за під’їздом, де перебував того дня активіст «Свободи», журналіст «Маєш право знати» спробував з’ясувати, чи належать ці особи до міліції. Чоловіки, вбрані у білі сорочки, відмовились відповідати на запитання про мету перебування у дворі будинку та ігнорували питання щодо того, чи є вони працівниками МВС та звідки приїхали.

У Головному управлінні МВС України у м. Києві не виключили, але і не підтвердили, проведення слідчих чи інших дій працівниками міліції по справі «сніжок» у Броварах. Як повідомили у прес-службі столичної міліції, за рішенням суду наразі проводиться розслідування. Людей, які могли бути причетними до хуліганських дій або які могли бути свідками тих подій, зараз викликають працівники Печерського районного відділення МВС для отримання пояснень.

Водночас, прес-служба ВО «Свободи» зазначає, що після масової акції у квітні з вимогою призначити вибори в Києві, міліція розпочала «масовий терор» проти активістів «Свободи» та патріотичної молоді. «Так, на допитах у Печерському райвідділі побувало близько тисячі активістів. Крім того, міліціянти вдалися до телефонного терору та підступно намагаються завербувати молодих патріотів, призначаючи «неформальні зустрічі», - стверджують у партії.

> Якщо ви впізнали осіб, що слідкували за активістами, просимо повідомити імена та іншу важливу інформацію редакції "Маєш право знати". Свої відповіді лишайте у коментарях під статтею або надсилайте на адресу електронної скриньки **info@pravo-znaty.org.ua**. Анонімність у разі потреби гарантуємо.
