---
title: "Інтерактивна карта сміттєзвалищ: у Броварах поки не скаржились, хоча незаконні відходи знаходять"
date: 2016-11-01
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vidhody"
  - "vibir-redaktsiyi"
  - "ekologiya"
  - "likvidatsiya"
  - "novini"
  - "poligon"
  - "smittyezvalyshha"
  - "smittya"
---

**В Україні вже не перший місяць працює [інтерактивна карта сміттєзвалищ](https://ecomapa.gov.ua/). Кожен охочий може внести туди інформацію про незаконні полігони з відходами. Про це ще у вересні [розповів](http://www.ukrinform.ua/rubric-society/2079574-na-kabmini-prezentuvali-iteraktivnu-mapu-zvalis.html) міністр екології та природних ресурсів України Остап Семерак, йдеться у ЗМІ. Однак, у Броварах про такі об’єкти поки що не повідомляли. Але спецвідділ контролю за станом благоустрою та зовнішнім дизайном Броварів, працюючи у звичному режимі, знаходить такі об’єкти, - розповідає керівник відомства Олег Єжаков.**

20 жовтня, на виконання урядового рішення, міський голова Броварів видав [розпорядження](http://brovary-rada.gov.ua/documents/24659.html). У документі йдеться про те, що відповідальним за роботу із сервісом «Інтерактивна мапа сміттєзвалищ» призначили в. о. начальника спеціального відділу контролю за станом благоустрою та зовнішнім дизайном міста **Олега Єжакова**. Серед повноважень очільника відомства: своєчасне реагування на електронні звернення громадян, отримані за допомогою карти, щодо ліквідації виявлених стихійних місць накопичення відходів у Броварах.

Як можна побачити з мапи, наразі до неї не занесене жодне сміттєзвалище на території міста. Чиновник підтверджує: поки що звернень не надходило.

[![screenshot_27](https://mpz.brovary.org/wp-content/uploads/2016/11/Screenshot_27.jpg)](https://mpz.brovary.org/wp-content/uploads/2016/11/Screenshot_27.jpg)

Втім, працюючи у звичному режимі, знайшли один об’єкт по вулиці Аверкія Гончаренка, - каже Олег Єжаков. Місцевий мешканець тривалий час сам зносить туди сміття. Чиновник не планує заносити об’єкт до інтерактивної карти. Мовляв, там роботи на три Камази – просто вивезуть і забудуть. Відповідне доручення, - розповідає керівник установи, - вже дали КП «Бровари-Благоустрій».

Керівник спецвідділу розповідає, що знаходять і інші незаконні накопичення відходів, але там об’єми ще менші. Над їхньою ліквідацією теж працюють.

Слід зазначити, що на карті зафіксована інформація про два неліквідовані полігони за межею міста – обабіч Об’їзної дороги і за Зеленою поляною. Олег Єжаков запевнив: якщо з’ясують, що до їхнього утворення причетні мешканці міста чи броварські підприємства, так само візьмуться за ліквідацію об’єктів.

Нагадаємо, новостворену карту презентували ще 8 вересня – під час засідання Кабінету Міністрів України. Інтерактивна мапа доступна на сайті Міністерства екології та природних ресурсів. «_Кожний громадянин може зайти на сторінку екомапи, зареєструватися та залишити повідомлення про звалище, яке людина знайшла. Цю інформацію ми обов'язково опрацюємо,_» - [передає](http://www.ukrinform.ua/rubric-society/2079574-na-kabmini-prezentuvali-iteraktivnu-mapu-zvalis.html#) слова **Остапа Семерака** видання «Укрінформ».

**Зображення - uk.vnews.agency, ecomapa.gov.ua**
