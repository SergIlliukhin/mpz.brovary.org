---
title: "Будь готовий до захисту: броварчан запрошують на безкоштовні курси з «вогневої»"
date: 2015-03-13
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "5-j-zagin-oborony"
  - "ak-74"
  - "antonenko"
  - "batalyon"
  - "brovary"
  - "vibir-redaktsiyi"
  - "vogneva"
  - "vogneva-pidgotovka"
  - "granati"
  - "zagin"
  - "zagin-ohorony-i-oborony"
  - "zbroya"
  - "kursi"
  - "novini"
  - "taktichna-meditsina"
  - "teritorialna-oborona"
coverImage: "wp-content/uploads/2015/03/DSC_2755.jpg"
---

**[![DSC_2755](https://mpz.brovary.org/wp-content/uploads/2015/03/DSC_2755.jpg)](https://mpz.brovary.org/wp-content/uploads/2015/03/DSC_2755.jpg)Незважаючи на те, що війна в Україні триває вже понад рік, далеко не всі наші співгромадяни – і навіть не всі чоловіки – встигли за цей час навчитись елементарно користуватися зброєю.**

Хтось переконаний, що війна до Броварів не докотиться і в цьому просто немає потреби, хтось упевнений, що його місце – де завгодно, лише не на фронті, комусь просто не подобається вчитись убивати.  Однак уявімо, що на вулицях нашого міста все ж розпочалися бойові дії. І комусь невимовно пощастило, що під рукою опинився автомат! Добре, якщо вмієш ним користуватись і не роздумуєш на тему «що робити?» при контакті з ворогом. Однак що станеться, якщо зброя поруч, але як з нею швидко та ефективно вправитись – досвіду та навичок немає? Тож аби не було «мучительно больно за бесцельно прожитые годы» у критичний момент, для броварчан, котрі не мають базової військової підготовки, організовані спеціальні навчальні курси «про війну».

[![DSC_2709](https://mpz.brovary.org/wp-content/uploads/2015/03/DSC_2709.jpg)](https://mpz.brovary.org/wp-content/uploads/2015/03/DSC_2709.jpg)

Ініціатива запропонувати броварчанам повчитися користуватися стрілецькою зброєю, вправлятися з військовою амуніцією та спорядженням, отримати базові навички з тактичної медицини в бойових умовах виступив командир 5 загону тероборони Броварів **Віктор Антоненко**. Ще на початку лютого комбат звернувся до броварських активістів ГО «Самопоміч» з пропозицією зібрати першу групу слухачів на курси, аби ті перевірили на собі, як піде навчання, і в подальшому набрати інші групи.

[![DSC_2752](https://mpz.brovary.org/wp-content/uploads/2015/03/DSC_2752.jpg)](https://mpz.brovary.org/wp-content/uploads/2015/03/DSC_2752.jpg)

[![DSC_2828](https://mpz.brovary.org/wp-content/uploads/2015/03/DSC_2828.jpg)](https://mpz.brovary.org/wp-content/uploads/2015/03/DSC_2828.jpg)

На перших заняттях командири батальйону «Бровари» не стали довго розкачуватись і відразу перейшли до справи. Перед десятком перших слухачів прямо на столі розклали навчальну зброю: автомати Калашникова (АК-74), патрони, магазини, гільзи, наступальні та оборонні гранати – Ф1 та РГД-5. Усім цим «щастям» присутніх на курсах неофітів вже незабаром обіцяли навчитись користуватись.

[![DSC_2755](https://mpz.brovary.org/wp-content/uploads/2015/03/DSC_27551.jpg)](https://mpz.brovary.org/wp-content/uploads/2015/03/DSC_27551.jpg)

Але перш за все Антоненко вирішив розповісти про основні елементи форми та спорядження бійця. Віктор Олександрович сам був одягнутий в однострій, а тому демонстрував все прямо на собі: розвантажувальний жилет, портативну систему з питною водою, кобури, наколінники, балаклави, тактичні рукавиці. Усе наявне кожен зі слухачів курсів мав змогу взяти руки, детально роздивитися, одягнути на себе та відчути, наскільки зручно пересуватися в обмундируванні. Іншими словами, навчання проходило в максимально практичному форматі, наскільки це взагалі дозволяли умови аудиторії, адже звісно, що в польових умовах все було би більш наближено до реальності.

[![DSC_2769](https://mpz.brovary.org/wp-content/uploads/2015/03/DSC_2769.jpg)](https://mpz.brovary.org/wp-content/uploads/2015/03/DSC_2769.jpg)

[![DSC_2766](https://mpz.brovary.org/wp-content/uploads/2015/03/DSC_2766.jpg)](https://mpz.brovary.org/wp-content/uploads/2015/03/DSC_2766.jpg)

За тим справа дійшла до зброї. Інший інструктор перед очима слухачів розібрав та зібрав АК-74, продемонстрував усі його складові частини та пояснив їхнє призначення. Те ж саме – з гранатами та магазинами до автоматів. Окремо зупинилися на кулях: які вони бувають, які та в яких ситуаціях краще застосовувати, чим вони відрізняються одна від одної, а також інструктор розвіяв деякі поширені міфи, зокрема про кулі зі «зміщеним центром тяжіння». Також звернули увагу на деякі легенди і небезпеки щодо використання гранат, особливо що стосується їхнього використання в приміщенні.

[![DSC_2778](https://mpz.brovary.org/wp-content/uploads/2015/03/DSC_2778.jpg)](https://mpz.brovary.org/wp-content/uploads/2015/03/DSC_2778.jpg)

[![DSC_2823](https://mpz.brovary.org/wp-content/uploads/2015/03/DSC_2823.jpg)](https://mpz.brovary.org/wp-content/uploads/2015/03/DSC_2823.jpg)

Наприкінці кожен охочий мав можливість спробувати потримати зброю в руках, відчути її вагу та спробувати уявити, наскільки складно пересуватись зі зброєю та боєзапасом в умовах марш-кидку, скажімо, на 20-30 кілометрів. Адже саме такий «захід» вже наступного тижня запланували собі бійці батальйону «Бровари», а потім – ще далі, аж до Житомира – пішим маршем.

[![DSC_2833](https://mpz.brovary.org/wp-content/uploads/2015/03/DSC_28331.jpg)](https://mpz.brovary.org/wp-content/uploads/2015/03/DSC_28331.jpg)

[![DSC_2771](https://mpz.brovary.org/wp-content/uploads/2015/03/DSC_2771.jpg)](https://mpz.brovary.org/wp-content/uploads/2015/03/DSC_2771.jpg)

[![DSC_2724](https://mpz.brovary.org/wp-content/uploads/2015/03/DSC_2724.jpg)](https://mpz.brovary.org/wp-content/uploads/2015/03/DSC_2724.jpg)

На наступну зустріч проанонсували навчання базовим навичкам тактичної медицини у бойових умовах та продовження знайомства зі штатною зброєю українського бійця. Принагідно Віктор Антоненко звернувся до всіх: якщо серед друзів-знайомих є бажаючі долучитись до навчання на курсах з вогневої та медичної підготовки – ласкаво просимо записуватись. Бажаючі можуть заявити про такий свій намір та залишити власні контакти за тел. [067 408 77 68](tel:067%C2%A0408%2077%2068) (Віктор Антоненко, комбат батальйону «Бровари» ).

**Фото Микола Кожемяко**
