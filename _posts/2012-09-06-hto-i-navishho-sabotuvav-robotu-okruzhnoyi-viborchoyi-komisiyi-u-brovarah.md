---
title: "Хто і навіщо саботував роботу окружної виборчої комісії у Броварах?"
date: 2012-09-06
tags: 
  - "vibir-redaktsiyi"
  - "vibori"
  - "vibori-2012"
  - "golova-ovk"
  - "gren"
  - "zamini-v-ovk"
  - "zasidannya-ovk"
  - "kovbasa"
  - "novini"
  - "ovk"
  - "okrug-97"
  - "okruzhna-viborcha-komisiya"
  - "sidanich"
---

[![](https://mpz.brovary.org/wp-content/uploads/2012/09/OVK-budivlya.jpg "ОВК будівля")](https://mpz.brovary.org/wp-content/uploads/2012/09/OVK-budivlya.jpg)Після того, як дивом броварській ОВК [вдалось зібратись 29 серпня на перше - установче - засідання](https://mpz.brovary.org/pershe-zasidannya-brovarskoyi-ovk-proyshlo-z-drugoyi-sprobi-usuperech-pereshkodam-vladi-ta-bez-golovi/) та навіть за відсутності голови комісії провести його та привести членів ОВК до присяги, почались довгі митарства з проведенням другого засідання. Двічі - у неділю 2 вересня та в понеділок 3 вересня - сумлінні члени комісії приходили до місця виконання своїх обов'язків, і двічі не було кворуму. Проте, схоже, це було не випадково і зроблено навмисно.

**Перша спроба: закриті ворота та "таємні" дзвінки про "перенесення засідання"**

У неділю, 2 вересня, засідання мало відбутись о 17:00. Ініціатором його проведення виступила заступниця голови ОВК Клавдія Семенівна Ковбаса (квота фракції "Блок Юлії Тимошенко" – "Батьківщина"), яка за відсутності голови (з якою так і не вдалось зв'язатись) є виконуючою обов'язки голови. Клавдія Ковбаса обзвонила усіх членів ОВК та попередила про засідання, у тому числі і секретаря комісії Максима Сіданіча. За її словами, вона зателефонувала йому напередодні та попередила, що скликає засідання, бо є низка робочих моментів, які потрібно вирішувати без зволікань. Секретар у свою чергу мав підготувати порядок денний та проекти рішень, які виносились на засідання. Однак він цього не зробив. Більше того, він навіть не подбав про те, щоб члени комісії змогли потрапити до приміщення, яке ЦВК визначило місцем їх роботи. Натомість він почав звинувачувати Ковбасу у порушенні процедури скликання засідання, мовляв, вона мала дати йому доручення підготувати документи.

При цьому Сіданич похвалився, що вже має ключі від вхідних дверей та робочого кабінету ОВК. Щоправда, це не допомогло членам комісії потрапити до нього, адже ворота на територію Центру зайнятості були зачинені на замок. Спочатку Сіданіч казав, що охоронець будівлі просто спить і не може відкрити дверей, проте потім з'ясувалось, що ніхто не спав, а не впускати людей охоронцю знову наказав Кузнєцов, принаймні той так сказав. Зрештою членам ОВК таки вдалось зайти всередину - через певний час замки дивним чином відкрились. Проте до цього часу координатор "Наступу" Андрій Качор вже встиг викликати міліцію, щоб зафіксувати черговий факт перешкоджання роботі ОВК. Правоохоронці склали протокол та взяли пояснення у членів окружної комісії.

[![](https://mpz.brovary.org/wp-content/uploads/2012/09/OVK-budivlya-2.jpg "ОВК будівля 2")](https://mpz.brovary.org/wp-content/uploads/2012/09/OVK-budivlya-2.jpg)

І все ж засідання так і не відбулось - не зібрався необхідний кворум. На нього прийшло всього 8 членів комісії: Ковбаса Клавдія Семенівна, Сіданіч Максим Олександрович, Іванчук Олександр Мілентійович, Клименко Віктор Олександрович, Логовченко Юлія Олександрівна, Парфьонова Вікторія Миколаївна, Кравченко Галина Степанівна та Яніцький Мирослав Васильович. І, схоже, це було не випадково, адже в. о. голови запросила на засідання всіх, до кого змогла додзвонитися, ті обіцяли прийти... і не прийшли. І пояснення цього вже дуже скоро було знайдено. Член ОВК Віктор Клименко розповів, що за півтори години до засідання йому зателефонувала якась дівчина та сказала, що засідання відміняється і переноситься на наступний день, проте він їй не повірив і все ж прийшов. Номер, з якого йому телефонували, виявився номером іншого члена комісії Юлії Логовченко. Про дзвінок з повідомленянм про перенесення засідання розповіли потім в. о. голови й інші члени комісії, які не прийшли.

> Зрештою операція по зриву засідання пройшла успішно і члени ОВК змушені були розійтись ні з чим, попередньо домомовшись зібратись наступного дня на 19:00. Клавдія Ковбаса привселюдно дала доручення секретарю підготувати порядок денний та проекти постанов на наступне засідання.

**Спроба друга: свідомі прогули членів ОВК та "ключі від сейфа у голови"**

Наступного дня засідання знову не відбулось з тої ж причини - не зібрався кворум. Прийшли ті самі 8 членів ОВК. Слід сказати, що секретар з ключами від приміщення сильно запізнився, невчасно з'явилась і Юлія Логовченко. На щастя, ворота цього разу були відкриті і люди змогли зайти на територію Центру зайнятості і чекати "ключника" там. Дочекавшись, зайшли у приміщення. Секретар доповів, кому він телефонував з повідомленням про засідання (_на відео проміжок з 4:25 до 7:35_). Результати не втішні: чотирьом членам ОВК він не дозвонився, бо в них був вимкнений телефон, четверо повідомили, що не зможуть прийти, бо знаходяться поза межами міста, один сказав, що запізниться, двоє припинили повноваження, словом, було зрозуміло, що 10 необхідних для проведення засідання членів ОВК не назбирується аж ніяк. Знаючи про це завчасно, секретар все ж навіщось провів реєстрацію присутніх довірених й уповноважених осіб та предстаників ЗМІ.

<iframe src="http://www.youtube.com/embed/CMa5wSSObdQ" frameborder="0" width="420" height="315"></iframe>

Користуючись нагодою, члени ОВК вирішили розібратись з саботажем попередньої спроби засідання та вивести Юлію Логовченко на чисту воду.

<iframe src="http://www.youtube.com/embed/3joGKV8wcoY" frameborder="0" width="420" height="315"></iframe>

А на завершення, зважаючи на запізнення секретаря та постійні проблеми з доступом до приміщення, заступник голови попросила секретаря віддати їй ключі. Сіданіч спочатку не погодився, а тоді зажадав підписання акту прийому-передачі ключів. Присутні на це зажадали від нього продемонструвати такий документ, згідно з яким він отримав ці ключі, бо взагалі не зрозуміло, як і чому ключі від приміщення ОВК опинились у нього, а не у в. о. голови. Такий документ він показувати відмовився, але ключі віддав. Серед них не було ключа від сейфу, де мала зберігатись печатка ОВК, і Клавдія Ковбаса попросила його віддати і цей ключ, та вигукнувши, що ключ від сейфа - у голови ОВК, пан секретар вискочив з приміщення. У якого голови, стали питати люди, адже пані Сємєрєй так і не вступила у свої повноваження.

<iframe src="http://www.youtube.com/embed/Dl4FsRkUj58" frameborder="0" width="420" height="315"></iframe>

> Фактично двічі проведення засідання ОВК було зірване: перше - "таємним" обзвоном про "перенесення засідання", друге - неявкою чотирьох членів, яких було повідомлено про засідання. Та вже наступного дня стало зрозуміло, навіщо було все це "затягування" - щойно ЦВК видало постанову про заміну голови комісії, як засідання стала відбуватись з щоденною регулярністю: 4 вересня успішно пройшло друге засідання, 5 вересня - третє, і явка була висока, і з приміщенням проблем майже не виникало. Про те, як пройшли ці засідання, читайте вже незабаром на "Маєш право знати".
