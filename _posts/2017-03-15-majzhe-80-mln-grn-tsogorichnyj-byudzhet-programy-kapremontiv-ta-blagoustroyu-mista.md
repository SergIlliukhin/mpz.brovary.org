---
title: "Майже 80 млн грн - цьогорічний бюджет програми капремонтів та благоустрою міста"
date: 2017-03-15
author: 
  username: "trydence"
  display_name: "Дмитро Карпій"
categories: 
  - "rozsliduvannya"
  - "vlada"
tags: 
  - "analitika"
  - "blagoustriy"
  - "bmr"
  - "brovary"
  - "vibir-redaktsiyi"
  - "deputati"
  - "kapitalnyj-remont"
  - "komisiya"
  - "novini"
  - "plotnikova"
  - "uzhkg"
  - "finansuvannya"
coverImage: "wp-content/uploads/2017/03/UZHKG-programa-finansuvannya_00002.jpg"
---

**Наприкінці минулого року Броварська міська рада [затвердила](http://brovary-rada.gov.ua/documents/26484.html) програму капітального ремонту, утримання об’єктів житлового фонду та благоустрою міста на 2017-2021 роки. Серед пунктів фінансування – від охорони кладовищ до проектування та будівництва каналізацій і доріг чи ремонту багатоквартирних будинків. Цього грудня депутати схвалили виділення на програму 54 млн грн. Однак, вже в [лютому](https://mpz.brovary.org/anons-9-lyutogo-vidbudetsya-chergova-sesiya-brovarskoyi-miskrady/) гроші [перерозподілили](http://brovary-rada.gov.ua/documents/26725.html), передбачивши 78 млн грн. А наступної [сесії](https://mpz.brovary.org/anons-23-bereznya-vidbudetsya-chergova-sesiya-brovarskoyi-miskoyi-rady/), 23 березня, обранцям [запропонують](http://brovary-rada.gov.ua/documents/26780.html) підкоригувати програму ще раз, на суму 79,5 млн грн.**

Згідно із [чинною редакцією документу](https://onedrive.live.com/view.aspx?resid=76CC13A1B9E773BD!3037&ithint=file%2cxlsx&app=Excel&authkey=!AKjOgU7ygFROjtA), цього року на ремонти житлового фонду піде, в порівнянні, дещиця – **6,5 млн грн** (на капітальні ремонти шатрових дахів, під’їздів, герметизацію швів, огляд ліфтів, утеплення багатоквартирних будинків тощо). Левову частку грошей – **71,6 млн грн** – «з’їсть» благоустрій міста. Із них **30 млн грн** направлять на капітальні ремонти та будівництва, зокрема проектування.

Так, у 2017 році запланували капітально відремонтувати близько десятка вулиць: Зазимський шлях, Залізничну, Василя Кириченка, Київської Русі, Радистів, Петропавлівську, Михайла Мельника, Старченка, Олександра Блока та перехрестя вул. Гагаріна та Героїв Небесної Сотні (зі зміною організації дорожнього руху). А на капітальний ремонт однієї лише вулиці Київської (від вул. Гагаріна до вул. Лісової) в бюджеті передбачили **15,7 млн грн.**

\[caption id="attachment\_35115" align="aligncenter" width="600"\][![](https://mpz.brovary.org/wp-content/uploads/2015/03/kiyivska-rozruha.jpg)](https://mpz.brovary.org/wp-content/uploads/2015/03/kiyivska-rozruha.jpg) Вул. Київську ремонтують вже не менше 5-ти років. На неї та на влаштування тролейбусної лінії за цей час виділили сотні мільйонів гривень\[/caption\]

Серед інших витрат в розділі благоустрою – капремонти міжбудинкових проїздів, зливової каналізації, освітлення тощо. На поточні ремонти має піти лише **865 тис грн.** Також планують профінансувати декілька комунальних підприємств, з поміж яких разюче вирізняється КП «Бровари-Благоустрій». Відомство має отримати аж **37,5 млн грн.**

**За що голосуватимуть депутати 23 березня**

Цього понеділка питання про чергові зміни до програми розглянула постійна комісія Броварської міської ради з питань комунальної власності, приватизації, житлово-комунального господарства та благоустрою. Серед запропонованих «свіжих» змін, які одноголосно погодив колегіальний орган, – додати **100 тис грн** на проект реконструкції шатрових дахів по вул. Білодібровній, 14.

\[caption id="attachment\_67705" align="aligncenter" width="600"\][![](https://mpz.brovary.org/wp-content/uploads/2017/03/UZHKG-programa-finansuvannya_00013.jpg)](https://mpz.brovary.org/wp-content/uploads/2017/03/UZHKG-programa-finansuvannya_00013.jpg) Під час засідання "комунальної" комісії, 13 березня 2017 року\[/caption\]

Як розповіла доповідачка, очільниця УЖКГ **Галина Плотнікова**, цей пункт раніше випадково не потрапив до програми. Дах гостинки перебуває в жахливому стані. Таку вартість лише на проект, а не на сам ремонт, чиновниця пояснила складністю покрівлі.

Окрім того, управління житлово-комунального господарства запропонує міським обранцям додати усім 5-ти комунальним ЖЕКам по **100 тис грн.** На які саме потреби підуть ці кошти, Галина Плотнікова не уточнила, мовляв, у кожного комунального підприємства потреби різні. Це питання викликало нерозуміння в деяких присутніх. Активістка **Ангеліна Козлова** зазначила, що виділяють цілих півмільйона гривень з міського бюджету тільки на комунальні ЖЕКи. Водночас, надавачі комунпослуг могли би просто підняти квартплатню на 3 коп./м2, щоби отримати ці гроші.

Також депутатам запропонують виділити **196 тис грн** на інвентаризацію зелених насаджень. Причому, як зазначила Галина Плотнікова, на таку суму заходи проведуть лише в парках і скверах міста. Не забули і про [«гаражну тему»](https://mpz.brovary.org/garazhnyj-konflikt-memorandum-pro-porozuminnya-spodivayutsya-pidpysaty-vzhe-10-bereznya/): на демонтаж незаконно встановлених металевих споруд пропонують передбачити **100 тис грн.**

[![](https://mpz.brovary.org/wp-content/uploads/2015/05/Garazhi-NVK-SHkola-8-05.2015_00003.jpg)](https://mpz.brovary.org/wp-content/uploads/2015/05/Garazhi-NVK-SHkola-8-05.2015_00003.jpg)

Іще **240 тис грн** в цілому планують надати на капітальний ремонт внутрішньобудинкового проїзду по вул. Кобзарській, 4 і Ярослава Мудрого, 8. У лютому фінансування об’єкта урізали до 26,4 тис. грн.

Одним із найпроблемніших місць дорожньої безпеки присутні під час засідання комісії назвали перехрестя по вулиці Броварської сотні та Кільцевій дорозі. Заступник міського голови **Григорій Голубовський** зазначив, що там, на переході, регулярно збивають дітей. Загалом на проектування, будівництво, реконструкцію та капітальний ремонт світлофорних об'єктів тут цього року програмою передбачено **30 тис грн.** У проекті рішення міськради запланували додати до цієї суми ще **540 тис грн.**

[![](https://mpz.brovary.org/wp-content/uploads/2017/03/UZHKG-programa-finansuvannya_00011.jpg)](https://mpz.brovary.org/wp-content/uploads/2017/03/UZHKG-programa-finansuvannya_00011.jpg)

У черговому коригуванні програми йдеться переважно про перерозподіл вже передбачених на ті чи інші потреби коштів. Найбільше пропонують забрати з охорони двох міських кладовищ – по **100 тис грн**. Як зазначила Галина Плотнікова, цвинтарі вже під охороною, адже управління вже уклало договір із підрядником за нижчою ціною: зекономили по 103,3 тис грн від прогнозованої суми.

Щодо реконструкції вулиці Київської, на яку передбачено більше 15 мільйонів, то на неї знову можуть збільшити фінансування в майбутньому, прогнозує заступник міського голови Григорій Голубовський. _"Готується Постанова Кабінету міністрів про збільшення вартості робіт у будівництві, і вже збільшено вартість матеріалів"_, - зазначив він.

**Програма на перспективу**

Як зазначено в первісному варіанті програми капітального ремонту, утримання об’єктів житлового фонду та благоустрою міста на 2017-2021 роки, яку ухвалили в грудні, протягом 5 років на її фінансування передбачали загалом **240,6** або **253 млн грн** (згідно з різними даними в програмі). Вже в лютому, після коригування, загальна вартість витрат зросла до **267,4 млн грн.** У разі затвердження запропонованого варіанту, управління житлово-комунального господарства прогнозовано має отримати близько **270 млн грн.**

> Традиційно, міські програми, що розраховані на декілька років наперед, піддають корективам неодноразово. Зазвичай чиновники називають такі причини: інфляція, зміна одних потреб на інші, необхідність модернізувати чи просто переробити наявні проекти тощо.

**Фото - Дмитро Карпій**
