---
title: "Реформа системи вивезення сміття з приватного сектору Броварів вийшла на фінішну пряму"
date: 2013-07-30
tags: 
  - "brovary"
  - "vibir-redaktsiyi"
  - "vivezennya-smittya"
  - "zhkg"
  - "komunalna-reforma"
  - "komuntrans"
  - "komuntrans-brovari"
  - "novini"
  - "privatniy-sektor"
  - "reforma-zhkg"
  - "smittya"
  - "spetspaket"
---

**[![Сміттєвоз Комунатранс 2](https://mpz.brovary.org/wp-content/uploads/2013/07/Smittyevoz-Komunatrans-2.jpg)](https://mpz.brovary.org/wp-content/uploads/2013/07/Smittyevoz-Komunatrans-2.jpg)Уже понад півроку у Броварах триває комунальна реформа. Поміж іншого, міська влада внесла зміни у систему вивезення сміття, визначивши нову компанію, що тепер цим опікується– ТОВ «Комунтранс-Бровари». Підприємство – у свою чергу – також внесло корективи у спосіб надання послуги з вивезення твердих побутових відходів для мешканців приватних будинків у нашому місті. Перехід на нову систему, на жаль, не був безболісним, та й нині, коли нова схема вивезення сміття почала нарешті налагоджуватись, зрозуміло, що попереду ще чимало роботи.**

Раніше сміття вивозило КП «Служба замовника», а жителі просто виставляли пакети з  відходами біля своїх будинків вздовж дороги, де їх за затвердженим графіком забирав сміттєвоз. Оплата здійснювалась відповідно до кількості членів сім’ї, прописаних чи зареєстрованих у будинку і не залежала від кількості відходів. На момент реформи ця сума становила близько **8 грн** за 1 особу.

Тепер же броварчани, що мешкають у приватних будинках, сплачують саме за обсяг сміття. ТОВ «Комунтранс-Бровари» запровадили так звану «пакетну» систему вивезення відходів, відповідно до якої мешканці мають купувати та виставляти сміття у спеціальних фірмових пластикових пакетах з логотипом компанії. Ціна такого «нововведення» – **2 гривні 8 копійок**. Місткість пакету – **60 літрів**. Відповідно споживачі послуги платять фіксовану ціну за визначену кількість сміття.

_[![Пакет для сміття Комунатранс 2](https://mpz.brovary.org/wp-content/uploads/2013/07/Paket-dlya-smittya-Komunatrans-2.jpg)](https://mpz.brovary.org/wp-content/uploads/2013/07/Paket-dlya-smittya-Komunatrans-2.jpg)_

[![Пакет для сміття Комунатранс 1](https://mpz.brovary.org/wp-content/uploads/2013/07/Paket-dlya-smittya-Komunatrans-1.jpg)](https://mpz.brovary.org/wp-content/uploads/2013/07/Paket-dlya-smittya-Komunatrans-1.jpg)

Стартувала ця комунальна новація зі «скрипом». Мешканці приватного сектору почали нарікати, що сміття перестали вчасно вивозити, графік руху сміттєвозів було порушено, а пакети днями стояли навулиці, де їх розривали вуличні собаки та розносили бруд по всіх усюдах. Крім того, перший час за фірмовими пакетами потрібно було їздити до КП «Служба замовника», де, зрозуміло, утворювались довжелезні черги, при цьому пакети продавали «по 10 штук в одні руки». Та й загалом люди скаржились на брак інформації про нововведення та не розуміли, у зв’язку з чим та як зміняться умови надання послуги.

Директор ТОВ «Комунтранс-Бровари» **Федорченко Геннадій Геннадійович** підтвердив у розмові з журналістом "Маєш право знати", що спершу дійсно були проблеми зі стартом реформи, але запевнив, що нині їх усі ліквідовано. За його словами, перехідний період від старої форми вивезення сміття до нової завершився у травні, і з червня всі мешканці приватного сектору Броварів перейшли на нову систему.

**Робота над помилками**

Нині суттєво збільшено перелік магазинів, де можна придбати сміттєві пакети ТОВ «Комунатранс-Бровари», про що мешканців було повідомлено відповідними оголошеннями:

_[![Перелік магазинів пакети для сміття](https://mpz.brovary.org/wp-content/uploads/2013/07/Perelik-magaziniv-paketi-dlya-smittya.jpg)](https://mpz.brovary.org/wp-content/uploads/2013/07/Perelik-magaziniv-paketi-dlya-smittya.jpg)_

Також у «Комунтрансі» нам повідомили, що для приватного сектору  нарешті визначено новий – погодинний  – розклад вивезення ТПВ для кожної вулиці. Тож, якщо хтось ще не знає, коли та якою вулицею має їхати сміттєвоз, публікуємо скан-копію даного документа:

[![Графік вивезення сміття Понеділок](https://mpz.brovary.org/wp-content/uploads/2013/07/Grafik-vivezennya-smittya-Ponedilok.jpg)](https://mpz.brovary.org/wp-content/uploads/2013/07/Grafik-vivezennya-smittya-Ponedilok.jpg) [![Графік вивезення сміття Вівторок](https://mpz.brovary.org/wp-content/uploads/2013/07/Grafik-vivezennya-smittya-Vivtorok.jpg)](https://mpz.brovary.org/wp-content/uploads/2013/07/Grafik-vivezennya-smittya-Vivtorok.jpg) [![Графік вивезення сміття Середа](https://mpz.brovary.org/wp-content/uploads/2013/07/Grafik-vivezennya-smittya-Sereda.jpg)](https://mpz.brovary.org/wp-content/uploads/2013/07/Grafik-vivezennya-smittya-Sereda.jpg) [![Графік вивезення сміття Четвер](https://mpz.brovary.org/wp-content/uploads/2013/07/Grafik-vivezennya-smittya-CHetver.jpg)](https://mpz.brovary.org/wp-content/uploads/2013/07/Grafik-vivezennya-smittya-CHetver.jpg) [![Графік вивезення сміття П'ятниця](https://mpz.brovary.org/wp-content/uploads/2013/07/Grafik-vivezennya-smittya-Pyatnitsya.jpg)](https://mpz.brovary.org/wp-content/uploads/2013/07/Grafik-vivezennya-smittya-Pyatnitsya.jpg)

Як зазначив Геннадій Федорченко, ТОВ «Комунтранс-Бровари» не є правонаступником КП «Служба замовника». Тому ті мешканці, які за старою схемою укладали договори з комунальним підприємством та заплатили наперед за послуги вивезення сміття, щоб повернути кошти, мають звертатись в КП. Між мешканцями та новим виконавцем послуг укладатимуться нові договори, у яких будуть закріплені права і обов’язки сторін, перелік надання послуг та умови їх оплати. Якщо послуги надаватимуться неякісно, згідно з умовами договору, то суперечки можна буде розв’язати шляхом проведення переговорів або в судовому порядку.

_[![Договір Комунтранс 1](https://mpz.brovary.org/wp-content/uploads/2013/07/Dogovir-Komuntrans-1.jpg)](https://mpz.brovary.org/wp-content/uploads/2013/07/Dogovir-Komuntrans-1.jpg)_[![Договір Комунтранс 2](https://mpz.brovary.org/wp-content/uploads/2013/07/Dogovir-Komuntrans-2.jpg)](https://mpz.brovary.org/wp-content/uploads/2013/07/Dogovir-Komuntrans-2.jpg)

Насамкінець у «Комунтрансі» закликали мешканців також бути свідомими та відповідальними, не викидати сміття абиде, а користуватись «новою та зручною системою», яка стала популярною і дієвою в багатьох розвинених європейських містах.

**Звіряємо графіки**

Щоб переконатись на власні очі, чи дійсно нова система вивезення сміття запрацювала, кореспонденти «Маєш право знати» вирушили на «місце подій». На одній з вулиць в районі залізничного вокзалу, де, згідно з графіком, сміттєвоз мав проїжджати в період з 10:30 до 11:00, ми так і не дочекались машин «Комунтрансу». Проте і сміттєвих пакетів, виставлених вздовж вулиці, також не було. Одна з місцевих мешканок, до якої ми звернулись, повідомила, що сміття вже вивезли трохи раніше, ніж вказано у розкладі. Разом з тим, жінка розповіла, що загалом задоволена новою системою, проте хотіла б, щоб перелік магазинів, які реалізують спецпакети, збільшився.

А в іншому районі міста, на вулицях Гальбича та Оболонській, сміттєвоз проїхав із запізненням у півтори години. Весь цей час сміття стояло вздовж вулиці. Та попри запізнення працівники достатньо оперативно виконали свою роботу.

[![Сміттєвоз Комунатранс 1](https://mpz.brovary.org/wp-content/uploads/2013/07/Smittyevoz-Komunatrans-1.jpg)](https://mpz.brovary.org/wp-content/uploads/2013/07/Smittyevoz-Komunatrans-1.jpg)

[![Сміттєвоз Комунатранс 2](https://mpz.brovary.org/wp-content/uploads/2013/07/Smittyevoz-Komunatrans-2.jpg)](https://mpz.brovary.org/wp-content/uploads/2013/07/Smittyevoz-Komunatrans-2.jpg)

Слід сказати, що досі не всі мешканці приватного сектору проінформовані про новий графік вивезення ТПВ, а тому, щоб не проґавити сміттєвоз, люди виставляють пакети з самого ранку. Проте, як запевнили у «Комунтрансі», якщо хтось все ж таки не встиг винести сміття у визначений час або автомобіль підприємства  проїхав вашою вулицею раніше, ніж потрібно, потрібно звернутись до компанії, і на цю вулицю відправлять сміттєвоз.

> Загалом же виглядає так, що реформа системи вивезення сміття у приватному секторі вийшла на фінішну пряму, проте ще далека від завершення. Для того, щоб завоювати схвальні відгуки про якість надання послуг, новому підприємству потрібно завершити роботу над помилками, зокрема: чіткіше дотримуватись графіку вивезення сміття, продовжити розширення мережі реалізації спецпакетів, і найголовніше – забезпечити інформування кожного мешканця приватного будинку про новий графік руху сміттєвозів, щоб більше не було «фальстартів» та запізнень, через які міські вулиці легко можуть перетворитися на звалища.
