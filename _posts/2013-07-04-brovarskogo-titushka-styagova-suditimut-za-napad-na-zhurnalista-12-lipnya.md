---
title: "Броварського «тітушка» Стягова судитимуть за напад на журналіста 12 липня"
date: 2013-07-04
author: 
  username: "pravoznaty"
  display_name: "Маєш право знати"
categories: 
  - "announce"
tags: 
  - "boyoviki"
  - "vibir-redaktsiyi"
  - "gromadskiy"
  - "kachor"
  - "novini"
  - "park-peremoga"
  - "partiya-regioniv"
  - "styagov"
  - "sud"
coverImage: "wp-content/uploads/2013/07/demotivators.org_.ua-594564-3.jpg"
---

**[![20130525_191951](https://mpz.brovary.org/wp-content/uploads/2013/07/20130525_191951.jpg)](https://mpz.brovary.org/wp-content/uploads/2013/07/20130525_191951.jpg)Сьогодні, 4 липня суддя Олена Кічинська на підготовчому судовому засіданні оголосила дату початку судового процесу над Сергієм Стяговим – бойовиком, котрий вдарив журналіста «Маєш право знати» Андрія Качора під час громадянського суботника в парку «Перемога» 25 травня.**  

Розгляд справи по суті розпочнеться **12 липня о 14:00 за адресою м. Бровари, вул. Возз’єднання, 1.** Перед засіданням суддя ще раз запропонувала сторонам спробувати досягти примирення, проте цього не відбулось: журналіст **Андрій Качор** як і раніше вимагає від **Стягова** викрити замовників провокацій – в цьому випадку журналіст готовий зняти з бойовика усі обвинувачення. Проте Стягов досі стоїть на позиції, що опинився тоді в парку випадково і «намагався захистити жінок та дітей від Качора», а тому «відштовхнув» журналіста правою рукою. Нагадаємо, що в результаті такого «поштовху» журналіст «Маєш право знати» отримав струс головного мозку та закриту черепно-мозкову травму.

<iframe src="//www.youtube.com/embed/vViSfB1i38k" height="315" width="420" allowfullscreen frameborder="0"></iframe>

З огляду на це представник інтересів Качора у суді **Валерій Лобок** заперечив проти скороченого порядку розгляду справи та наполіг на всебічному дослідженні усіх матеріалів справи та допитів свідків під час відкритого та публічного судового процесу. Окрім того Качор заявив цивільний позов проти Сергія Стягова в розмірі 8 тисяч гривень в якості компенсації моральної шкоди.

Нагадаємо, що в результаті розслідування слідчого [**Олега Громадського**](https://vk.com/id183638261), цього разу Стягова притягають до відповідальності лише за ст. 125 Кримінального кодексу – «нанесення легких тілесних ушкоджень». Міліція та прокуратура не знайшла в діях бойовика ні ознак перешкоджання журналістській діяльності, ні навіть хуліганства. В обвинувальному акті зазначено, що бойовик Стягов вдарив журналіста [«на ґрунті раптово виниклих неприязних стосунків».](https://mpz.brovary.org/slidchiy-boyovik-styagov-vdariv-zhurnalista-cherez-osobistu-nepriyazn/)  Представник Качора подаватиме апеляцію з метою перекваліфікації обвинувачення на більш жорстку статтю, котра передбачає позбавлення волі раніше вже судимому за розбій «броварському «тітушку».

Як вже повідомлялося, місцеві активісти планують  надати процесу максимальної публічності: _«Ми будемо «під мікроскопом» розглядати усі дії сторони захисту та державного обвинувачення, котре зараз намагається «відмазати» Стягова від реальної відповідальності. Кожен правоохоронець, кожен свідок у справі мусять усвідомлювати, що будь-які їхні спроби виправдати «регіоналівського» бойовика можуть бути використані проти них самих»_ - заявив **Андрій Качор** після сьогоднішнього судового засідання.
