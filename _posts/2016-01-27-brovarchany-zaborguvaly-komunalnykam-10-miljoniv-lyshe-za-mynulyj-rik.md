---
title: "Броварчани заборгували комунальникам 10 мільйонів лише за минулий рік"
date: 2016-01-27
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "borg"
  - "borgy"
  - "vibir-redaktsiyi"
  - "vykonavcha-sluzhba"
  - "gurtozhitok"
  - "kvartyra"
  - "novini"
  - "pomeshkannya"
---

**За 2015 рік із 10,686 млн. грн. виконавча служба змогла стягнути на користь комунальників лише 691,887 тис. грн. Не сплачують за комунальні послуги переважно мешканці неприватизованого житла. Тим часом, судитися із боржниками стає невигідно – повертають менше коштів, ніж доводиться платити за позови. Про це під час засідання міськвиконкому 26 січня розповіли броварські чиновники та заступник начальника відділу державної виконавчої служби Броварського міськрайонного управління юстиції.**

Представник відділу уточнив,що станом на початок 2016 року всього завершили виконавчих документів на суму 7,388 млн. грн. Окрім того, до інших відділень виконавчої служби України перенаправили документів на 972,372 тис. грн. Водночас, міський голова **Ігор Сапожко** додав, що служба не стягнула 5 млн. грн. у зв’язку із «неможливістю виконати».

Окрім того, мер акцентував на боргах громадян ЖЕКам. Контори подали претензій усього на **39 тис. грн.** При тому, реальна заборгованість населення становить **1 – 1,5 млн. грн**. Заступник міського голови **Григорій Голубовський** на це зауважив, що більшість неплатників винні по 400-500 грн. Судитися через такі суми місту невигідно, оскільки більше коштів доведеться витратити на судові справи.

В цілому представники броварської влади лишились незадоволеними кількістю виконаних судових рішень щодо заборгованостей. Адже 692 тис. повернених гривень – це лише **6,4%** від загальної кількості.

Тим не менше, зі слів Ігоря Сапожка, виконавча служба накладає арешти на квартири боржників. Окрім того, мер зазначив: більшість неплатників мешкають у неприватизованому житлі. Причому, борги мешканців неприватизованих кімнат у гуртожитках – «колосальні». Як вихід із ситуації, міський голова запропонував робити попередження щодо виселення із помешкань.
