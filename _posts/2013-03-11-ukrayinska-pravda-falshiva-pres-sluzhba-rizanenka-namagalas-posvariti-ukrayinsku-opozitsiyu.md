---
title: "\"Українська правда\": Фальшива прес-служба Різаненка намагалась посварити українську опозицію"
date: 2013-03-11
author: 
  username: "pravoZnaty"
  display_name: "Маєш право знати"
tags: 
  - "vibir-redaktsiyi"
  - "novini"
  - "pres-sluzhba"
  - "rizanenko"
  - "udar"
  - "falshivka"
  - "feysbuk"
coverImage: "wp-content/uploads/2012/08/RPO-foto-3.jpg"
---

[![РПО фото 3](https://mpz.brovary.org/wp-content/uploads/2012/08/RPO-foto-3.jpg)](https://mpz.brovary.org/wp-content/uploads/2012/08/RPO-foto-3.jpg)**Від імені нардепа від УДАРу Павла Різаненка розсилалися фальшиві повідомлення з метою посварити опозиційні партії. Про це [повідомляє](http://www.pravda.com.ua/news/2013/03/10/6985209/) сайт "Українська правда".**

Так, на адресу "Української правди" у неділю зранку надійшло повідомлення нібито від прес-служби Різаненка, в якому він нібито обурювався, що Арсеній Яценюк та Олександр Турчинов не поїхали привітати Юлію Тимошенко з 8 березня.

Відповідна [новина](http://www.pravda.com.ua/news/2013/03/10/6985206/) вийшла на "Українській правді", однак згодом була прибрана після звернення справжніх представників прес-служби Різаненка. Також аналогічна новина з'явилася й на інших новинних сайтах.

Як повідомив [сам Різаненко на своїй сторінці в Facebook](https://www.facebook.com/pavlo.rizanenko/posts/339753902791997), фальшиве повідомлення розсилалося з електронної адреси, яка лише однією буквою відрізняється від його справжньої.

"_Коли біля місяця тому в Фейсбук, в Контакті та на Корреспонденті з'явилось до десятка псевдоРізаненків, це виглядало досить смішно та недолуго. Та й адміністратори мереж спрацювали ефективно, швидко повидаляли псевдоРізаненків. Але так обманути ведучі інформагентства та новинні сайти України, як сьогодні, це вже не смішно. Працюють досить серйозно_", - написав він.

Пізніше справжня прес-служба Різаненка поширила його коментар, в якому він оцінює фальшиве повідомлення як "_безглузду провокацію влади проти опозиції з однією ціллю – розсварити лідерів опозиції та розколоти її на кілька частин_".

"_Хочу нагадати владі та їхнім "технологам", що під час виборчої кампанії -2012 застосування схожого інформаційного бруду не допомогло їм здобути перемогу в 97 окрузі. Так буде і цього разу - брудні технології не спрацюють_", - додав депутат.

Як повідомлялося, подібні технології щодо Різаненка застосовуються вже не вперше.

Так, [1 лютого було створено фальшивий блог Різаненка](/news/2013/02/2/6982745/) на сайті "Кореспондент", який депутат розцінив як намагання розсварити опозиційні сили.

Перед парламентськими виборами в Броварах, за округом у яких був обраний Різаненко, [з'явилися фальшиві бігборди](/news/2012/10/21/6975097/), які нібито показували конфлікт між ним та кандидатом від "Батьківщини".

**Джерело: "[Українська правда](http://www.pravda.com.ua/news/2013/03/10/6985209/)"**
