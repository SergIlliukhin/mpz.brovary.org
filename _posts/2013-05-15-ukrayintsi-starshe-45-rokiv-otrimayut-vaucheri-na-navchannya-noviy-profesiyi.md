---
title: "Українці старше 45 років отримають ваучери на навчання новій професії"
date: 2013-05-15
author: 
  username: "centrzaynyatosti"
  display_name: "Центр зайнятості"
categories: 
  - "kolonka-avtora"
tags: 
  - "brovary"
  - "vaucheri"
  - "pratsevlashtuvannya"
  - "tsentr-zaynyatosti"
---

**[![Підвищення кваліфікації](https://mpz.brovary.org/wp-content/uploads/2013/05/Pidvishhennya-kvalifikatsiyi.jpg)](https://mpz.brovary.org/wp-content/uploads/2013/05/Pidvishhennya-kvalifikatsiyi.jpg)Здавалося  б, працівники з великим досвідом роботи та життєвим багажем - мрія кожного роботодавця. Проте сьогодні людям віком від 45 років та старше важко на рівних конкурувати на ринку праці.**

Інноваційним елементом в роботі служби зайнятості в поточному році стане запровадження перенавчання громадян віком старше 45 років

Старші люди поступаються молоді, вважається, що вони вже не здатні швидко адаптуватись до нових умов, так як більшість професій стають більш автоматизованими та комп’ютеризованими, робочі місця модернізуються, впроваджуються новітні технології, а знання та навички, які були отримані за радянських часів, застарівають, і тому працедавці неохоче беруть на роботу фахівців віком понад 45 років.

Згідно з новим законом України «Про зайнятість» 4 квітня 2013 року набрала чинності Постанову КМУ « Про затвердження Порядку видачі ваучера для підтримки конкурентоспроможності осіб на ринку праці».

Цей Порядок визначає механізм видачі територіальними органами Державної служби зайнятості ваучерів для оплати навчання нової професії або підвищення кваліфікації особам віком старше 45 років, страховий стаж яких становить не менше 15 років. Тобто даним ваучером можуть скористатись всі охочі, старше 45 років з числа **зайнятого** населення. Особи, які на час  виявлення бажання перебувають на обліку у цетрі зайнятості, скористатись ваучером не зможуть (лише після зняття з обліку), не зможуть його отримати і особи, які протягом останніх п’яти років проходили навчання за сприянням служби зайнятості.

Навчання здійснюється професійно-технічними та вищими навчальними закладами, підприємствами, установами та організаціями, які мають ліцензію на провадження діяльності з надання освітніх послуг.

Вартість ваучера встановлюється в межах вартості навчання, але не може перевищувати 10 прожиткових мінімумів для працездатних осіб ( з 1 січня 2013 року – 11470 грн.), визначеного законом на момент прийняття рішення про його видачу.

Оплата ваучерів здійснюється Фондом загальнообов’язкового державного соціального страхування на випадок безробіття.

Підсумовуючи сказане, можна зробити висновок - головне, на що повинен звертати увагу роботодавець, при підборі персоналу, наявність у людини бажання працювати, а не на її вік.

Якщо Вам за 45 років, не треба зневірюватись, якщо Ви хочете йти в ногу з часом – навчайтесь, цікавтесь інноваційними підходами до роботи будьте попереду молоді не тільки у досвіді, а й у знаннях та навичках, в цьому Вам допоможе служба зайнятості.

> _Отримати  більш повну інформації, щодо видачі ваучера Ви можете звернувшись до центру зайнятості за тел.: **6-64-21, 5-58-90.**  Також Ви маєте можливість переглянути  Порядок видачі ваучерів та перелік професій, спеціальностей  та напрямків підвищення кваліфікації, для навчання за яким може бути виданий ваучер на офіційному сайті Броварської міської ради (http://www.brovary.kiev.ua) та Броварської РДА(_ _[http://www.brovary-rda.gov.ua](http://www.brovary-rda.gov.ua))._
