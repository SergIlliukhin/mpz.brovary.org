---
title: "Стадіон, ліцей, театр: штаб по розробці змін до генплану Броварів нарешті перейшов до суті"
date: 2015-06-26
author: 
  username: "komarovskyj"
  display_name: "Комаровський Олексій"
categories: 
  - "hromada"
  - "aktsiyi-zahodi"
tags: 
  - "andryeyev"
  - "brovary"
  - "vibir-redaktsiyi"
  - "generalniy-plan-brovariv"
  - "genplan"
  - "gromada"
  - "novini"
  - "shtab-z-rozrobki-zmin-do-genplanu"
---

**П’яте за ліком засідання Штабу з розробки та обговорення змін до Генерального плану Броварів _нарешті_ пройшло в тому руслі, в якому мали би проходити і всі попередні збори. Це була повноцінна дискусія щодо конкретних питань по містобудівній документації, консультації та пропозиції, а не [конфлікти, чвари та з'ясування процедурних питань і хто кого "головніший"](https://mpz.brovary.org/shtab-zi-zv-yazanimi-rukami-chinovniki-vidmovili-aktivistam-v-dostupi-do-chinnogo-genplanu-brovariv/). Під модеруванням активістки Олени Сіверської 18 червня члени Штабу узагальнили перелік питань до розробника генплану - ДП "Діпромісто" - та обмінялись ідеями, де у Броварах можна було б розташувати театр, стадіон за стандартами УЕФА, ліцей для обдарованої молоді, що робити з родовищем мінеральних вод та чи потрібно прокладання каналізації по всьому місту.**

Почалось засідання з вирішення єдиного організаційного питання - дати та формату наступних зборів, оскільки на них потрібно запросити представників Українського державного науково-дослідного інституту проектування міст «Діпромісто». У громадських активістів та депутатів, які входять до складу Штабу, накопичилось чимало запитань до розробників змін до Генерального плану Броварів, відтак настав час їх задати й отримати відповіді. Визначивши коло необхідних фахівців - головного інженера проекту, експертів з інженерного захисту території та транспорту, - члени штабу  доручили заступнику мера Броварів Василю Андрєєву  запросити їх на наступне засідання.

[![ШТАБ №5 (3)](https://mpz.brovary.org/wp-content/uploads/2015/06/SHTAB-5-3.jpg)](https://mpz.brovary.org/wp-content/uploads/2015/06/SHTAB-5-3.jpg)

[![ШТАБ №5 (167)](https://mpz.brovary.org/wp-content/uploads/2015/06/SHTAB-5-167.jpg)](https://mpz.brovary.org/wp-content/uploads/2015/06/SHTAB-5-167.jpg)

[![ШТАБ №5 (123)](https://mpz.brovary.org/wp-content/uploads/2015/06/SHTAB-5-123.jpg)](https://mpz.brovary.org/wp-content/uploads/2015/06/SHTAB-5-123.jpg)

Темою для бесіди з фахівцями мають стати близько сотні пропозицій та зауважень, які в загальному підсумку сформулювали члени Штабу. Їх попередньо направлять до установи, щоб доповідачі підготувались до зустрічі. Представникам "Діпроміста" дадуть кілька варіантів дати зустрічі, щоб вони змогли вибрати зручнішу - або **2 липня**, або **9 липня**. Час початку - о **17:00**.

Однією із важливих тем, яку обговорили на засіданні, стали [громадські слухання на тему підтоплення старої частини міста](https://mpz.brovary.org/gromadski-sluhannya-z-pytan-pidtoplennya-mista-gromada-sluhala-lektor-plavav/), які нещодавно відбулись в в школі № 1. Як розповіла представник ГО «Громадські активісти» **Ірина Нілова**, новий проект Генерального плану Броварів включає Схему інженерного захисту території міста. Цей документ якраз і передбачає шляхи вирішення проблеми, є навіть калькуляція, скільки на це потрібно грошей - близько 220 млн грн. При цьому присутні наголосили, що окрім цього документу, необхідно розробити так зване ТЕО - техніко-економічне обгрунтування, - яке, на думку активістів, зробить очевидним той факт, то забудовувати ІІ житловий район по вул. Богунського - Маяковського не можна.

[![ШТАБ №5 (107)](https://mpz.brovary.org/wp-content/uploads/2015/06/SHTAB-5-107.jpg)](https://mpz.brovary.org/wp-content/uploads/2015/06/SHTAB-5-107.jpg)

[![ШТАБ №5 (38)](https://mpz.brovary.org/wp-content/uploads/2015/06/SHTAB-5-38.jpg)](https://mpz.brovary.org/wp-content/uploads/2015/06/SHTAB-5-38.jpg)

Частину свої зауважень зачитали і представники ініціативи "Нове місто - Бровари", які зокрема наголосили, що у проекті змін до генплану не визначено етапність його виконання, зокрема ніде не сказано, що спершу мають будуватись садочки і школи, а вже потім - нові багатоповерхівки. Через це є ризик, що приватні забудовники зводитимуть нові висотки, а соціальної інфраструктури під них ніхто не створюватиме. На це працівники броварського управління архітектури та містобудування, присутні на засіданні, зауважили, що такого законодавством не передбачено і в генплан закласти не можна. При цьому не запропонували ніяких шляхів, як можна убезпечитись від такого негативного сценарію.

[![ШТАБ №5 (73)](https://mpz.brovary.org/wp-content/uploads/2015/06/SHTAB-5-73.jpg)](https://mpz.brovary.org/wp-content/uploads/2015/06/SHTAB-5-73.jpg)

[![ШТАБ №5 (48)](https://mpz.brovary.org/wp-content/uploads/2015/06/SHTAB-5-48.jpg)](https://mpz.brovary.org/wp-content/uploads/2015/06/SHTAB-5-48.jpg)

[![ШТАБ №5 (121)](https://mpz.brovary.org/wp-content/uploads/2015/06/SHTAB-5-121.jpg)](https://mpz.brovary.org/wp-content/uploads/2015/06/SHTAB-5-121.jpg)

Від депутата Броварської міської ради **Олега Іваненка** також прозвучала ціла низка пропозицій. Зокрема він наголосив, що у Генплані потрібно врахувати потреби броварчан у таких закладах як театр, музеї та виставкові зали. Крім того, він озвучив ідею реконструювати будівлю ЗОШ №1, а також на її  території створити Школу мистецтв. Іншу думку з цього приводу висловила Ірина Нілова. Нагадавши про те, що школа №1 є одним із найстаріших навчальних закладів міста (у селі Бровари тут була церковно-приходська школа), Ірина Дмитрівна запропонувала залишити її приміщення як історичну пам’ятку, а на базі школи створити ліцей для талановитої молоді.

[![ШТАБ №5 (96)](https://mpz.brovary.org/wp-content/uploads/2015/06/SHTAB-5-96.jpg)](https://mpz.brovary.org/wp-content/uploads/2015/06/SHTAB-5-96.jpg)

[![ШТАБ №5 (69)](https://mpz.brovary.org/wp-content/uploads/2015/06/SHTAB-5-69.jpg)](https://mpz.brovary.org/wp-content/uploads/2015/06/SHTAB-5-69.jpg)

[![ШТАБ №5 (91)](https://mpz.brovary.org/wp-content/uploads/2015/06/SHTAB-5-91.jpg)](https://mpz.brovary.org/wp-content/uploads/2015/06/SHTAB-5-91.jpg)

Окремою темою обговорення стала [земельна ділянка у майже  95 га](https://mpz.brovary.org/imenem-ukrayini-sud-vchergove-pidtverdiv-nezakonnist-vidchudzhennya-95-gektariv-u-brovarah/) по вул. Кутузова (колишні землі "Радіопередавального центру"), на якій планувалось будівництво фармацевтичного заводу, що викликало спротив серед населення. Депутат Броварської міської ради **Роман Сімутін** (заочно, присутнім не був) у своєму письмовому зверненні запропонував цю резервну територію віддати під садибну та блоковану забудову. Депутат Іваненко також підтримав ідею залити її як резерв під житлову забудову, зокрема для майбутнього виділення цієї землі для учасників АТО. Водночас Ірина Нілова запропонувала з'ясувати до наступного засідання, у чиїй власності наразі перебувають ці 95 га, щоб зрозуміти, чи може громада взагалі ними розпоряджатись.

[![ШТАБ №5 (149)](https://mpz.brovary.org/wp-content/uploads/2015/06/SHTAB-5-149.jpg)](https://mpz.brovary.org/wp-content/uploads/2015/06/SHTAB-5-149.jpg)

[![ШТАБ №5 (166)](https://mpz.brovary.org/wp-content/uploads/2015/06/SHTAB-5-166.jpg)](https://mpz.brovary.org/wp-content/uploads/2015/06/SHTAB-5-166.jpg)

Ще одне питання, у якому думки присутніх розійшлись — де розмістити [запланований стадіон](https://mpz.brovary.org/sapozhko-zayaviv-shho-u-brovarah-zbuduyut-noviy-stadion-za-koshti-uyefa/) за стандартами УЕФА. Кілька місяців тому влада заявила, що планує розмістити спортивний комплекс на запасному полі стадіону «Спартак» у парку "Перемога". Натомість депутат Іваненко запропонував таку споруду звести на території колишнього ДП "Конярство України" по вул. Вокзальній. Представник ініціативної групи «Нове місто — Бровари», архітектор **Ірина Нікітчина** висловила думку, що стадіон такого рівня краще було б збудувати у ІІ районі, де замість багатоквартирної забудови краще зробити рекреаційну зону. А от територію колишнього "Конярства", на її переконання, краще використати під промислові цілі - оскільки її оточують промислові об'єкти та залізниця.

[![ШТАБ №5 (66)](https://mpz.brovary.org/wp-content/uploads/2015/06/SHTAB-5-66.jpg)](https://mpz.brovary.org/wp-content/uploads/2015/06/SHTAB-5-66.jpg)

Представники громадської організації ветеранів-будівельників також звернули увагу присутніх на те, що новий генплан повинен передбачати будівництво в межах міста сміттєво-переробного заводу, а також вирішення проблеми прокинення у ґрунт «трупної палички» з північного кладовища міста, яка з дощовими водами може потрапити в район водозабору біля Рожівки. «Ми зараз уже п’ємо нехорошу воду», — зазначив один із їх представників. Виправданням того, що такий сміттєво-переробний завод необхідний, пояснюється тим, що сміттєві звалища, куди вивозяться відходи з міста, вже вкрай заповнені і найближчим часом їх просто не буде куди дівати.

[![ШТАБ №5 (13)](https://mpz.brovary.org/wp-content/uploads/2015/06/SHTAB-5-13.jpg)](https://mpz.brovary.org/wp-content/uploads/2015/06/SHTAB-5-13.jpg)

[![ШТАБ №5 (21)](https://mpz.brovary.org/wp-content/uploads/2015/06/SHTAB-5-21.jpg)](https://mpz.brovary.org/wp-content/uploads/2015/06/SHTAB-5-21.jpg)

Одним з останніх питань, яке обговорили на засіданні, стали джерела підземних мінеральних вод, які розташовані поблизу Геологорозвідки. Члени Штабу акцентували увагу на тому, що новий генеральний план міг би передбачити створення санаторно-курортної зони у нашому місті. Водночас, як розповіла пані Нілова, територія, на якій розташовані лікувальні родовища, юридично належить пивзаводу «Оболонь», а тому добування мінеральних вод може бути лише сумісним. Чиновники ж зауважили, що ці джерела перебувають не а межах міста, а на прилеглій території лісового масиву, який обслуговує Дарницьке лісопаркове господарство м. Києва.

[![ШТАБ №5 (208)](https://mpz.brovary.org/wp-content/uploads/2015/06/SHTAB-5-208.jpg)](https://mpz.brovary.org/wp-content/uploads/2015/06/SHTAB-5-208.jpg)

[![ШТАБ №5 (246)](https://mpz.brovary.org/wp-content/uploads/2015/06/SHTAB-5-246.jpg)](https://mpz.brovary.org/wp-content/uploads/2015/06/SHTAB-5-246.jpg)

[![ШТАБ №5 (224)](https://mpz.brovary.org/wp-content/uploads/2015/06/SHTAB-5-224.jpg)](https://mpz.brovary.org/wp-content/uploads/2015/06/SHTAB-5-224.jpg)

На цьому півторагодинне засідання добігло свого завершення, й присутні домовились зустрітись на початку липня - на круглому столі за участі фахівців «Діпроміста». Слід сказати, що після цих зборів навіть зазвичай не дуже активні члени Штабу - молодики з громадських формувань та об'єднань за здорове майбутнє - залишились задоволеними, бо почули багато нового та цікавого, й побачили, що нарешті обговорення перейшло до суті генплану.

> Коли стане відомою точна дата наступного розширеного засідання Штабу з розробки та обговорення змін до Генплану Броварів за участі розробників, "Маєш право знати" повідомить своїх читачів. Засідання планується відкритим для громадськості та передбачає активне залучення мешканців до дискусії.
