---
title: "Хроніки сесії: як депутати розпорядились комунальною власністю броварчан"
date: 2012-04-17
author: 
  username: "pravoZnaty"
  display_name: "Маєш право знати"
tags: 
  - "brovary"
  - "brovarska-miska-rada"
  - "brovaryi"
  - "vibir-redaktsiyi"
  - "novini"
  - "sesiya"
coverImage: "wp-content/uploads/2012/04/sesiya_screen.jpg"
---

[![](https://mpz.brovary.org/wp-content/uploads/2012/04/sesiya_screen.jpg "sesiya_screen")](https://mpz.brovary.org/wp-content/uploads/2012/04/sesiya_screen.jpg)На [минулій сесії міськради](https://mpz.brovary.org/zavtra-vidbudetsya-20-ta-chergova-sesiya-brovarskoyi-miskoyi-radi/), яка проходила 12 квітня, було ухвалено низку рішень стосовно комунальної власності м. Бровари. Ми підготували короткий виклад змісту даних рішень. То ж читайте у нашому матеріалі про те, що саме списало зі свого балансу Управління освіти, який автомобіль отримала телестудія «Наше місто», скільки коштує в’їзний знак «Бровари», майдан «Свободи», парк на Торгмаші та сквер біля міськради та кому їх передали на баланс, скільки осіб приватизували кімнати у гуртожитках, які об’єкти буде приватизовано у 2012 році та що заплановано здати цього року в оренду тощо.

1\. Для вдосконалення системи управління комунальним майном територіальної громади м. Бровари було затверджено [Порядок списання комунального майна](https://brovary-rada.gov.ua/sites/default/files/doc/2012/pr_ses/dodatok_spusannja_mainak.doc) територіальної громади м. Бровари з балансів комунальних підприємств, установ, організацій м. Бровари та інших суб’єктів, які обліковують на балансах вказане майно.

2\. Міська рада надала [дозвіл на списання комунального майна](http://docs.pravo-znaty.org.ua/p963/16.03.2012), що перебуває на балансі Управління освіти. Зокрема було списано 242 назви основних засобів загальною залишковою вартістю 10 884 грн на момент списання, первісна вартість – 22 786 грн. Причина списання – «непридатність до подальшого використання». Серед списаних речей – переважно посуд (виделки, тарілки, ложки, стакани, каструлі тощо), меблі (парти, стільчики, лави, тумбочки тощо), шкільне приладдя (підручники, мікроскопи, макети гербаріїв тощо) та білизна (халати, рушники, простині, наволочки, фартухи, штори тощо). Також списано один баян «Кременне». Весь перелік можна переглянути [тут](https://brovary-rada.gov.ua/sites/default/files/doc/2012/pr_ses/dodatok_spusannja_maina_kp_slygba_zamovnuka.doc). Також було надано дозвіл КП «Броваритепловодоенергія» на списання ємкості 25 куб. метрів первісною вартістю 564 грн, залишкова вартість – 202 грн.

3\. Рішенням міськради з балансу КП «Служба замовника» на баланс спеціалізованого комунального підприємства «Броварська ритуальна служба» [було передано](https://brovary-rada.gov.ua/sites/default/files/doc/2012/pr_ses/dodatok_spusannja_maina_kp_slygba_zamovnuka.doc) 17 одиниць майна, зокрема детектор валют, насос циркулярний, перфоратор, пилку дискову, принтер, стіл, 8 стільців, стрічкову та углову шліф-машину, тачку будівельну. Виконавчий комітет передав комунальній телестудії «Наше місто» автомобіль ВАЗ-21099 первісною вартістю 33384 грн. З балансу управління ЖКГ на баланс «Служби замовника» передано комунального майна на 4,838 млн грн. Зокрема передано 6 сміттєвих майданчиків (по вул. Короленка, 56-56а, 70, 70б, Черняховського, 23а, 23б, 23в), а також – увага! – передано в’їзний знак «Бровари» (первісна вартість – 492 тис грн, залишкова – 394 тис грн), Майдан «Свободи» (первісна вартість – 4,518 млн грн, залишкова – 3,257 млн грн), парк в районі масиву «Торгмаш» по вул. Олімпійській (первісна вартість – 283 тис грн, залишкова – 227 тис грн), сквер по вул. Гагаріна, 15 (первісна вартість – 843 тис грн, залишкова – 720 тис грн), та 40 контейнерів для збору твердих побутових відходів загальною вартістю 83 тис грн.

4\. Рішенням «[Про приватизацію житлових приміщень гуртожитків](http://docs.pravo-znaty.org.ua/p954/16.03.2012)» було передано у приватну власність мешканцям кімнати у гуртожитках, що знаходяться за адресами: по вул. Київській, 298А (23 особам), по вул. Степана Разіна, 24 (2 особам), по вул. Кутузова, 10 (10 особам) та по вул. Короленка, 65 (9 особам). Виготовляти документи по оформленню права власності на житло та видавати приватизаційні платіжні доручення на одержання житлових чеків на житлові приміщення буде фірма «Дім».

5\. [Внесено зміни](http://docs.pravo-znaty.org.ua/p949/16.03.2012) до порядку відрахування господарськими організаціями до місцевого бюджету частини прибутку (доходу) на 2012 рік», згідно з якими звіт про нарахування та сплату частини чистого прибутку (доходу) господарські організації тепер мають подавати не до Управління економіки Броварської міської ради, а до Фінансового управління.

6\. Затверджено [Програму приватизації об’єктів](https://brovary-rada.gov.ua/sites/default/files/doc/2012/pr_ses/dodd1.doc) права комунальної власності територіальної громади м. Бровари на 2012 рік та визначено [перелік таких об’єктів, що підлягають приватизації у 2012 році](https://brovary-rada.gov.ua/sites/default/files/doc/2012/pr_ses/dodd2d.doc). Такими об’єктами визначено: адміністративно-побутове приміщення з прибудовами разом із земельною ділянкою по вул. Металургів, 52 (шляхом проведення аукціону) та окремо розташована нежитлова споруда водонапірної вежі разом з земельною ділянкою по вул. Фрунзе, 2 (шляхом викупу). Також управління комунальної власності надало [інформацію про приватизацію об’єктів комунальної власності у 2011 році](https://brovary-rada.gov.ua/sites/default/files/doc/2012/pr_ses/dodd3d.doc). З двох об’єктів було продано лише 1 – вбудоване нежитлове приміщення по вул. Гагаріна, 5. Його викупило приватне підприємство «Шор» за 277 680 грн. Інший об’єкт – вбудоване нежитлове приміщення по вул. Київській, 292 орендар – ТОВ «Господарчі товари» - попросив не здійснювати дії стосовно приватизації даного приміщення.

7\. У комунальну власність територіальної громади [було прийнято 2 квартири](http://docs.pravo-znaty.org.ua/p950/16.03.2012): трикімнатну квартиру №72 у будинку 23в по вул. Черняховського загальною площею 97,1 кв. м, яка перебувала у приватній спільній частковій власності 4 громадян, та однокімнатну квартиру № 245 в житловому будинку №8б по вул. Олімпійській загальною площею – 34,2 кв.м, що перебувала у власності Спеціального проектно-конструкторсько-технологічного бюро Українського товариства глухих.

8\. Погоджено [перелік об’єктів](https://brovary-rada.gov.ua/sites/default/files/doc/2012/pr_ses/ddooddda.doc), що перебувають у спільній сумісній власності територіальної громади міста Бровари Київської області та територіальних громад сіл та селищ Броварського району, для передачі в оренду на конкурсних засадах або єдиному заявнику. Зокрема для передачу в оренду було визначено 4 об’єкта (орендодавець – Броварська центральна районна лікарня): частина нежитлового приміщення 1-го поверху поліклініки (погодинно) по вул. Шевченка, 14 (площа – 15 кв. м.); частина нежитлового приміщення 4-го поверху поліклініки по вул. Шевченка, 14 (площа – 30 кв. м.); частина нежитлового приміщення 1-го поверху терапевтичного корпусу по вул. Шевченка, 14 (площа – 2 кв. м.); частина нежитлового приміщення 1-го поверху хірургічного корпусу по вул. Шевченка, 14 (площа – 2 кв. м.).

Також було внесено низку змін до [Методики розрахунку](https://brovary-rada.gov.ua/sites/default/files/doc/17s/Dodatok458.doc) і порядок використання плати за оренду комунального майна територіальної громади м. Бровари в новій редакції, [скориговано перелік основних засобів](https://brovary-rada.gov.ua/sites/default/files/doc/2012/pr_ses/dodatok_sos_lybustok.doc), що перебували на балансі соціально-реабілітаційного центру (дитяче містечко) «Любисток» і тепер передані на баланс Броварської центральної районної лікарні.

Незабаром читайте на "Маєш право знати" короткий виклад соціальних, земельних та інших рішень, які також було ухвалено [12 квітня на сесії Броварської міської ради](https://mpz.brovary.org/zavtra-vidbudetsya-20-ta-chergova-sesiya-brovarskoyi-miskoyi-radi/).
