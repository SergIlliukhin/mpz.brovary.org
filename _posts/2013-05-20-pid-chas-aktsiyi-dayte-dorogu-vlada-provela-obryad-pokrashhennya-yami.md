---
title: "Під час акції «Дайте дорогу!» влада провела показовий «обряд покращення ями»"
date: 2013-05-20
author: 
  username: "kachor"
  display_name: "Андрій Качор"
categories: 
  - "aktsiyi-zahodi"
tags: 
  - "vibir-redaktsiyi"
  - "vo-svoboda"
  - "dayte-dorogu"
  - "demokratichniy-alyans"
  - "dorogi"
  - "novini"
  - "pokrashhennya"
  - "udar"
---

[![IMG_9415_resize](https://mpz.brovary.org/wp-content/uploads/2013/05/IMG_9415_resize.jpg)](https://mpz.brovary.org/wp-content/uploads/2013/05/IMG_9415_resize.jpg)**Близько півтисячі дорожніх ям, що можуть пошкодити автомобіль – саме стільки «поїденого» асфальту у Броварах нарахували місцеві активісти, котрі 17 травня провели акцію «Дайте дорогу».**

Автоколона з понад десятка автомобілів рушила від вїзду до Броварів з боку Києва на пошук найбільших міських ям та вибоїн. Перед цим активісти УДАРу, «Свободи» та «Демократичного Альянсу» встановили біля стели «Бровари» стилізований попереджувальний знак «Покращена дорога», аби автовласники готувались до «танкодрому» замість рівної дороги. Біля кожної знайденої чергової ями учасники акції зупинялись та обмальовували шматок «покращеної» дороги люмінесцентною фарбою, щоб попередити водіїв про небезпеку.

[![IMG_9431_resize](https://mpz.brovary.org/wp-content/uploads/2013/05/IMG_9431_resize.jpg)](https://mpz.brovary.org/wp-content/uploads/2013/05/IMG_9431_resize.jpg)

[![IMG_9531_resize](https://mpz.brovary.org/wp-content/uploads/2013/05/IMG_9531_resize.jpg)](https://mpz.brovary.org/wp-content/uploads/2013/05/IMG_9531_resize.jpg)

«_Через те, що влада вчергове кинула мешканців напризволяще – цього разу в контексті розбитих доріг – ми намагаємось хоча б застерегти водіїв від необережної їзди залишками броварських автошляхів. Сьогодні пересування місцевими дорогами в принципі небезпечне, адже розбите дорожнє покриття – це одна з найпопулярнішим нині причин ДТП. А це вже не питання коштів на ремонт авто – це питання життя та здоров’я людей. Тому ми позначаємо найбільші ями, щоб водії могли вчасно зреагувати на чергову «асфальтну прірву» на своєму шляху_», - пояснив мету акції один з учасників акції, заступник голови броварського осередку УДАРу та місцевий депутат **Юрій Чередник.**

[![IMG_9505](https://mpz.brovary.org/wp-content/uploads/2013/05/IMG_9505.jpg)](https://mpz.brovary.org/wp-content/uploads/2013/05/IMG_9505.jpg)

Кульмінацією акції мало стати позначення найбільшої броварської дорожньої ями – тої, що на виїзді з Броварів в бік села Калинівка. Це місце вже призвело до кількох масштабних ДТП, коли в автівок просто відлітали колеса разом з віссю. Водії щоразу змушені виїжджати на полосу зустрічного руху, аби проїхати хоча б по найменшим ямам та об’їхати найглибші. Окремі відрізки цієї «дороги» нездоланні навіть для фур. В інших місцях водії не можуть їхати на швидкості більше, ніж 10-15 км за годину.

[![IMG_9634_resize](https://mpz.brovary.org/wp-content/uploads/2013/05/IMG_9634_resize.jpg)](https://mpz.brovary.org/wp-content/uploads/2013/05/IMG_9634_resize.jpg)

Однак, прибувши до вказаного місця, автоколона з подивом зауважила, що анонсований «обряд "покращення" головної броварської  ями» вже відбувається без них! Біля зруйнованої дороги вже стояли ремонтники, які лагодили ями в кращих традиціях «України для людей» - тобто безрезультатно. Вибоїни засипали якимось порубаним асфальтом, складалось враження, що ями наповнили подрібненим покриттям з якоїсь іншої дороги неподалік. На ділянці не було жодної одиниці спецтехніки, крім двобортного ЗІЛу, а сам «ремонт» проводився за допомогою… звичайної мітли та якогось дивного дерев’яного пристрою невідомого походження та призначення.

[![IMG_9614_resize](https://mpz.brovary.org/wp-content/uploads/2013/05/IMG_9614_resize.jpg)](https://mpz.brovary.org/wp-content/uploads/2013/05/IMG_9614_resize.jpg)

[![IMG_9617_resize](https://mpz.brovary.org/wp-content/uploads/2013/05/IMG_9617_resize.jpg)](https://mpz.brovary.org/wp-content/uploads/2013/05/IMG_9617_resize.jpg)

[![IMG_9620_resize](https://mpz.brovary.org/wp-content/uploads/2013/05/IMG_9620_resize.jpg)](https://mpz.brovary.org/wp-content/uploads/2013/05/IMG_9620_resize.jpg)

Побачивши активістів з прапорами та плакатами, «ремонтники» спочатку припинили працювати, але потім за наказом начальства продовжили мітлою змітати шматки асфальту в ями та утрамбовувати його ногами. Спробувавши ногою сколупнути цей «новий асфальт», нашому кореспонденту це вдалося без зусиль: асфальт не був жодним чином закріплений в ямі, а тому вивалювався з неї з першої ж спроби. Не важко уявити, через скільки годин – а то й хвилин інтенсивного руху - з ям повилітає все «покращення».

[![IMG_9624_resize](https://mpz.brovary.org/wp-content/uploads/2013/05/IMG_9624_resize.jpg)](https://mpz.brovary.org/wp-content/uploads/2013/05/IMG_9624_resize.jpg)

[![IMG_9549_resize](https://mpz.brovary.org/wp-content/uploads/2013/05/IMG_9549_resize.jpg)](https://mpz.brovary.org/wp-content/uploads/2013/05/IMG_9549_resize.jpg)

[![IMG_9551_resize](https://mpz.brovary.org/wp-content/uploads/2013/05/IMG_9551_resize.jpg)](https://mpz.brovary.org/wp-content/uploads/2013/05/IMG_9551_resize.jpg)

[![IMG_9456_resize](https://mpz.brovary.org/wp-content/uploads/2013/05/IMG_9456_resize.jpg)](https://mpz.brovary.org/wp-content/uploads/2013/05/IMG_9456_resize.jpg)

«_Перед нами – черговий та очевидний доказ окозамилювання з боку влади. Броварські чиновники не зацікавлені ремонтувати дорогу – їм значно зручніше зімітувати якісь дії, якесь «покращення», ніж реально виконувати свої функції. Якби дороги якісно відремонтували раз і назавжди – владі не було б звідки красти бюджетні кошти при регулярному «ямковому» ремонті. А так – завжди є де поцупити асфальт для шикарних доріг до чиновницьких дач_», - прокоментував ситуацію присутній на акції голова броварської районної організації ВО «Свобода» **Олег Шевчук.**

Активістам ледь вистачило десятків балонів фарби, аби позначити усі ями на цьому невеликому відрізку дороги. Водії, котрі в цей час «проповзали» на своїх автівках поруч, схвально гуділи клаксонами та висловлювали підтримку через відчинені вікна кабін та салонів – «благо», швидкість руху «покращеною» дорогою дозволяла спілкуватись з активістами.

[![IMG_9571_resize](https://mpz.brovary.org/wp-content/uploads/2013/05/IMG_9571_resize.jpg)](https://mpz.brovary.org/wp-content/uploads/2013/05/IMG_9571_resize.jpg)

_«Те, що зараз робиться на броварських дорогах – ось це справжній фашизм, який Сапожко та його поплічники розвивають у Броварах. Натомість вони «воюють» з власними фобіями, зганяючи людей та залучаючи десятки автобусів на «антифашистські» марші, котрі перетворюються на грандіозну п’янку та брутальне побиття журналістів гопниками з Партії регіонів під прикриттям «Беркуту». За ті гроші, які влада витратила на «боротьбу з фашизмом», можна було б відремонтувати не один кілометр доріг. Але це – не завдання броварської влади. Їі завдання сьогодні – перетворити броварчан-бюджетників на гарматне м'ясо, бидло, яким після участі в цих «антифашистських» маршах тепер соромно вийти на вулицю та дивитись людям у вічі. Сапожко, Кузнецов та Голубовський, які займалися цим безпосередньо, сьогодні будують у Броварах «покращений фашизм»,  в тому числі й на дорогах_», - прокоментував побачене учасник акції **Андрій Качор.**

_«Ганебний стан доріг у Броварах не можна виправдати тим, що нині у такому ж стані перебувають автошляхи по всій країні. Адже причина всюди одна - засилля корупції. Якби дороги дійсно клались з дотриманням усіх технологій, а всі кошти, виділені на них, дійсно йшли на ремонтні роботи, ми б мали нині зовсім іншу ситуацію. А так корупціонери вбивають двох зайців водночас - і гроші отримують, і створюють передумови для того, щоб через кілька років знову "провести ямковий ремонт", який забезпечить черговий транш відкатів. Тому для того, щоб дороги дійсно ставали кращими, потрібно боротись з таким явищем як корупція в цілому», -_ додала активістка броварського осередку партії "Демократичний Альянс" **Аліна Дяченко**.

[![IMG_9417_resize](https://mpz.brovary.org/wp-content/uploads/2013/05/IMG_9417_resize.jpg)](https://mpz.brovary.org/wp-content/uploads/2013/05/IMG_9417_resize.jpg)

Наприкінці акції голова партії УДАР у Броварах **Роман Сімутін** заявив, що якщо вже найближчим часом міська влада не займеться дорогами по-справжньому, активісти почнуть об’єднувати місцевих автовласників для подачі колективних судових позовів проти влади з вимогою компенсації витрат на ремонт автомобілів, котрі зазнали ушкоджень в результаті поганої якості доріг.
