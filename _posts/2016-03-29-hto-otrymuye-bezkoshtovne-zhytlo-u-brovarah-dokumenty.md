---
title: "Хто отримує безкоштовне житло у Броварах? ДОКУМЕНТИ"
date: 2016-03-29
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "bezkoshtovne-zhytlo"
  - "brovary"
  - "vibir-redaktsiyi"
  - "zhitlo"
  - "kvartyrna-cherga"
  - "novini"
coverImage: "wp-content/uploads/2016/03/20061.jpg"
---

**Наприкінці зими у Броварах відбулася нетривіальна подія: «масова» роздача безкоштовних квартир місцевим мешканцям.  В експлуатацію вводили чергові два будинки ЖК «Зелений квартал», частина квартир якого забудовник зобов’язувався передати місту в якості пайової участі або як ще його називають - «соціального житла».**  

Вручення ордерів на квартири у новобудові міські чиновники перетворили на урочистість: спочатку під спалахами фотокамер вручили новим власникам ордери, за тим – так само урочисто – вручали ключі від нових квартир вже безпосереднього у житловому комплексі. [Лояльні до міської влади ЗМІ](http://revisor.org.ua/vipusk-6-44-vid-18-lyutogo-2016r/826-v-lisovomu-kvartali-oselylosya-shchastya) подали подію як велику перемогу броварських чиновників, хоча й направду видача безкоштовних квартир у нашому місті траплається досить рідко. Проте головним акцентом ставилося те, що нібито більшість квартир отримали учасники бойових дій в зоні АТО та ветерани війни на Сході. Водночас жодних списків тих, хто ж насправді отримав безкоштовні квадратні метри у новобудові ні міська влада, ні забудовник ні ЗМІ дотепер не публікували.

Зважаючи на те, що наші читачі все частіше цікавляться темою безкоштовного або соціального житла у Броварах, «Маєш право знати» розпочинає спеціальну серію публікацій на цю тему. Хто отримує безкоштовні апартаменти у новозбудованих «свічках», а кого заселяють у «нори» старих гуртожитків; як просувається «квартирна» черга, скільки таких черг та чи існують вони взагалі? За яким критерієм броварська влада обирає «щасливчиків» для видачі безкоштовних ордерів на житло? Про це та багато іншого читайте вже відсьогодні.

Аби дізнатися, хто ж насправді отримав безкоштовне житло у місцевих новобудовах, наше видання направило офіційний запит до Броварської міської ради. Ми намагалися з'ясувати, хто саме отримав 11 безкоштовних квартир у ЖК «Лісовий квартал», за яким критерієм чиновники відбирали нових власників квадратних метрів, а головне – на яких позиціях перебували визначені громадяни у черзі на отримання безкоштовного житла.

[![1](https://mpz.brovary.org/wp-content/uploads/2016/03/1-8.jpg)](https://mpz.brovary.org/wp-content/uploads/2016/03/1-8.jpg)

Відповідь на запит ми отримали аж через 19 днів, а не за п’ять діб, як те передбачає закон. У секторі доступу до публічної інформації броварської міської ради зазначили: відповідь на запит потребує пошуку великого обсягу інформації, відтак термін розгляду запиту продовжено до 20-ти днів. Однак як виявилося, найголовніше питання запиту броварська міська рада все ж проігнорувала: інформацію про квартирну чергу місцеві чиновники знову приховали. Нижче – відповідь на запит за підписом міського голови І.В. Сапожка.

[![фото 1 (1)](https://mpz.brovary.org/wp-content/uploads/2016/03/foto-1-1-5.jpg)](https://mpz.brovary.org/wp-content/uploads/2016/03/foto-1-1-5.jpg)

Водночас у офіційному документі броварські посадовці  таки назвали прізвища 11-ти щасливців, котрі отримали квартири різної квадратури в 1-му та 2-му будинках житлового комплексу «Лісовий квартал», зведеного компанією «Альянс Новобуд», котра належить [одіозному **Віктору Поліщуку.**](https://mpz.brovary.org/brovari-proti-gulivera-bitva-za-misto-na-poli-boyu-ploshheyu-95-gektariv/)

[![фото 2](https://mpz.brovary.org/wp-content/uploads/2016/03/foto-2-4.jpg)](https://mpz.brovary.org/wp-content/uploads/2016/03/foto-2-4.jpg)

Із одинадцяти чоловік військовослужбовцями, які брали участь в бойових діях на фронті в зоні АТО виявилося лише троє власників ордерів. Переважна ж більшість новоспечених мешканців «Лісового кварталу», що отримали квартири від влади - це працівники бюджетної сфери, освітяни та лікарі. Але крім них – кандидати в депутати від партій, наближених до міського голови Ігоря Сапожка та члени виборчих комісій.

Першим у переліку власників квартир на вулиці Симоненка стоїть **Тетяна Петрівна Чорна** – працівник відділу культури броварської міської ради. За інформацією міської ради, підлегла Наталії Багмут Тетяна Чорна перебуває на квартобліку в списках на позачергове отримання житла з 1991-го року. Однак документ, який би підтверджував цю інформацію, зокрема власне список квартобліку чиновники надати відмовилися. Таким чином Тетяна Петрівна отримала трикімнатну квартиру житловою площею 44,9 м2.

Трохи меншу, двокімнатну квартиру площею 30,2 м2 отримала ще одна бюджетниця, працівниця управління освіти броварської міської ради **Світлана Миколаївна Савенок.** За інформацією чиновників, Світлана Миколаївна перебуває в списку на позачергове отримання житла з 1988 року, проте знову ж таки – жодних документальних підтверджень.

Зовсім маленьку, однокімнатну квартиру площею лише 15,5 м2 по сусідству з колегою отримала ще одна освітянка, **Ніна Матвіївна Усікова.** У відповіді за підписом Сапожка зазначається, що пані Усікова перебувала на квартобліку аж 1984-го року.

Дві квартири отримали і учасники війни в Афганістані на боці СРСР **Сергій Миколайович Козловський** та **Арсеній Григорович Осипенко.** Перший, вочевидь як інвалід війни, отримав трикімнатну квартиру житловою площею 45,2 м2, в той час як Арсеній Осипенко – «лише» однокімнатну на 15,7 «квадратів».

Також пару квартир виділили співробітникам Броварської центральної районної лікарні. Так, гр. **Демченко Катерина Володимирівна** стала власницею трикімнатної квартири площею 45 м2, а її колега по лікарні **Наталія Василівна Дедушева** – трохи меншу, двокімнатну на 34,1 «квадрат». Слід зазначити, що лікарську практику пані Дедушева поєднує і з політичною діяльністю: у минулого року Наталія Василівна [хотіла стати депутатом Броварської міськради від «Партії простих людей» Сергія Капліна.](https://www.cvk.gov.ua/wvm2015/pvm056pid102=1554pf7691=1554pt001f01=100rej=0pt00_t001f01=100) Список цієї партії у Броварах майже повністю складався з місцевих лікарів, «на чолі» із сином головного лікаря БЦРЛ **Валентина Багнюка – Віталієм Багнюком.** На жаль для родини Багнюків, «прості люди» до броварської міськради цього разу не потрапили, однак у якості «компенсації» отримали квартири в новозбудованому житловому комплексі.

Наступний власник квадратних метрів у «Лісовому кварталі» - ще один кандидат в депутати, а на додачу – ще й колишній член Територіальної виборчої комісії, **Микола Миколайович Скирта.** У 2012-му Скирта [представляв у ТВК Соціалістичну партію України](https://mpz.brovary.org/pershe-zasidannya-okruzhnoyi-komisiyi-97-golova-vid-komunistiv-sekretar-vid-partiyi-regioniv/), однак за три роки різко змінив політичні вподобання і записався до «радикалів» Ляшка: на місцевих виборах 2015-го за списками РПЛ [Скирта балотувався до броварської міської ради,](https://www.cvk.gov.ua/pls/vm2015/PVM056?PF6511=169&PID102=1016&PF7691=1016&PT001F01=100&rej=0&pt00_t001f01=100) однак не пройшов. Зате отримав безкоштовну двокімнатну квартиру житловою площею 34,2 м2.

[![фото 1](https://mpz.brovary.org/wp-content/uploads/2016/03/foto-1-3.jpg)](https://mpz.brovary.org/wp-content/uploads/2016/03/foto-1-3.jpg)

Зрештою, три з одинадцяти квартир таки дісталися ветеранам АТО. Дві найбільші з них – трикімнатні площею 46 м2 кожна отримали бійці, визнані інвалідами війни: **Олег Миколайович Лисенко** та **Анатолій Миколайович Лук'яненко.** Ще одну, значно меншу, однокімнатну на 15,1 «квадратів» отримав **Василь Олександрович Панащенко** – відомий підполковник, [начальник штабу 11 батальйону «Київська Русь».](https://uk.wikipedia.org/wiki/11-й_окремий_мотопіхотний_батальйон)

[![фото 2](https://mpz.brovary.org/wp-content/uploads/2016/03/foto-2-5.jpg)](https://mpz.brovary.org/wp-content/uploads/2016/03/foto-2-5.jpg)

Нагадаємо, «Маєш право знати» вже писали матеріали про те, хто і як отримують безкоштовне житло в нашому місті. У 2012-му році лідерами за обсягами отримання безкоштовних квартир у Броварах [стали представники силових органів та судді](https://mpz.brovary.org/bolyuche-kvartirne-pitannya-hto-otrimuye-bezkoshtovne-zhitlo-u-brovarah/), а в 2014-му, саме в день штурму Майдану, міський голова Ігор Сапожко [підписав рішення](https://mpz.brovary.org/v-den-shturmu-maydanu-sapozhko-vidav-berkutu-novi-kvartiri/) про видачу 12 квартир співробітникам нині розформованого спецзагону «Беркут», котрий обвинувачують в каральних операціях проти учасників Революції Гідності.
