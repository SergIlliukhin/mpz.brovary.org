---
title: "АНОНС: 22 лютого відбудеться суд проти перейменування вулиць у Броварах"
date: 2016-02-17
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "vulytsi"
  - "dekomunizatsiya"
  - "novini"
  - "perejmenuvannya"
  - "sabotazh"
  - "sud"
  - "femida"
coverImage: "wp-content/uploads/2016/02/tmpLPAW8U.jpeg"
---

**На Броварську міську раду подали до суду. Позивачі просять Феміду визнати незаконним та скасувати [рішення](http://brovary-rada.gov.ua/r%D1%96shennya-m%D1%96sko%D1%97-radi-v%D1%96d-25122015%E2%84%9652-04-07pro-pereimenuvannya-vulits-ta-provulk%D1%96v-m-brovari) про перейменування 70-ти вулиць у Броварах. За це новий депутатський корпус [проголосував](https://mpz.brovary.org/u-brovarah-z-yavylys-vulytsi-na-chest-stepana-bandery-nebesnoyi-sotni-ta-geroyiv-ato/) іще 25 грудня 2015 року. Засідання в адміністративній справі відбудеться вже менш як за тиждень у броварському суді.**

Розгляд [призначений](http://br.ko.court.gov.ua/sud1007/csz/) на **11:00** понеділка, **22 лютого**, у Броварському міськрайонному суді. Адреса: вулиця **Грушевського, 2**. Веде справу суддя **Наталя Маценко**.

[![суд](https://mpz.brovary.org/wp-content/uploads/2016/02/sud.jpg)](https://mpz.brovary.org/wp-content/uploads/2016/02/sud.jpg)

Проти перейменування вулиць до суду подали троє громадянок – **Людмила Шубіна**, **Світлана Федяніна** та **Наталя Олейнік**. У [позовній заяві](http://www.slideshare.net/DmytroKarpiy/ss-58336854) пані вказують, що рішення міськради нібито порушує їхні права. На думку позивачок, через перейменування їм доведеться «здійснити певні дії щодо зміни адреси житла». Також вони переконують, що процедура ухвалення рішення була порушена, а колишня вулиця Черняховського нібито не підпадала під дію закону про декомунізацію.

> Варто зазначити, що юристи та різні компетентні установи давно [наголошують](https://mpz.brovary.org/skilki-koshtuvatime-brovartsyam-dekomunizatsiya-nazv-vulits-nashogo-mista/): перейменування вулиць не вимагає від громадян замінювати будь-які документи та витрачати через це гроші. Нещодавно це публічно [визнав](https://www.youtube.com/watch?v=-vuJG3On4UI) і міський голова **Ігор Сапожко**. А згодом на сайті міськради з’явилось [детальне роз’яснення](http://docs.brovary.org/p33230/14.01.2016) щодо наслідків змін назв вулиць для фізичних та юридичних осіб.

На боці відповідача у справі – Броварської міської ради – виступили члени робочої групи з підготування пропозицій щодо перейменування вулиць у місті Броварах. Цього понеділка вони подали до органу самоврядування [листа](http://www.slideshare.net/DmytroKarpiy/ss-58338482). У ньому учасник групи **Дмитро Карпій** наводить деякі факти, аргументи та матеріали.

Їх, на думку активіста, міськрада має використати у справі задля ефективного захисту законних прав та інтересів мешканців Броварів. Зокрема, член робочої групи переконує: один із долучених до справи документів сфальсифікували. Крім того, в листі наведено перелік публікацій у місцевих ЗМІ та на сайті міськради, що стосуються перейменування вулиць – із літа 2015 року. Вони, вважає активіст, доводять тривалість процесу обговорення декомунізації у Броварах.

Варто зазначити, що існують іще декілька позовів про визнання незаконним і скасування згаданого рішення міськради. Про це [повідомив](http://www.slideshare.net/DmytroKarpiy/2015-58337525) броварський суд у відповідь на інформаційний запит. Позовні заяви спробували подати у січні-лютому відомі в нашому місті активні [противники декомунізації](https://mpz.brovary.org/sogodni-deputaty-uhvalyly-byudzhet-2016-ta-perejmenuvaly-70-brovarskyh-vulyts/) – **Ірина Нілова**, **Тетяна Немчина** та **Людмила Бабенко**. Однак, феміда повернула позивачам щонайменше дві із трьох заяв. Варто відзначити, що усіх трьох пані [пов’язують](https://mpz.brovary.org/nevidomi-predstavniki-kandidatki-bagmut-pogrozhuvali-sposterigachu-vid-opori-ta-vidibrali-videokameru/) із чинною міською владою.
