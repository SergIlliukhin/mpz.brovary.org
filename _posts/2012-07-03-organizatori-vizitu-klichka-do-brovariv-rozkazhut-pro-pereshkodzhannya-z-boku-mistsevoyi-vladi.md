---
title: "Організатори візиту Кличка до Броварів розкажуть про перешкоджання з боку місцевої влади"
date: 2012-07-03
categories: 
  - "announce"
tags: 
  - "brovary"
  - "brudni-tehnologiyi"
  - "gromadskiy-zahist-kiyivshhini"
  - "klichko"
  - "rizanenko"
  - "unian"
  - "chorniy-piar"
---

[![](https://mpz.brovary.org/wp-content/uploads/2012/05/unian1.jpg "уніан")](https://mpz.brovary.org/wp-content/uploads/2012/05/unian1.jpg)Сьогодні, 3 липня, об 11.30, в інформаційній агенції УНІАН відбудеться прес-конференція організаторів візиту Віталія Кличка в Бровари та Березань на тему «**Влада проти Кличка**».  Про це  «Маєш право знати» повідомили у прес-службі громадської організації  «Громадський захист Київщини». Пряму трансляцію прес-конференції можна буде переглянути на сайті агенції УНІАН за **[цим посиланням](http://press.unian.net/ukr/abouttranslation/).**

«_Центральна та міська влада своїми діями краще, ніж будь-які соцопитування, показує – хто на сьогодні є реальною загрозою правлячому режиму_», - сказано у прес-анонсі «Громадського захисту Київщини». Під час підготовки візиту Віталія Кличка до Броварів та Березані організаторам довелось зіткнутись як з конкретними спробами з боку місцевої влади зірвати цей захід ([намагання провести «ремонтні роботи» каналізаційної мережі, закриття частини площі під приводом ремонту електромереж](https://mpz.brovary.org/navit-vazhka-artileriya-daye-zboyi/) тощо), так і з хвилею «чорного піару» і спроб провокацій безпосередньо під час мітингу.

Крім того, після візиту Віталія Кличка місто Бровари було заклеєне плакатами, які імітують рекламу газети «Громадський захист Київщини» з портретом Павла Різаненка. «_Звичайно, текст плаката був змінений, а сама розклейка проводилась і на вітринах магазинів, і навіть на припаркованих автівках, щоб викликати максимально негативне ставлення до Павла Різаненка, якого Віталій Кличко представив як кандидата від партії УДАР на парламентських виборах_», - стверджують у «Грозі».

Участь у прес-конференції візьмуть **Павло Різаненко** (голова ГО «Громадський захист Київщини», депутат Броварської міської ради) та **Євген Золотарьов** (політолог, громадський діяч). Вони продемонтрують журналістам друковані «чорні» агітаційні матеріали, фото- та відеофіксацію спроб зірвати зустріч броварської громади з Віталієм Кличком та Павлом Різаненком.
