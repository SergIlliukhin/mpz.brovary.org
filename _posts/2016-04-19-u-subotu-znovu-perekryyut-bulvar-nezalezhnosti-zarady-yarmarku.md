---
title: "У суботу знову перекриють бульвар Незалежності заради ярмарку"
date: 2016-04-19
author: 
  username: "pravoZnaty"
  display_name: "Маєш право знати"
categories: 
  - "announce"
  - "novyny"
tags: 
  - "anons"
  - "brovary"
  - "bulvar-nezalezhnosti"
  - "novini"
  - "perekryttya"
  - "ruh"
  - "yarmarok"
---

**23 квітня у Броварах відбудеться вже традиційний для нашого міста ярмарок. Для його проведення поліція перекриє частину бульвару Незалежності – від перетину із вулицею Гагаріна до заїзду перед МКЦ «Прометей». Про це [йдеться](http://docs.brovary.org/p35734/18.04.2016/87) в оприлюдненому розпорядженні виконавчого комітету Броварської міської ради.**

Як зазначають чиновники, рух бульваром буде обмежений **із 6:00 до 15:00,** принаймні таку офіційну вказівку дав виконком броварським поліцейським. У цей час автотранспорт рухатиметься об’їзними шляхами. А саме – вулицями Короленка, Марії Лагунової, Гагаріна та Героїв УПА.

Інформацію про тимчасову зміну напрямків руху мають отримати і місцеві пасажирські перевізники, що працюють за міськими маршрутами №№ 3, 5, 10 та приміськими №№ 402, 403 та 332.

Організовує ярмарок відділ економіки Броварської міської ради. Як ідеться в повідомленні, захід відбудеться **із 7:00 до 15:00**. Мета – забезпечення населення міста сільськогосподарською продукцією, продуктами харчування, квітами та насінням.

Нагадаємо, що востаннє такий ярмарок відбувся у Броварах [13 березня](https://mpz.brovary.org/anons-tsiyeyi-nedili-u-brovarah-vidbudetsya-produktovo-silskogospodarskyj-yarmarok/). Цього разу чиновники його присвятили великоднім святам, що припадають на початок травня.
