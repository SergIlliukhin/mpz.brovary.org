---
title: "«Маєш право знати» ініціює створення об’єднаної спільноти броварських журналістів"
date: 2012-06-06
author: 
  username: "pravoznaty"
  display_name: "Маєш право знати"
tags: 
  - "brovary"
  - "brovarski-zmi"
  - "brovaryi"
  - "vibir-redaktsiyi"
  - "zhurnalisti"
  - "zhurnalistska-etika"
  - "zmi"
  - "novini"
coverImage: "wp-content/uploads/2012/06/Media-Picture.jpg"
---

[![](https://mpz.brovary.org/wp-content/uploads/2012/06/Media-Picture.jpg "Media Picture")](https://mpz.brovary.org/wp-content/uploads/2012/06/Media-Picture.jpg)До Дня журналіста видання «Маєш право знати» ініціює створення дієвої та ефективної спільноти броварських журналістів, яка протидіятиме будь-яким проявам тиску на своїх колег, прагнутиме та вживатиме реальних кроків задля підвищення якості броварської журналістики як такої. Ми закликаємо до об’єднання усіх чесних журналістів Броварів задля захисту інтересів та честі професії, свободи слова та протидії цензури будь-якого роду.

Першим кроком до створення такої спільноти має стати підписання **Меморандуму про принципи професійної діяльності броварських журналістів**, що стане відправною точкою для діяльності об’єднаного середовища броварських медійників.

Учасниками  спільноти може стати кожен активний броварський журналіст, який підпише даний Меморандум та неухильно його дотримуватиметься, котрий усвідомлює власну соціальну місію та готовий до активних дій, спрямованих на те, щоб журналіст у Броварах відігравав ту роль, яку на нього покладає суспільство: об’єктивного та неупередженого провідника інформації, контролера влади та вказівника для громади.

У той же час  участь у такій спільноті не можуть брати ті працівники місцевої преси, котрі систематично та свідомо порушували основні журналістські стандарти, навмисне поширювали завідомо неправдиву інформацію в інтересах третіх осіб, створювали інформаційні матеріали, що були покликані зманіпулювати громадською думкою на догоду формальним або фактичним власникам певних ЗМІ. \[spoiler title="Меморандум про принципи професійної діяльності броварських журналістів" open="1" style="2"\] _Ми, що нижче підписались,  усвідомлюємо, що журналісти – це кровоносна система інформаційного суспільства, а тому саме від нас великою мірою залежить, яким шляхом це суспільство піде: обере шлях розвитку та модернізації, або ж деградуватиме під впливом «чорних» матеріалів, замовних статей, пропаганди та інформаційних маніпуляцій._

_Підписанти цього Меморандуму зобов’язуються неухильно дотримуватись загальноприйнятих міжнародних стандартів журналістики, Етичного кодексу журналіста, законодавства про інформацію та ЗМІ._

_У своїй професійній діяльності обіцяємо залишатись  чесними, об’єктивними та неупередженими,  усвідомлюючи, що несемо соціальну відповідальність за кожен матеріал, що виходить з-під нашого пера._

_При підготовці власних журналістських матеріалів дотримуватимемось принципів збалансованості та незаангажованості інформаційного продукту, керуючись виключно інтересами власної аудиторії, тобто громадян._

_Оперативно та своєчасно інформуватимемо броварчан про соціально значущі події, чиї б політичні, бізнесові або інші інтереси подібна інформація не зачіпала. Ми переконані, що броварчани мають право на всебічну, повну, збалансовану, критичну та оперативну інформацію._

_Зобов’язуємось оперативно повідомляти про будь-які випадки тиску на журналістів, порушення їхніх прав чи запровадження цензури, звідки б такі спроби не надходили: як від власників видань, так і від представників влади або сторонніх осіб, спільнот чи середовищ._

_Підписанти цього Меморандуму зобов’язуються спільно ставати на захист кожного учасника нашої спільноти, розуміючи, що лише об’єднавшись, можемо протидіяти тому тиску, котрий систематично здійснюється на броварських журналістів з різних боків._

_Даний Меморандум відкритий для підписання всіма журналістами броварських видань чи інших ЗМІ, редакційними колективами, незалежними журналістами, позаштатними авторами, соціально активними блогерами та інтернет-активістами, дописувачами та колумністами._

_У той же час участь у такій спільноті не можуть брати ті працівники місцевої преси, котрі своїми діями свідомо дискредитували професію журналіста в Броварах:_ \- _систематично та свідомо порушували основні журналістські стандарти,_ \- _навмисне поширювали завідомо неправдиву інформацію в інтересах третіх осіб,_ \- _створювали інформаційні матеріали, що були покликані зманіпулювати громадською думкою на догоду формальним або фактичним власникам певних ЗМІ._ \[/spoiler\] Даний текст є проектом Меморандуму, до якого можуть бути внесені зміни чи доповнення з боку тих потенційних учасників спільноти, котрі висловлять бажання приєднатись до процесу створення об’єднання броварських журналістів.

Зі свого боку «Маєш право знати» в якості модератора процесу пропонує здійснити підписання Меморандуму тими, хто зголоситься, на публічному рівні під час відкритого круглого столу, демонструючи, таким чином, власну відкритість та прозорість. **Протягом тижня – до 14 червня – ми збиратимемо пропозиції щодо змін та доповнень до наявної редакції Меморандуму**, щоб вже до кінця червня вийти на публічне підписання з текстом, прийнятим консенсусом.

**Наступними кроками стратегічної діяльності даної спільноти, зокрема можуть бути:**

\- створення незалежної броварської медіа спілки та броварського прес-клубу; - спільна розробка та подання на розгляд міської ради цивілізованих правил акредитації журналістів при міській раді, позаяк наявні не відповідають чинному законодавству та порушують права журналістів; - ініціювання створення прес-служб при органах місцевої влади, котрі були б відповідальними за роботу зі ЗМІ; - ініціювання руху або кампанії по контролю та моніторингу діяльності усіх суб’єктів виборчого процесу в контексті парламентських виборів, що наближаються.

Даний перелік не є вичерпним, і може бути змінений чи доповнений в процесі діяльності спільноти.

Усіх, хто готовий долучитись до процесу створення об’єднання броварських журналістів та підписання Меморандуму, просимо надсилати свої заявки, зауваження та пропозиції на скриньку **info@mpz.brovary.org.**

Працюймо!
