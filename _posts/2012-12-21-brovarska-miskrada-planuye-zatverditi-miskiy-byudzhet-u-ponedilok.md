---
title: "Броварська міськрада планує затвердити міський бюджет у понеділок"
date: 2012-12-21
author: 
  username: "Aleechka"
  display_name: "Аліна Дяченко"
tags: 
  - "byudzhet"
  - "byudzhet-mista-2013"
  - "novini"
  - "simutin"
  - "sapozhko"
  - "sesiya"
coverImage: "wp-content/uploads/2012/07/gerb-Brovari.jpg"
---

[![](https://mpz.brovary.org/wp-content/uploads/2012/10/gerb-Brovari-zmenshena1.jpg "герб Бровари зменшена")](https://mpz.brovary.org/wp-content/uploads/2012/10/gerb-Brovari-zmenshena1.jpg)Вчора на початку пленарного засідання 27-ої сесії Броварської міської ради міський голова **Ігор Сапожко** повідомив, що планує скликати на понеділок, 24 грудня, позачергову сесію для затвердження бюджету м. Бровари на 2013 рік. Про це він заявив, аргументуючи власну пропозицію зняти з порядку денного питання про затвердження Програми соціально-економічного та культурного розвитку Броварів на 2013 рік і розглянути його разом із бюджетом «у понеділок». І щойно на офіційному веб-сайті було оприлюднене відповідне [розпорядження міського голови](http://brovary.kiev.ua/rozporyadzhennya-mіskogo-golovi-227).

Як пояснив Сапожко на сесії, відтермінування ухвалення міського бюджету пов’язане з тим, що сесія Київської обласної ради запланована на 21 грудня, а вже після цього можна буде затверджувати бюджет Броварів. Депутати підтримали пропозицію головуючого та відклали розгляд зазначеного питання.

> Депутат **Роман Сімутін** висловив бажання завчасно ознайомитись з проектом бюджету міста на наступний рік, на що мер відповів, що цей проект уже було розглянуто на відповідних депутатських комісіях. При цьому даний документ досі не оприлюднено на офіційному веб-сайті Броварської міськради, як власне і проект Програми соціально-економічного та культурного розвитку Броварів на 2013 рік (проект рішення  оприлюднено без додатку, у якому власне і міститься сама Програма).

Загалом на сесії 20 грудня депутати ухвалили 63 рішення. Зокрема затвердили Програму відпочинку та оздоровлення дітей на період 2013-2015 років; Програму фінансової підтримки ЖБК та ОСББ на 2013-2014 роки; Програму діяльності та підтримки редакції міськрайонного радіомовлення на 2013 рік; Програми діяльності та фінансової підтримки редакцій газет «Броварська панорама» та «Нове життя», а також телестудії «Наше місто» у 2013 році; Програму забезпечення профілактики ВІЛ-інфекції, лікування, догляду та підтримки ВІЛ-інфікованих і хворих на СНІД у м. Бровари на 2012-2013 роки; Програму боротьби з туберкульозом на 2013-2016 роки, Програму «З турботою про кожного» на 2013-2014 роки, Програму проведення культурно-мистецьких заходів міста на 2013 рік.

<iframe src="http://www.youtube.com/embed/ddQ4dxWdopQ" frameborder="0" width="560" height="315"></iframe>

Також депутати визначились з планом роботи Броварської міської ради на I півріччя 2013 року, затвердили строки проведення звітування депутатів міської ради перед виборцями, призначили Ларису Шапку новим редактором газети «Нового життя» та ухвалили низку інших рішень.

Слід зазначити, що з розгляду на сесії було знято питання по надбавки до посадових окладів працівникам освіти на 2013 рік на підставі службової записки начальника управління освіти Володимира Онищенка. Також депутати відхили проект рішення, ініційований Тетяною Немчиною, про надання згоди на приватизацію житлових приміщень у гуртожитку по вул. Шевченка, 12а. Детальніше про ситуацію з цим гуртожитком Броварської центральної районної лікарні читайте у наступних публікаціях «Маєш право знати».
