---
title: "«У мене є колізія»: в броварській ОВК не можуть поділити владу"
date: 2014-05-24
author: 
  username: "pravoznaty"
  display_name: "Маєш право знати"
tags: 
  - "novini"
---

**[![10325386_788521867838092_1675570991822621954_n](https://mpz.brovary.org/wp-content/uploads/2014/05/10325386_788521867838092_1675570991822621954_n.jpg)](https://mpz.brovary.org/wp-content/uploads/2014/05/10325386_788521867838092_1675570991822621954_n.jpg)Місцеву окружну виборчу комісію продовжує лихоманити: якщо в 2012 її роботу зривали «регіонали»,  то сьогодні напругу провокують… представники «Батьківщини». За словами нинішнього керівника ОВК №98 Клавдії Ковбаси, роботу окружної комісії намагається зірвати Олег Кищук – голова виборчого штабу Тимошенко в Броварах.**

"Тривожний дзвінок" вперше пролунав увечері 21 травня: на чергове засідання комісії прибув **Юрій Ткач**, котрий представився новим головою ОВК, зажадав прийняти присягу та отримати доступ до документів.

Однак діюча на той момент голова комісії Клавдія Ковбаса, замість того аби передати печатку Ткачу, виступила перед членами комісії та заявила, що спроба заміни голови комісії – нелегітимна. В якості аргументів на свою користь Клавдія Семенівна навела відсутність на руках у Ткача навіть постанови про призначення його головою ОВК. У свою чергу Юрій Ткач посилався на інформацію на сайті ЦВК, однак передбачену законом постанову так і не спромігся пред’явити.

Проте значно цікавішою була інша інформація від Ковбаси. Виступаючи перед членами комісії, вона розповіла про справжню, на її думку, причину спроби заміни голови комісії. З її слів, напередодні увечері їй зателефонував керівник штабу «Батьківщини» Олег Кищук, який повідомив, що не вважає Ковбасу «своєю людиною», а тому здійснює ротацію, аби поставити на пост голови комісії підконтрольну фігуру. З цього приводу члени комісії прямо на засіданні прийняли звернення до генпрокуратури, у якому подібні спроби вплинути на роботу комісії називають тиском на ОВК та намагання зірвати проведення виборів в нашому окрузі.

Працівники ОВК не розуміли, чому голову комісії замінюють за чотири дні до виборів, коли колектив вже спрацювався, і зміна його керівника внесе лише додаткові труднощі в роботу комісії. Тим часом пресу і спостерігачів більше цікавило питання, по якому праву рішення про заміну голови ОВК неформально приймає керівник штабу Тимошенко Олег Кищук?..

За кілька годин після напруженого засідання стало відомо: «новопризначений» голова ОВК Юрій Ткач написав заяву про відмову очолювати комісію. Певним чином це зняло напругу, однак тепер виникло ще більше запитань: якщо попереднього голову ОВК звільнили, а новий відмовився від посади: хто ж наразі правомірно керуватиме комісією? Відповіді на це запитання не знайшли до наступного дня, коли на ОВК прибули бюлетені для голосування, відтак приймати їх мусили довірити головуючому на комісії.

Наразі члени комісії, замість того, аби зосередитись на підготовці до виборів, застигли в очікуванні: чи не з’явиться на комісії новий голова напередодні, або ж у самий день голосування? І чи не є заміна людини на посаді голови ОВК не технічною, а політичною рокіровкою, мета якої – вплив на результати виборів на користь одного з кандидатів?
