---
title: "Яким має бути парк «Перемога»: активна молодь вивчає думку броварчан"
date: 2015-05-14
categories: 
  - "hromada"
tags: 
  - "vibir-redaktsiyi"
  - "novini"
---

**[![опитування парк (11)](https://mpz.brovary.org/wp-content/uploads/2015/05/opituvannya-park-11.jpg)](https://mpz.brovary.org/wp-content/uploads/2015/05/opituvannya-park-11.jpg)Парк «Перемога» є справжньою зеленою оазою нашого міста. Зручне розташування у самісінькому центрі міста, величезна територія, численні об'єкти для розваг та дозвілля роблять цей громадський простір дуже привабливим для містян. Проте чимало споруд на території парку вже давно застаріли та не експлуатуються за призначенням. Крім того, сучасне життя вимагає створення нових і сучасних об'єктів у такій зоні відпочинку. Яким саме має бути центральний парк у місті-стотисячнику та що потрібно вдосконалити чи додати у новій моделі «Перемога» - вирішили з'ясувати броварські активісти «Молоді Демократичного Альянсу» й розпочали вуличне та [онлайн-опитування](https://docs.google.com/forms/d/1vhUXBaEpneYxc_1EPj6umvi0uNG7PWjYH72ztHGk-9s/viewform) мешканців.**

Ідея проекту «CentralPark Brovary» виникла під час проектної сесії «Нове місто – Бровари». Центральний парк міста має великий потенціал, переконані активісти, однак він не використовується у повній мірі. Концепція парку вже давно потребує оновлення та осучаснення. Однак особливо актуально це питання постало після появи інформації, що у цьому році в міському бюджеті передбачено понад 4 млн грн на реконструкцію парку. Відтак небайдужа молодь вирішила, що годі зволікати, потрібно розробляти новий погляд на улюблений парк й пропонувати чиновникам його врахувати.

[![опитування парк (10)](https://mpz.brovary.org/wp-content/uploads/2015/05/opituvannya-park-10.jpg)](https://mpz.brovary.org/wp-content/uploads/2015/05/opituvannya-park-10.jpg)

[![опитування парк (1)](https://mpz.brovary.org/wp-content/uploads/2015/05/opituvannya-park-1.jpg)](https://mpz.brovary.org/wp-content/uploads/2015/05/opituvannya-park-1.jpg)

Для того, щоб з'ясувати, у якому напрямку рухатись, активісти вирішили опитати різні цільові групи відвідувачів пару і в такий спосіб визначити, що саме хочуть броварчани. Для складання анкети вони залучили експертів-урбаністів зі столиці. Відтак мешканцям ставлять близько 20 питань, які мають допомогти визначити нову модель парку "Перемога": як часто вони відвідують парк, як добираються, чим переважно займаються, що з собою беруть, чи задоволені станом парку, що найбільше приваблює, чого не вистачає, що розчаровує, які заходи хотіли б відвідувати тощо.

> Онлайн-анкету "Яким Ви хочете бачити парк "Перемога"?" можна заповнити за **[цим посиланням](https://docs.google.com/forms/d/1vhUXBaEpneYxc_1EPj6umvi0uNG7PWjYH72ztHGk-9s/viewform)**.

[![опитування парк (7)](https://mpz.brovary.org/wp-content/uploads/2015/05/opituvannya-park-7.jpg)](https://mpz.brovary.org/wp-content/uploads/2015/05/opituvannya-park-7.jpg)

[![опитування парк (8)](https://mpz.brovary.org/wp-content/uploads/2015/05/opituvannya-park-8.jpg)](https://mpz.brovary.org/wp-content/uploads/2015/05/opituvannya-park-8.jpg)

Щоб опитати якомога більшу кількість броварчан, молодь вирішила не обмежуватись Інтернетом та пішла в "поля". Протягом травня юні інтерв'юери неодноразово проводили вуличне опитування серед пересічних громадян. Локація незмінна – парк «Перемоги», саме тут, за словами активістів, можна зустріти людей, які мають багато цікавих думок й вітають ініціативу молоді.

[![опитування парк (5)](https://mpz.brovary.org/wp-content/uploads/2015/05/opituvannya-park-5.jpg)](https://mpz.brovary.org/wp-content/uploads/2015/05/opituvannya-park-5.jpg)

[![опитування парк (6)](https://mpz.brovary.org/wp-content/uploads/2015/05/opituvannya-park-6.jpg)](https://mpz.brovary.org/wp-content/uploads/2015/05/opituvannya-park-6.jpg)

Під час опитування респонденти відразу звертали увагу на проблеми, що турбують їх вже довгий час, наприклад на відсутність сміттєвих баків, туалетів на території парку. Також масово наголошували на занедбаний стан озера та берегової зони й поламані дитячі майданчики. Тим не менш, броварчани покладають надію на молодь й під час анкетування підказали слушну пораду: опитати також чиновників, зокрема мера міста.

З початку опитування активістам вдалось з'ясувати думку понад 300 броварчан, проте її вивчення триває. Заповнюйте [онлайн-анкету](https://docs.google.com/forms/d/1vhUXBaEpneYxc_1EPj6umvi0uNG7PWjYH72ztHGk-9s/viewform) та висловіть своє бачення щодо того, яким має бути центральний парк нашого міста.

**Фото - Світлани Яцив**
