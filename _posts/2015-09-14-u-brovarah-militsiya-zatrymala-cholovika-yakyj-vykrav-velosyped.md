---
title: "У Броварах міліція затримала чоловіка, який викрав велосипед"
date: 2015-09-14
categories: 
  - "novyny"
tags: 
  - "velosiped"
  - "grabizh"
  - "zatrimannya"
  - "militsiya"
  - "novini"
---

**Працівники міліції затримали 34-річного чоловіка, який викрав велосипед з під’їзду багатоповерхівки у Броварах. Зловмиснику, який вже мав проблеми з законом, загрожує позбавлення волі на строк до шести років. Двоколісний транспортний засіб повернули власнику. Про це [повідомляє](http://www.mvs.gov.ua/mvs/control/kyivska/uk/publish/article/174517) ГУМВС України в Київській області.**

Як зазначають правоохоронці, до чергової частини Броварського міськвідділу міліції звернувся місцевий житель із заявою. Чоловік повідомив, що невідома особа викрала його велосипед із під’їзду будинку. На місце події прибула слідчо-оперативна група. Як з'ясували міліціонери, до будинку зайшов невідомий чоловік, який швидко рушив до загального коридору. Жінка, яка працює консьєржем у під’їзді, відразу попрямувала слідом за ним, оскільки невідомий видався їй підозрілим. Чоловік схопив чужий велосипед і швидко зник.

Опитавши свідків та отримавши прикмети зловмисника, правоохоронці обстежили місце злочину та прилеглу територію. Невдовзі працівники карного розшуку затримали викрадача велосипеда. Ним виявився 34-річний місцевий житель, який вже притягувався до кримінальної відповідальності за крадіжки та пограбування, - зазначають у міліції. Чолов'яга зізнався у скоєному та пояснив, що поцупив транспортний засіб з метою заробітку. Викрадене майно повернули власнику.

За цим фактом слідчий відділ Броварського міськвідділу міліції відкрив кримінальне провадження за **ч. 2 ст. 186** Кримінального кодексу України - **грабіж**. Санкція статті передбачає покарання у вигляді позбавлення волі на строк до шести років. Досудове розслідування триває. Правоохоронці перевіряють затриману особу на причетність до скоєння аналогічних злочинів на території міста та району.

**Джерело: [ГУМВС України в Київській області](http://www.mvs.gov.ua/mvs/control/kyivska/uk/publish/article/174517)**
