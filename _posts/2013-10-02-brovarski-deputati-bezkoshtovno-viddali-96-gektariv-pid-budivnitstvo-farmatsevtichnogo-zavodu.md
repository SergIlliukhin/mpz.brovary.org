---
title: "Броварські депутати віддали 96 гектарів під будівництво \"фармацевтичного заводу Bayer\" (оновлено)"
date: 2013-10-02
author: 
  username: "pravoznaty"
  display_name: "Маєш право знати"
tags: 
  - "95-ga"
  - "bayer"
  - "inter-profit"
  - "bayyer"
  - "budivnitstvo"
  - "vibir-redaktsiyi"
  - "denisova"
  - "zavod"
  - "novini"
  - "pozachergova-sesiya"
  - "radioperedavalniy-tsentr"
  - "sapozhko"
  - "sprostuvannya"
  - "farmakologiya"
  - "farmatsevtika"
coverImage: "wp-content/uploads/2013/10/Bayer.jpg"
---

[**![file29750](https://mpz.brovary.org/wp-content/uploads/2013/10/file29750.gif)**](https://mpz.brovary.org/wp-content/uploads/2013/10/file29750.gif)**Майже сотня гектарів землі, що раніше перебувала у користуванні ДП "Радіопередавальний центр" на вул. Кутузова, невдовзі стане будівельним майданчиком для спорудження фармакологічного виробництва «Bayer Healthcare» від концерну «Bayer». Про це 1 жовтня на позачерговій сесії Броварської міськради повідомила представниця забудовника - компанії «ІНТЕР-ПРОФІТ». Компанія, яка придбала 96 га землі у Броварах, звернулась до депутатів за зміною цільового призначення - з земель сільськогосподарського призначення на землі промисловості. Це питання було внесено на розгляд сесії з голосу, однак депутати вирішили обійтись без детального вивчення цього питання та дружно проголосували "за" те, щоб задовольнити прохання компанії «ІНТЕР-ПРОФІТ».**

**При цьому в** **українському представництві концерну «Bayer» були здивовані інформацією про намір збудувати виробничі потужності у Броварах. Представники компанії пообіцяли з'ясувати, звідки з'явилась така інформація, та найближчим часом планують дати офіційний коментар з цього приводу.**

Як розповіла представниця компанії під час сесії, у проект планують інвестувати близько $560 мільйонів, з яких безпосередньо компанією «Bayer» буде інвестовано близько $350 мільйонів. Окремо, за її словами, на ділянці планують побудувати логістичний комплекс вартістю $200 мільйонів. Також забудовники обіцяють створення понад 4 тисяч робочих місць.

Прикметно, що напередодні позачергової сесії, яка була скликана буквально за один день, у порядку деному питання питання про зміну цільового призначення землі на вул. Кутузова було відсутнє. Не було його й у порядку денному, який роздали депутатам перед початком засідання. Проект рішення про 95 га землі був внесений на розгляд депутатів з голосу міським головою Ігорем Сапожко. Фактично депутати не мали фізичної можливості ознайомитись з рішенням перед голосуванням та вивчити детально інші супровідні документи. Тим не менше, за рішення на користь компанії «ІНТЕР-ПРОФІТ» проголосувала більшість депутатів міської ради, зокрема фракція Партії регіонів та «Фронту змін». Присутні депутати від ВО «Свобода» утримались. "Проти" голосували лише депутати з фракції УДАР.

_З текстом ухваленого рішення можна ознайомитись за [цим посиланням](https://docs.brovary.org/p9236/01.10.2013/1039-38-06)._

**Відео розгляду питання на 38-й сесії**

<iframe src="//www.youtube.com/embed/7Dd56ZSIDlk" height="315" width="560" allowfullscreen frameborder="0"></iframe>

Першою на цю подію відерагувала партія "УДАР". Броварська міська організація партії оприлюднила [заяву](https://mpz.brovary.org/sapozhko-i-ko-zdiysnili-naybilshu-zemelnu-aferu-v-istoriyi-brovariv/), у якій оголосила про наміри організувати акції громадянської непокори з вимогою скасувати дане рішення міської ради. За інформацією «ударівців», ринкова вартість земельної ділянки 95 га перевищує 250 млн грн (із розрахунку $3000 за сотку), що майже дорівнює середьнорічному бюджету міста Бровари.

Вчора на сайті міської ради [з'явилося повідомлення](https://brovary-rada.gov.ua/pozachergova-ses%D1%96ya-m%D1%96sko%D1%97-radi) про проведення позачергової сесії міської ради. В ньому, зокрема, зазначається, що депутатами було прийнято 12 рішень,  серед яких: «Про створення пункту прокату технічних та інших засобів реабілітації на базі Броварського міського територіального центру соціального обслуговування», «Про внесення змін до  «Міської програми по будівництву та реконструкції об’єктів соціального призначення на 2008 – 2015 роки», затвердженої рішенням Броварської міської ради від 14.01.2008 року  № 591-32-05» та інші. Про рішення щодо зміни цільового призначення земель радіопередавального центру не повідомляється.
