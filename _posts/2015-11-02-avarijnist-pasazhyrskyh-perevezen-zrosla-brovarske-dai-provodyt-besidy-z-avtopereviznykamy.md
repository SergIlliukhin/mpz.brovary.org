---
title: "Аварійність пасажирських перевезень зросла, броварське ДАІ проводить бесіди з автоперевізниками"
date: 2015-11-02
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "brovary"
  - "dai"
  - "militsiya"
  - "novini"
  - "perevizniki"
---

**Аварійність на автошляхах зростає, [зауважують правоохоронці](https://www.facebook.com/brovary.dai/posts/1658446274409401): кількість ДТП за участі перевізників за цей рік зросла майже вдвічі, а кількість постраждалих пасажирів - вчетверо. З метою попередження подальших ДТП, сьогодні, 2 листопада, у відділенні ДАІ з обслуговування м.Бровари та Броварського району відбулась нарада. Окрім міліціянтів, на ній були присутні перевізники: «Автосоюз», «Союзавто», «Інвантранс», «Автопас-К», АТП-13029, «Автоплюс», ФОП Пилипчук, ФОП Махонько, ФОП Хоменко.**

Відділення Державтоінспекції з обслуговування м.Бровари та Броварського району [повідомило](https://www.facebook.com/brovary.dai/posts/1658446274409401) на своїй сторінці у Фейсбук, про те, що за 10 місяців 2015 року, на території міста та району сталось **23** дорожньо-транспортні пригоди за участю автобусів, які здійснювали перевезення пасажирів, в яких **16** чоловік отримали тілесні ушкодження. За аналогічний період 2014 року трапилось **13** дорожньо-транспортних пригод за участю автобусів, в яких травмовано **4** осіб.

Тільки за останні дні трапилось дві ДТП з потерпілими, інформують правоохоронці, а саме:

\- 24.10.2015 року на автодорозі Київ – Чернігів, водій Л., керуючи автобусом «АТАМАН», скоїв наїзд на велосипедиста, в результаті чого той отримав тілесні ушкодження;

\- 28.10.2015 року в м. Бориспіль, водій З., керуючи автобусом «Рута 19», не урахував дорожньої обстановки, не вибрав безпечної швидкості руху, не впорався з керуванням та скоїв наїзд на електроопору, в результаті чого водій та шість пасажирів отримали тілесні ушкодження.

Також сьогодні у броварському відділенні ДАІ відбулася зустріч з перевізниками, повідомляють міліціянти. На ній були присутні представники підприємств, які здійснюють пасажирські перевезення: «Автосоюз», «Союзавто», «Інвантранс», «Автопас-К», АТП-13029, «Автоплюс», ФОП Пилипчук, ФОП Махонько, ФОП Хоменко. Також у нараді взяли участь інспектора технічного нагляду ДАІ та начальник відділення ДАІ Трач О.В. Правоохоронці наголосили на необхідністі суворого дотримання правил дорожнього руху та правил перевезення пасажирів перевізниками, приведення транспортних засобів у належний технічний стан.

> Відділення Державтоінспекції звертається до мешканців міста Бровари та Броварського району з проханням інформувати про всі випадки порушень Правил дорожнього руху та правил перевезення пасажирів за тел.: **6-49-94**, **5-34-04** або **102**, або на сторінці у Facebook, для вжиття відповідних заходів реагування у відповідності до чинного законодавства України.

**Фото - Відділення ДАІ з обслуговування м. Бровари та Броварського району**
