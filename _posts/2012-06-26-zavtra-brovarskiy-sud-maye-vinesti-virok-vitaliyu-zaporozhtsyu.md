---
title: "Завтра броварський суд має винести вирок Віталію Запорожцю"
date: 2012-06-26
author: 
  username: "pravoZnaty"
  display_name: "Маєш право знати"
categories: 
  - "announce"
tags: 
  - "vitaliy-zaporozhets"
  - "virok"
  - "vo-svoboda"
  - "kohanivskiy"
  - "sud"
  - "sutichki"
coverImage: "wp-content/uploads/2012/06/IMG_96251.jpg"
---

**[![](https://mpz.brovary.org/wp-content/uploads/2012/06/IMG_96251.jpg "Віталій Запорожець Бровари")](https://mpz.brovary.org/wp-content/uploads/2012/06/IMG_96251.jpg)27 червня 2012 року у приміщенні Броварського міськрайонного суду за адресою: вул. Возз'єднання, 1, має відбутись вирішальне судове засідання по справі Віталія Запорожця, який вистрілив із рушниці у майора міліції в с. Семиполоки. У цей час поряд із приміщенням суду проходитиме мітинг на підтримку підсудного. Про це "Маєш право знати" повідомили у броварському районному осередку ВО “Свобода”. Також заклики підтримати завтра Віталія Запорожця під час вирішального засідання активно ширяться у [соцмережах](https://www.facebook.com/#!/photo.php?fbid=326286244120967&set=a.121976301218630.29948.100002187821065&type=1&theater).**

Стосовно часу початку судового засідання немає остаточної інформації. "_Як зазначила суддя Міхієнкова, "можливо о 15.00". Отже, "можливо", це буде не о 15.00, а раніше, або пізніше, а можливо, і не завтра_", - пише на своїй [фейсбук-сторінці](https://www.facebook.com/permalink.php?story_fbid=329825393765041&id=100002127509181) координатор Комітету визволення політв\`язнів **Микола Коханівський**, і додає: "_Ми всі мусимо розуміти, що система намагається максимально зняти суспільну напругу навколо цієї справи, тому не говориться напевно, коли оголосять вирок, тому повна зала набита мерзотними "опєратівнікамі", тому під судом збираються "вєтєрани" МВС та комуністи"_.

Також Микола Коханівський повідомляє, що завтра, 27.06.2012 року, об 11.00 по вул. Білоруській, 30 (це біля метро "Лук\`янівська") кваліфікаційно-дісциплінарна комісія буде розглядати скаргу судді **Тамари Міхієнкової** на адвоката **Івана Макара**, який був відсторонений від справи Віталія Запорожця за те, що, мовляв, він занадто ретельно наполягав на тому, що свідки по справі мають право докладно розповісти, як і хто їх катував у буцегарні, вибиваючи неправдиві покази.

Нагадаємо, що вчора біля будівлі броварського суду [відбулись сутички](https://mpz.brovary.org/bilya-brovarskogo-sudu-vidbulis-sutichki-prihilnikiv-zaporozhtsya-ta-komunistiv-z-gaslami-vbivtsyu-za-grati/) між прихильниками підсудного та особами, які назвались комуністами (за іншими даними, це були колишні працівники органів МВС), з гаслами "Вбивцю за грати!". Унаслідок сутички було затримано Миколу Коханівського, який намагався зняти гасла з авто. За словами адвоката Запорожця Сидора Кізіна під час вчорашьного засідання судді постійно намагались форсувати події та не приховували свого бажання якнайшвидше закінчити цю справу. Відтак очікується, що завтра відбудеться вирішальне засідання суду, на якому Віталію Запорожцю буде винесено вирок. Сторона обвинувачення вимагає максимальний термін  – 15 років ув’язнення (передбачений ч.1 ст. 115 ККУ). Захист вимагає виправдання підсудного.
