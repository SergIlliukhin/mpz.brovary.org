---
title: "Виконком скасував три рішення, ухвалених для боротьби з опозицією під час виборів"
date: 2012-11-19
author: 
  username: "Aleechka"
  display_name: "Аліна Дяченко"
tags: 
  - "agitatsiya"
  - "brovary"
  - "vibir-redaktsiyi"
  - "vibori-2012"
  - "vykonkom"
  - "demontazh-nametiv"
  - "novini"
  - "rishennya-vikonkomu"
  - "skasuvannya-rishennya"
coverImage: "wp-content/uploads/2012/11/Tablichka-vikonkomu-2.jpg"
---

[![](https://mpz.brovary.org/wp-content/uploads/2012/11/Tablichka-vikonkomu-2.jpg "Табличка виконкому 2")](https://mpz.brovary.org/wp-content/uploads/2012/11/Tablichka-vikonkomu-2.jpg)Броварський виконком [скасував три власних рішення](http://brovary.kiev.ua/rіshennya-vikonavchogo-komіtetu-445), які під час парламентських виборів у 97 виборчому окрузі використовувались насамперед для боротьби з опозиційними політичними силами та кандидатами: для примусового демонтажу агітаційних наметів та заборони зустрічей з виборцями у центрі міста.

Офіційна причина втрати чинності усіх трьох документів – «_у зв’язку із закінченням виборчого процесу з виборів народних депутатів України_». Проте, [як вже писало «Маєш право знати»](https://mpz.brovary.org/shhob-ne-prograti-sud-vikonkom-sam-skasuvav-svoye-rishennya-pro-obmezhennya-mirnih-zibran-u-brovarah/), стосовно рішення № [394](http://docs.pravo-znaty.org.ua/p3930/21.08.2012/394) від 21.08.2012 «**Про визначення місця у місті Бровари для проведення зборів, мітингів, демонстрацій**» громадський активіст Сергій Іллюхін подав позов з вимогою визнати дії органу влади протиправними та скасувати, і це рішення виконком скасував якраз напередодні судового розгляду.

Також, як відомо «Маєш право знати», подібний позов стосовно рішення № [408](http://docs.pravo-znaty.org.ua/p3960/06.09.2012/408)  від 06.09.2012 «**Про обмеження часу проведення масових заходів в місті Бровари**» подав екс-депутат Броварської міськради Павло Різаненко, обраний на цих виборах до Верховної Ради України. І також «предмет позову» за день до судового засідання втратив чинність.

Проте найодіознішим зі скасованих рішень на цих виборах у Броварах було рішення виконкому № [395](http://docs.pravo-znaty.org.ua/p3929/21.08.2012/395) від 21.08.2012 «**Про визначення та обладнання місць для розміщення агітаційний наметів**». На його підставі броварська міліція неодноразово здійснювала примусовий демонтаж агітаційних наметів партій «[Батьківщина](https://mpz.brovary.org/shhoyno-na-brovarskomu-maydani-svobodi-militsiya-silomits-demontuvala-namet-batkivshhini/)» та «[УДАР](https://mpz.brovary.org/brovarska-militsiya-samovilno-demontuvala-dva-agitatsiynih-nameta-partiyi-udar-video/)», в тому числі [із застосуванням сили](https://mpz.brovary.org/ukrayinska-pravda-u-brovarah-militsiya-pobila-deputata-batkivshhini/), а причетних до розміщення наметів навіть було [притягнуто до адміністративної відповідальності](https://mpz.brovary.org/sud-ne-pospishaye-priymati-rishennya-shhodo-zatrimanih-aktivistiv-pid-chas-demontazhu-agitatsiynih-nametiv-ob-yednanoyi-opozitsiyi/).

Нагадаємо, цим рішенням виконком визначив на території Броварів всього два місця, де «дозволив» встановлювати агітаційні намети: вул. Гагаріна, 16 (біля супермаркету «Перекресток») та вул. Красовського (біля ТЦ «Форум») і заборонив ставити агітаційні намети в інших місцях. Учасники виборчого процесу від опозиції відмовлялись виконувати дане рішення, вважаючи, що виконком вийшов за межі своїх повноважень, оскільки жодним законом не передбачено його право визначати подібні місця та обмежувати легітимну передвиборчу агітацію.

Дійсно законом України «Про вибори народних депутатів» передбачено лише право органів місцевого самоврядування відводити місця для розміщення матеріалів передвиборної агітації та обов’язок обладнати такі місця не пізніш як за 80 днів до дня виборів. Перелік таких місць та відповідальних за їх обладнання виконком визначив рішенням № [409](http://docs.pravo-znaty.org.ua/p3959/06.09.2012/409) від 06.09.2012 «**Про затвердження місць,обладнаних стендами та дошками оголошень для розміщення передвиборної агітації**», тому на підставі якої норми закону броварський виконком вирішив, що має повноваження обмежувати перелік місць для агітаційних наметів, залишається відкритим.

Проте у місцевих правоохоронців законність даного рішення жодних сумнівів не викликала, щоправда, застосовувалось воно досить вибірково: у той час, як палатки «Батьківщини» та «УДАРу» на центральних вулицях міста міліціянти примусово демонтували, намети Партії регіонів на Майдані Свободи в останній день агітації, а також намети кандидата Дмитра Ратнікова, які протягом останнього тижня перед виборами було розміщено по вул. Київській, ніхто не чіпав.

> Втрата чинності вищезгаданих рішень – це, звісно, добре, однак вони мали б бути скасовані не у зв’язку із закінченням виборів, а через незаконність та обмеження конституційних прав громадян одразу ж після їх ухвалення, тобто ще на початку виборчого процесу з обрання народних депутатів України. І запитання, чому це не було зроблено, слід адресувати броварському міськрайонному прокурору, який зобов’язаний здійснювати нагляд за законністю рішень органів місцевого самоврядування.
