---
title: "Що насправді хоче Броварська Народна Рада?"
date: 2014-04-08
author: 
  username: "Aleechka"
  display_name: "Аліна Дяченко"
categories: 
  - "kolonka-avtora"
tags: 
  - "brovarska-narodna-rada"
  - "vibir-redaktsiyi"
  - "vimogi"
  - "dostup-do-informatsiyi"
---

**[![puzzle](https://mpz.brovary.org/wp-content/uploads/2014/04/puzzle.jpg)](https://mpz.brovary.org/wp-content/uploads/2014/04/puzzle.jpg)Довкола Броварської Народної Ради існує чимало міфів. Якісь з них свідомо запускались у рамках інформаційної війни проти нашої спільноти, проте, слід визнати, деякі з них виникли через банальний брак інформації про наші справжні цілі та завдання, які ми перед собою поставили від самого початку. І ця публікація покликана це наше недопрацювання виправити.** 

На відміну від більшості Народних Рад, які у розпал революції створювались по всій країні переважно на основі трьох опозиційних партій, ми пішли іншим шляхом. Основний актив Броварської Народної Ради складається з позапартійних громадських активістів. Це суттєво вплинуло і на основну мету нашої діяльності.

> Насамперед у Броварській Народній Раді зібрались люди, яких об'єднали ідеї Майдану - припинення корупції, громадський контроль  та очищення влади від тих, на кому трималась злочинна система Януковича. При цьому до Народної Ради увійшло чимало броварчан, які просто хочуть змінювати та розвивати своє місто, у яких є багато цікавих та слушних ідей і які готові докладати свій час та зусилля для вдосконалення інфраструктури Броварів.

Роками міська влада закривала доступ громадян до великого масиву інформації (де оприлюднений генплан чи прозора квартирна черга?), не пускала на свої засідання (хто реально міг потрапити на засідання земельної комісії міськради?), ігнорувала думку громади під час ухвалення своїх рішень (скільки за останні роки було проведено громадських слухань?). Зважаючи на все це, члени Народної Ради не мали ілюзій, що люди, які все це робили, раптом стануть поступливими та законослухняними. Крім того, у нас було чітке усвідомлення, що причетні до корупційних діянь особи зроблять все можливе, щоб "неприємні" документи не потрапили спершу до рук громадських розслідувачів, а потім слідчих правоохоронних органів. Саме з цього і виникла вимога перезавантаження місцевої влади.

Це не політична вимога. Це інструмент для досягнення найголовнішого: відкритого доступу громади до інформації, прозорості та відкритості діяльності органів влади, можливості громади впливати на ухвалення владних рішень.

Наприклад, члени Народної Ради хочуть, щоб на сайті Броварської міськради було оприлюднено:

1. Генеральний план розвитку міста та детальні плани різних мікрорайонів міста;
2. Перелік об'єктів комунальної власності (приміщення та земельні ділянки) із зазначенням, хто їх орендує, на яких умовах (розмір орендної плати) та на який термін;
3. Межі прибудинкових територій багатоквартирних будинків;
4. Протоколи сесій міськради та засідань виконкому, засідань комісій та дорадчих органів;
5. Графік засідань усіх органів влади та їх дорадчих органів, щоб громадяни могли їх вільно відвідувати;
6. Інформація про тендери та їх підсумки;
7. Фінансові звіти та звіти про роботу комунальних підприємств, зокрема КП "Броваритепловодоенергія";
8. План поточних ремонтів багатоповерхівок, план капітальних ремонтів доріг тощо.

І цей перелік не є вичерпним. Відповідно до законодавства є ще цілий масив інформації, який має бути у відкритому доступі. Взагалі у кожного органу влади має бути створений Реєстр публічної інформації, щоб громадяни загалом орієнтувались, які документи вони можуть отримати через запит на інформацію.

> Лише тотальна відкритість і прозорість можуть унеможливити корупцію як таку. Коли чиновник розуміє, що вся його задокументована діяльність - як на долоні, спокуса порушити закон істотно зменшується.

Крім цього, потрібно загалом змінювати правила взаємодії влади і громади. Більше не повинно бути таємних засідань, закритих дверей, ігнорування рішень громадських слухань. Активних людей з ідеями потрібно слухати, а їх зауваження та пропозиції слід враховувати. Громадські обговорення, громадські слухання, круглі столи, консультації з громадськістю мають стати постійною практикою. Чиновники повинні забути про свою монополію на "правильне" вирішення усіх суспільних питань.

Є проблема захаращеності міста численними так званими "малими архітектурними формами"? Потрібно її комплексно вирішувати. При цьому вихід слід шукати спільно, залучивши до цього усі сторони - і громаду, і власників кіосків, і чиновників, і депутатів. І разом (!) напрацьовувати рішення. Так само слід вчинити і з безліччю гаражів, скупчення яких уже давно перетворились на сміттєзвалища та вельми небезпечні місця у темну пору доби. І таких питань безліч.

Просто тепер депутати та посадовці повинні усвідомити, що зміни в країні полягають і в нових правилах їх взаємодії з громадою. Попри їх велике небажання ділитись своїми владними повноваженнями з людьми, від імені яких вони діють та в чиїх інтересах вони мають приймати рішення, вони зобов'язані залучати громаду до своєї роботи - включати до різноманітних комісій, запрошувати на засідання, консультуватись та спілкуватись. Це єдиний спосіб відновити довіру до себе та бодай якось реабілітуватись за всі попередні роки, коли людей просто ігнорували та зводили до технічної ролі "виборця", який просто має знову і знову їх легітимізовувати кожні 4 роки.

Ось чого насправді хоче більшість членів Броварської Народної Ради. Ось їх головні вимоги та цілі. Все інше - лише інструменти. І ми переконані, що наші вимоги поділяє абсолютна більшість броварчан, і саме це дає нам право говорити від імені громади міста Бровари.
