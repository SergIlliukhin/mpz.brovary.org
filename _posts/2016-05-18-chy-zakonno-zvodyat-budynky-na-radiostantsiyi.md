---
title: "Чи законно зводять будинки на Радіостанції?"
date: 2016-05-18
author: 
  username: "tatuuum"
  display_name: "Тетяна Панкратьєва"
categories: 
  - "rozsliduvannya"
  - "hromada"
  - "brovary"
tags: 
  - "brovary"
  - "vibir-redaktsiyi"
  - "granat"
  - "dudko"
  - "nezakonne-budivnitstvo"
  - "novini"
  - "pryvatna-zabudova"
  - "tuchkovskyj"
coverImage: "wp-content/uploads/2016/05/baturynskaya-2.jpg"
---

**Приватний сектор в районі Радіостанції. Трохи поодаль шляхопроводу на Торгмаш, серед поля і лісу, ростуть будівлі. Деякі ділянки тут ще порожні, а на деяких вже зведені... багатоповерхівки. Поява таких великих будинків в зоні приватної забудови неабияк збентежила місцевих мешканців, які почали звертатися до контролюючих органів, мера та депутатів. Але ситуацію це не вирішило.**

_"Ми думали тут буде тиха, спокійна та чиста зона для відпочинку,_ - жаліється одна з місцевих мешканок. - _А тепер не знаємо, що вони набудують - багатоквартирні будинки? Продадуть квартири, наїде багато людей, і що це буде?"_

_"Почалося це будівництво роки з три тому,_ - каже ще один член ініціативної групи, - _але раніше тут ніхто постійно не жив, не приглядався, що будується, а тепер бач, які будинки вимахали. Кажуть, до лісу забудують все такими коробками. Ми зверталися і до мера, і до нашого депутата Дудка, і до архбудконтролю, двічі комісії до нас приїжджали. Але що: походили, пофотографували, кажуть: а що нам зробити? По документах усе в порядку, можна будувати"._

\[caption id="attachment\_56253" align="aligncenter" width="600"\]![батуринская (4)](https://mpz.brovary.org/wp-content/uploads/2016/05/baturynskaya-4.jpg) Котлован, виритий під чергову велику будівлю, впритул наближається до межі чужої ділянки. Земля осипається, край намагаються хоч якось зміцнити підпорами\[/caption\]

_"А як же в порядку,_ - обурюється жінка, біля домівки якої росте 4-поверховий будинок, - _якщо між нашими домами повинно бути 20 метрів, а є 12, і той великий будинок затінить, затулить мій. Розмовляли ми з власником, просили залишити 2 поверхи, а він на своєму стоїть: будуватиму що схочу. Оце б уже продати дім, так ніхто ж не купить. А дехто із сусідів ще тут не будувався, аж побачив таке і намагається продати свої ділянки, та не дуже хтось хоче їх купувати"._

\[caption id="attachment\_56254" align="aligncenter" width="600"\]![батуринская (5)](https://mpz.brovary.org/wp-content/uploads/2016/05/baturynskaya-5.jpg) "Між нашими будинками лише 12 метрів, балкони виходять прямо до мене, будинок закриває мій", - незадоволена місцева мешканка\[/caption\]

Підтверджує наявність таких норм щодо відстані між будинками експерт, архітектор за фахом, **Ірина Нікітчина**, наводячи дані ДБН 360-92 "Містобудування. Планування і забудова міських і сільських поселень".

![батуринская ДБН](https://mpz.brovary.org/wp-content/uploads/2016/05/13228115_1536857153288297_94145938_n.jpg)

Власником будинку справа місцеві мешканці називають **Станіслава Тучковського**, також згадують компанію **"Соснова садиба"**. Кажуть, що ділянка в нього тут не одна і він будуватиме тут і інші багатоповерхівки.

![батуринская (1)](https://mpz.brovary.org/wp-content/uploads/2016/05/baturynskaya-1.jpg)

[Гугл каже](https://youcontrol.com.ua/catalog/company_details/37721406/), що засновниками "Соснової садиби" є поміж інших Христина та Станіслав Тучковські, діти Яна Тучковського, бізнесмена та депутата Броварської міської ради минулого скликання.

\[caption id="attachment\_56252" align="aligncenter" width="600"\]![батуринская (3)](https://mpz.brovary.org/wp-content/uploads/2016/05/baturynskaya-3.jpg) А цей будинок звів екс-депутат Авксентій Гранат. Мешканці розводять руками: вже побудував, що ж зробиш?\[/caption\]

Журналісти "Маєш право знати" звернулися до Станіслава Тучковського та Авксентія Граната за коментарями. Пан Тучковський стверджує, що він там нічого не будує, також і "Соснова садиба" не має ніякого стосунку до будівництва на вулиці Батуринській. А **Авксентій Васильович** пояснює, що конфлікту з місцевими мешканцями в нього наразі вже немає, а дім він будує не для продажу, а для особистих потреб: _"Це буде великий дім, поділений на три частини, для мене, моєї родини та моїх родичів"_.

\[caption id="attachment\_56260" align="aligncenter" width="600"\]![батуринская (7)](https://mpz.brovary.org/wp-content/uploads/2016/05/P60505-153614.jpg) Тут теж росте чийсь черговий "скромний" будиночок\[/caption\]

Ситуацію щодо будівництва на вулиці Батуринський коментує також депутат від цього округу **Борис Дудко** (Батьківщина). _"Я відстоюю інтереси мешканців та виступаю проти багатоповерхівок. Я за те, аби люди зібралися та мирно вирішили цей конфлікт, домовилися",_ \- каже він_._

Депутат підтверджує, що ініціативна група мешканців цього району зверталася до нього за допомогою, а також до мера, до відділу архітектури та до архбудконтролю; було створено комісії, які займалися дослідженням ситуації. Також додає, що цей випадок не поодинокий: в Броварах маса порушень при видачі дозволів на будівництво і є багато прикладів зведення надмірно великих будинків в зоні приватної забудови.

_"Маю відповідну будівельну освіту,_ - каже Борис Дудко, - _я дивився документи на будинок, що зводить Тучковський, і там норми ДБН дотримані. Власник стверджує, що він будує великий дім виключно для себе, а за нормами можна зводити 4-поверховий будинок до 1000 кв.м. Стосовно відстані між будинками - там повинен залишатися так званий "пожежний проїзд" у 6 чи 8 метрів. Це що стосується будинку Тучковського. Щодо того будинку, який вже звів Авксентій Гранат, - там документи я не перевіряв, але запевняю - незабаром і до цього дійдемо"._

![screenshot_20](https://mpz.brovary.org/wp-content/uploads/2016/05/screenshot_20.png)

_"Інша річ,_ - продовжує депутат, - _що потім буде з цим будинком: не виключено, що власник продаватиме в ньому "квартири". Але квартирами їх можна назвати лише умовно._ ([Про схожі ситуації МПЗ вже неодноразово писало](https://mpz.brovary.org/yak-vidrizniti-kvartiru-vid-kimnati-u-zhitlovomu-budinku-prodovzhennya-rozsliduvannya/) - прим.авт.) _За словами юристів, це створить проблеми для людей, які придбають ці помешкання, вони не будуть мати у своїй власності квартири, а лише частини великого будинку. Не виключено, що це може бути і готель. У будь якому разі надмірно велика будівля створює навантаження на електромережу та мережу водопостачання та водовідведення"._

До речі, щодо комунікацій. Місцеві наголошують: тут відсутня централізована каналізація. Та питають: як будуть функціонувати ці багатоповерхівки, які на їхню думку, судячи із зовнішнього вигляду, задумані як багатоквартирні будинки? І як взагалі може зводитися такий дім, якщо він не під'єднаний до каналізації?

Трохи пояснює ситуацію депутат Дудко: _"Трохи далі, справа від мосту є дві старі двоповерхівки, там давні проблеми з каналізацією. Місцеві користуються відкритим септіком, а на тому місці вже роздають нові ділянки. Цю проблему можна вирішити за рахунок нової каналізації, яку місто протягне з боку Торгмашу. Цей проект коштуватиме близько **2 млн грн**, він розроблений та лежить на столі у заммера Григорія Павловича Голубовського. Маю намір виносити цей проект на бюджетну комісію і на сесію, буду домагатися його фінансування та втілення в життя. Так ось до цієї каналізації - якщо її прокладуть і якщо місто дозволить врізатися - теоретично зможуть під'єднатися і мешканці приватного сектору на Радіостанції, в тому числі і ці великі будинки"._

Наразі останньої крапки в цій історії не поставлено. За роз'ясненнями місцеві мешканці зверталися і до місцевих органів влади, і до центрального офісу ДАБІ в Києві. Відповіді вони або не отримували, або отримували такі, що пробуджують сумніви в законності будівництва. Конфлікт триває...

![батуринская](https://mpz.brovary.org/wp-content/uploads/2016/05/baturynskaya.jpg)

**Фото - автора**
