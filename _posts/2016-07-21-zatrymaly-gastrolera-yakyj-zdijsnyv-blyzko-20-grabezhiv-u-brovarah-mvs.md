---
title: "Затримали «гастролера», який здійснив близько 20 грабежів у Броварах – МВС"
date: 2016-07-21
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "gastroler"
  - "grabizh"
  - "zatrimannya"
  - "napad"
  - "novini"
  - "pograbuvannya"
  - "yuvelirni-vyroby"
coverImage: "wp-content/uploads/2016/07/lanc_47dde.jpg"
---

**Увечері 19 липня в центрі Броварів зловмисник підбіг до 61-річної жінки, зухвало зірвав з її шиї золотий ланцюжок вагою 50 грамів і втік. Потерпіла одразу звернулась до поліції, після чого молодика затримали. Згодом чоловік зізнався у скоєнні ще маже 20 подібних злочинів на території міста. Про це [повідомляє](https://www.kv.npu.gov.ua/uk/publish/article/212336) відділ комунікації поліції Київської області.**

Як зазначають правоохоронці, грабіжником виявився 30-річний житель Донецької області, який раніше вже притягався до відповідальності. Він приїхав до Броварів аби продовжити свою кримінальну діяльність. Упродовж тримісячного проживання в місті він здійснив близько **20 нападів** на місцевих жительок, зриваючи з них золоті ланцюжки. Ювелірні коштовності він здавав до ломбарду.

Як зауважують у поліції із посиланням на власне керівництво, 19 липня молодика вдалось затримати впродовж доби після нападу. Це стало можливим завдяки тому, що потерпіла одразу звернулась до правоохоронців та описала зовнішність кривдника.

У повідомленні поліції зазначено, що за вказаним фактом слідчі броварського відділку відкрили кримінальне провадження за грабіж, що передбачено ч. 2 ст. 186 Кримінального кодексу України. Підозрюваному загрожує покарання у вигляді **позбавлення волі на строк від 4 до 6 років**. Поліцейські перевіряють чоловіка на причетність до скоєння аналогічних злочинів.
