---
title: "Броварчани вимагають помсти фальсифікаторам та нового мера"
date: 2012-12-15
categories: 
  - "kolonka-avtora"
---

[![](https://mpz.brovary.org/wp-content/uploads/2012/12/v-logo.jpg "v-logo")](https://mpz.brovary.org/wp-content/uploads/2012/12/v-logo.jpg)Визначення [найпопулярнішого запитання](https://mpz.brovary.org/chitachiv-mpz-naybilshe-tsikavit-chi-bude-rizanenko-i-nadali-aktivno-diyati-u-brovarah/) народному депутату від Броварів Павлу Різаненку продемонструвало цікаві та, певною мірою неочікувані, тенденції. Не зважаючи на те, що броварчани отримали, за великим рахунком, першого справжнього місцевого народного депутата, найбільшу цікавість в аудиторії викликало не стільки його діяльність на посаді парламентаря, скільки готовність продовжувати активну діяльність безпосередньо у Броварах.

Жодне з питань, котре стосується парламентської роботи Різаненка не змогло прорватись в трійку найпопулярніших. Натомість людей цікавить чи буде екс-депутат міськради й надалі впливати на громадсько-політичне життя міста та чи має команда Павла Олександровича кандидатуру на посаду міського голови. Подібні результати, вочевидь, свідчать про позиціонування Різаненка в очах мешканців міста як одного найпотужніших гравців на місцевій політичній арені, котрий відтепер може чи не найбільше вплинути на броварські «розклади» під час місцевих виборів 2014-го року.  Зокрема також можна відзначити опосередкований висновок даного голосування: броварчани в принципі не розглядають можливість залишити на посаді наявного мера Ігоря Сапожка.

Проте не меншу увагу автора цих рядків привернуло запитання, котре опинилось на другому місці в рейтингу, хоча довший час утримувало лідируючу позицію. «Кого передусім Ви б хотіли притягнути до відповідальності за протидію чесній виборчій кампанії у Броварах?».

Високий рейтинг подібного запитання найперше свідчить про природнє бажання людей покарати владу та інших фальсифікаторів за зґвалтований виборчий процес, коли лише завдяки титанічним зусиллям громадськості вдалось зруйнувати більшість протизаконних схем місцевих «підрахуїв». І хоча комусь така позиція може здатись не достатньо «благородною» (враховуючи те, що на фінальній стадії виборів влада та ОВК покинули спроби сфальшувати результати голосування), насправді вимога притягнути  фальсифікаторів до відповідальності є безальтернативною. Адже лише справедливе, законне, а головне – публічне – покарання посадовців, котрі перевищили свої повноваження з метою протидіяти чесній та рівноправній політичній боротьбі та спотворити результати волевиявлення людей може бути єдиним ефективним «щепленням» проти повторення подібного свавілля в майбутньому. Йдеться, звичайно, не стільки про «зведення рахунків» чи «полювання на відьом», скільки про демонстрацію невідворотності покарання за порушення закону, особливо коли йдеться про виборчий процес.

Окрім того, прагнення аудиторії дати правову оцінку діям місцевих посадовців в процесі парламентської кампанії демонструє також те, що для броварчан не є предметом дискусії запитання «законно діяла влада під час виборів, чи ні?». Нехтування нормами законодавства та моралі з боку броварської адміністрації відбувається, на жаль, далеко не вперше, проте лише під час цьогорічного виборчого процесу діям влади був наданий максимальний рівень публічності. В результаті броварчани не лише побачили алгоритм фальсифікацій «у всій його красі», а ще й дізнались імена та прізвища авторів та безпосередніх втілювачів цієї схеми у життя. Це дозволило посилити публічний тиск на людський ресурс влади, вивівши раніше невідомих функціонерів «на чисту воду», проте також «позбавило гальм» багатьох «регіоналівських» приспішників, котрі зрозуміли, що втрачати їм вже, за великим рахунком, нічого, а тому на останніх рубежах вважали можливим діяти за принципом «пан або пропав», вже зовсім не рахуючись бодай з якимись суспільними нормами. Зрештою, усе це разом взяте не залишило людям та переможцям виборів шансів на «пробачити та забути», відтак народ справедливо очікує на дії новообраних парламентарів стосовно подальшої долі фальсифікаторів, позаяк ніхто не може в цьому бути зацікавленим більше, ніж, власне, броварчани. Хоча б тому, що вже менш ніж за два роки мешканці міста обиратимуть собі нову владу.

Можливо саме в контексті скорої виборчої кампанії читачі «МПЗ» третім по пріоритетності визначили питання про участь Павла Різаненка в громадсько-політичному житті Броварів і після обрання того народним депутатом. Навряд чи був момент в сучасній історії міста, коли градус суспільної напруги виростав до такої міри, як це відбулось під час парламентських перегонів у Броварах цього року. І тим більше досі не було випадку, аби при такій колосальній протидії з боку всього адміністративного ресурсу місцева опозиція отримала настільки переконливу перемогу, банально декласувавши кандидата від влади та його технічних сателітів. Окрім тотального несприйняття броварчанами людей від правлячої партії, це також свідчить про високий рівень суспільної довіри до нової місцевої опозиції та високу професійність новоутвореної міської громадсько-політичної спільноти, котру наразі дехто вже називає прототипом громадянського суспільства у Броварах.

Ця ситуація тим більше вселяє оптимізм з огляду на інші результати опозиційних середовищ в масштабах країни: навіть там, де провладні кандидати зазнали фіаско, перемога громади над узурпаторами була не настільки красивою та переконливою, як у Броварах. При тому, що у випадку нашого міста опозиція могла собі «дозволити» діяти чисто, не переступаючи ту межу, за якою закінчується мораль, а починається бій не на життя, а на смерть: без огляду на можливі подальші наслідки чи жертви, не кажучи вже про самоповагу.

Відтак команда Різаненка після минулої передвиборчої кампанії отримала величезний кредит довіри від броварчан та своєрідний карт-бланш, котрий обов’язково має бути використаний та конвертований під час місцевих виборів: люди очікують від новоутвореного середовища активістів масштабної суспільної роботи, котра призведе до перетворення міської ради із «закритого клубу» на якісний представницький орган муніципальних менеджерів. Зважаючи на стислість термінів та обсяги прийдешньої роботи, ніхто з тих, хто має намір втілювати очікування броварчан на якісне оновлення місцевої влади, вже зараз не має права зволікати.

Тож з огляду на все вищезазначене тим більше буде цікаво отримати відповіді від броварського представника у вищому законодавчому органі держави на запитання, котрі найбільше цікавлять мешканців нашого міста. Так само, як і на інші, не менш важливі, що їх поставлять журналісти «Маєш право знати», в тому числі й такі, котрі стосуються відтепер профільної діяльності Різаненка – законотворчої. Будемо сподіватись, що Бровари стануть однією з тих точок на вітчизняній мапі, де українці підтримали саме того свого представника, котрий даватиме чіткі відповіді на конкретні запитання, проте в той же час не лише словом, але й ділом впроваджуватиме в життя очікування своїх виборців в реальне життя.
