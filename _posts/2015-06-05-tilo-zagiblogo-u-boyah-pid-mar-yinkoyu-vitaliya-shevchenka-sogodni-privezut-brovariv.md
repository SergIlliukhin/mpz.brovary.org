---
title: "Тіло загиблого на Донбасі Віталія Шевченка сьогодні привезуть до Броварів"
date: 2015-06-05
author: 
  username: "kachor"
  display_name: "Андрій Качор"
categories: 
  - "announce"
  - "brovary"
tags: 
  - "brovary"
  - "vitaliy-shevchenko"
  - "vibir-redaktsiyi"
  - "zagibliy"
  - "novini"
  - "rudnya"
  - "uchasniki-ato"
coverImage: "wp-content/uploads/2015/06/vsh2.jpg"
---

**Сьогодні ввечері очікується прибуття до нашого міста групи волонтерів, котрі везуть з Донбасу загиблого бійця 95-ї аеромобільної бригади, 47-річного мешканця села Рудня Броварського району Віталія Шевченка. Спершу волонтери та рідні повідомляли, що чоловік був убитий у запеклому бою під Мар'їнкою, проте пізніше стало відомо, що смертельне вогнепальне поранення Віталій отримав у Слов'янську 3 червня. Саме це місто значиться у свідоцтві про смерть.**

Волонтери в соціальних мережах повідомляють, що прибуття траурної процесії очікується близько 17:00 на вїзді до Броварів з боку Києва. Пізніше зявилась інформація, що полеглого героя мають привезти близько 21:00.

Віталій Федорович був призваний до лав Збройних Сил України 9 лютого 2015 року. Спершу перебував у тренувальному таборі, а вже в березні був відряджений на службу в зону АТО. Як повідомляють близькі та знайомі Віталія, чоловік не намагався уникнути служби, відразу і без вагань пішов на війну  захищати Батьківщину.

Останнім часом Віталій Шевченко перебував в найбільш гарячих точках бойових зіткнень з російськими терористами: на донецькому напрямку, в с. Піски. Часто зідзвонювався з рідними, повідомляв, що служба йде спокійно і порівняно безпечно, дякував волонтерам за допомогу бійцям. Як розповіла донька полеглого героя, родина Віталія Шевченка достеменно не знала, де саме проходить службу батько. Лише після отримання трагічної звістки довідались – Віталій Шевченко воював на найбільш небезпечному відрізку фронту.

За кілька днів до загибелі Віталій поспілкувався з журналістами 5-го каналу. Найпевніше – це остання його поява на відео.

<iframe src="https://www.youtube.com/embed/PYvLy9PgStw" width="640" height="360" frameborder="0" allowfullscreen="allowfullscreen"></iframe>

У Віталія в Рудні лишилась дружина та двоє доньок. Чоловік зовсім трохи не дочекався появи на світ перших онуків.

**Прощання із загиблим героєм відбудеться завтра, 6 червня о 13:00 в с. Рудня Броварського району.**
