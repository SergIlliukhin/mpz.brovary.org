---
title: "Хто влаштував стрілянину біля готелю «Веста»? Розслідування резонансного інциденту на Київський"
date: 2014-12-26
categories: 
  - "rozsliduvannya"
tags: 
  - "brovary"
  - "vibir-redaktsiyi"
  - "militsiya"
  - "mihiyenkova"
  - "perestrilka"
  - "sud"
  - "tokar"
---

[![tokar 3](https://mpz.brovary.org/wp-content/uploads/2014/12/tokar-3.jpg)](https://mpz.brovary.org/wp-content/uploads/2014/12/tokar-3.jpg)Позавчорашня історія, що трапилась на вул. Київській, 22, викликала величезний резонанс не лише у Броварах, але й у столиці. Вже наступного дня під час сесії міської ради броварський прокурор **Роман Олефіренко** повідомив, що справа знаходиться на контролі в Генеральній прокуратурі, а мало не половина місцевих слідчих займаються розслідуванням ситуації. Водночас стало відомо, що постраждалий під час сутички відомий місцевий підприємець **Ігор Токар** отримав тяжкі вогнепальні поранення і наразі перебуває в реанімації. За повідомленням представника прокуратури **Людмили Таран**, стан Токаря оцінюється як стабільно тяжкий.

Протягом учорашнього дня автор цих рядків поспілкувався  з усіма учасниками конфлікту, аби вислухати позицію кожного та спробувати дізнатися істину. Ми намагались з’ясувати: хто спровокував сутичку, хто розпочав стрільбу і кому належить арсенал зброї, знайдений на місці пригоди. В цьому матеріалі ми публікуємо версії інциденту від різних сторін без оцінок, висновків та купюр. Останнє слово має сказати слідство та суд. Наразі за даним фактом відкрито кримінальні провадження за ч.4 ст.296 (хуліганство), ч.2 ст.15, ч.1 ст.115 (замах на умисне вбивство) та ст.262 (викрадення, привласнення, вимагання вогнепальної зброї, бойових припасів) Кримінального кодексу України.

**Версія власниці готелю «Веста» Ольги Полонської та власника охоронної агенції «Галід» Миколи Галушка: 12 озброєних молодиків в масках увірвались на подвір’я, почали вибивати вікна та влаштували хаотичну стрільбу.**

Як повідомила екс-дружина Дмитра Полонського Ольга  (а саме [побутовий конфлікт між колишнім подружжям](https://mpz.brovary.org/ponad-1-5-roki-slidstva-kotu-pid-hvist-brovarchanin-rozpoviv-yak-shukayut-vinnih-v-yogo-zhorstokomu-pobitti/) призвів до такого розвитку подій) того ранку вона перебувала у власному готелі «Веста», що розташований поруч з будинком, який вже два роки не може поділити екс-подружжя. Близько 12 години вона почула шум та постріли: вибігши з готелю побачила більше десятка невідомих озброєних чоловіків в масках, які разом з її колишнім чоловіком Дмитром Полонським проникли на подвір'я будинку та почали трощити вікна та двері. Жінка натиснула тривожну кнопку виклику охоронної агенції «Галід», з якою має угоду на обслуговування готелю «Веста». Охоронці, що прибули на місце, намагались підійти до будинку, де перебували невідомі чоловіки, але були відтіснені людьми в масках. Зрештою, «Галід» припинив спроби вплинути на ситуацію, позаяк мав контракт на охорону лише готелю.

\[caption id="attachment\_31997" align="aligncenter" width="600"\][![tokar 3](https://mpz.brovary.org/wp-content/uploads/2014/12/tokar-3.jpg)](https://mpz.brovary.org/wp-content/uploads/2014/12/tokar-3.jpg) Озброєна "група підтримки" Дмитра Полонського безпосередньо перед стріляниною.\[/caption\]

За деякий час на місце прибув добре відомий у певних колах броварський підприємець Ігор Токар, якого з Ольгою Полонською – з її слів – пов’язують багаторічні дружні стосунки. Оцінивши ситуацію, Токар пішов на подвір'я будинку, де в той час перебували люди в масках та намагався переконати їх залишити територію. Виникла словесна перепалка, під час якої дехто з бійців застосував фізичну силу. Токар вирвався з рук нападників і пішов у бік свого автомобіля. В цей момент в нього було здійснено два постріли з вогнепальної зброї, як потім з’ясувалося – з пістолета системи Макарова. Стріляв один з невідомих чоловіків у масках. Свідки подій відразу викликали міліцію та швидку.

\[caption id="attachment\_31998" align="aligncenter" width="600"\][![tokar 8](https://mpz.brovary.org/wp-content/uploads/2014/12/tokar-8.jpg)](https://mpz.brovary.org/wp-content/uploads/2014/12/tokar-8.jpg) Ігор Токар відразу після вогнепального поранення біля готелю "Веста". Фото надане Ольгою Полонською\[/caption\]

Коли на місце прибула міліція, частина з невідомих озброєних чоловіків покинули місце пригоди, окрім п'ятьох. Саме вони були затримані і доставлені в КПЗ. На місці події було вилучено кілька одиниць автоматичної зброї, зокрема мисливські карабіни «Сайга», зареєстровані на Ігоря Токаря, а також зброя, що належала невідомим в масках – як зареєстрована, так і невідомого походження. Зокрема на місці виявили автомат Калашникова з підствольним гранатометом з  гранатою з бойовому положенні. Крім того – масу набоїв для автоматів, пістолетів, гвинтівок та рушниць, а також специфічне стрілецьке спорядження.

[![веста 1](https://mpz.brovary.org/wp-content/uploads/2014/12/vesta-1.jpg)](https://mpz.brovary.org/wp-content/uploads/2014/12/vesta-1.jpg)

В цей час Ігоря Токаря доставили в лікарню де з’ясувалось, що чоловіку дійсно було завдано два вогнепальних поранення. Одна з куль пройшла неподалік серця навиліт, потрапивши потім в руку, роздробивши кістку. Зі слів прокурора Людмили Таран, станом на 26 грудня постраждалого прооперовано, його стан оцінюється як стабільно тяжкий.

Як запевнили наближені до Ігоря Токаря люди, нападниками виявились не бійці «Правого сектора», а група озброєних чоловіків, котрими керує жінка на ім’я Олена Коваленко. Зі їхніх слів, Коваленко раніше начебто дійсно перебувала в лавах «Правого сектора», але наразі не має стосунку до ПС. Водночас це не заважає їй представлятись «Правим сектором» Подільського району м. Києва» та виконувати певні силові акції замовного характеру.

**Версія Дмитра Полонського : Токар погрожував автоматом і хапався за «стволи» наших бійців. Йому вистрілили в живіть гумовою кулею.**

Водночас інший фігурант конфлікту **Дмитро Полонський** переконує, що все відбувалось зовсім інакше. З його слів, вранці 24 грудня він у черговий раз звернувся до броварської міліції з проханням забезпечити його право потрапити на територію власного помешкання, позаяк він має на руках відповідну судову ухвалу. За словами Полонського, в міліції йому в цьому відмовили, тож він не мав іншого вибору, як шукати захисту своїх майнових прав в інших структурах, зокрема у «Правого сектору». Полонський запевняє, що бійці, які допомогли йому потрапити на територію будинку на Київський, 22 – це члени «Правого сектору».

\[caption id="attachment\_31674" align="aligncenter" width="600"\][![DSC09088](https://mpz.brovary.org/wp-content/uploads/2014/12/DSC09088.jpg)](https://mpz.brovary.org/wp-content/uploads/2014/12/DSC09088.jpg) Дмитро Полонський\[/caption\]

Відтак близько 12:00 Полонський разом з десятком бійців прибув до будинку, після чого хлопці в масках та зі зброєю перелізли через паркан та відкрили ворота подвір’я ізсередини. Туди зайшов Полонський та намагався потрапити до будинку. В цей час на місце події прибув Ігор Токар з «групою підтримки». Як пояснив Дмитро Полонський, Токар витягнув з власного автомобіля автомат Калашникова і почав погрожувати бійцям «Правого сектора», вимагаючи їх покинути територію. У відповідь хлопці з ПС закликали Токаря кинути зброю та зробили два попереджувальних постріли в повітря – також з автоматів. Після того, як Токар не виконав їхні вимоги – один з бійців ПС вистрелив у броварського підприємця. За словами Дмитра Полонського, куля вочевидь була несмертельної дії, позаяк на місці скоєного не видно слідів крові.

Після цього на місце прибула швидка та міліція. Правоохоронці розпочали огляд території, опитали свідків та склали відповідні протоколи.  Як пояснив Полонський, вилучена на місці пригоди зброя належить Ігорю Токарю: її дістали з автомобіля підприємця.

**Версія МВС: Невідомі підстрелили начальника охорони готелю. П’ятеро нападників затримано, зброю знайдено пізніше в Княжичах.**

Відразу на місці пригоди автор намагався взяти коментар «по гарячим слідам» в начальника броварської міліції **Миколи Клименка**, який перебував на місці події. Однак тоді Микола Федорович не зміг прокоментувати ситуацію, пообіцявши надати інформацію згодом. Проте станом на момент написання матеріалу жодної офіційної або неофіційної інформації від броварської міліції так і не надійшло.

Зате [з'явилась інформація](http://mvs.gov.ua/mvs/control/kyivska/uk/publish/article/139299) на офіційному сайті МВС, в якій йдеться, що під час інциденту було поранено 51 річного охоронця готелю «Веста». У повідомленні йдеться, що «один з приїжджих з невідомого пристрою здійснив декілька пострілів у бік охоронника, чим спричинив йому тілесні ушкодження». Вочевидь, в даному випадку йдеться саме про Ігора Токаря, якого міліція позиціонує як охоронця готелю. Водночас власниця готелю Ольга Полонська під час розмови запевнила, що з Токарем її пов’язують виключно дружні стосунки і жодного бізнесу. Відтак наразі не зрозуміло: чи під час сутички було поранено ще одну людину – власне цього «охоронника» - а чи в міліції є інша інформація щодо місця роботи Ігоря Токаря.

[![mvs](https://mpz.brovary.org/wp-content/uploads/2014/12/mvs.jpg)](https://mpz.brovary.org/wp-content/uploads/2014/12/mvs.jpg)

Також в офіційному повідомленні правоохоронців зазначається, що постраждалий отримав «непроникаючі поранення грудної клітини та правого передпліччя». Ця інформація також не збігається з тією, що її вдалось отримати з власних джерел в лікарні. Згідно з ними, постраждалий Токар отримав важкі вогнепальні поранення, зокрема одна з куль пробила грудну клітину неподалік серця, пройшла навиліт і потім, потрапивши в руку, застрягла в кістці. Навряд чи такі травми можна вважати «непроникаючими пораненнями», тому не виключено, що в цій історії є ще один постраждалий – охоронець готелю «Веста» - і саме про нього йдеться в міліцейському повідомленні. Або ж міліція чомусь вирішила, що директор стрілецького комплексу «Сапсан», відомий підприємець Ігор Токар принагідно працює ще й охоронцем в готелі.

Також в матеріалі на сайті МВС зазначається, що  «Цього ж дня до місцевого правоохоронного органу надійшло повідомлення про те, що на околиці села Княжичі, що на Київщині, невідомий громадянин викинув мішок білого кольору. Працівники міліції, які прибули на місце події, виявили, що в мішку знаходиться дві одиниці мисливської зброю та  набої різного калібру. Як виявилось в подальшому,  ці речі були  викрадені у начальника охорони готелю, де стався інцидент». Наразі відомо, що по даному факту відкрито кримінальні провадження за ч.4 ст.296 (хуліганство), ч.2 ст.15, ч.1 ст.115 (замах на умисне вбивство) та ст.262 (викрадення, привласнення, вимагання вогнепальної зброї, бойових припасів) Кримінального кодексу України. Наразі правоохоронці встановлюють дані правопорушників. Вилучену зброю та боєприпаси направлено для проведення експертизи. Досудове слідство триває.

**Версія «Правого сектору»: нападники у Броварах – не наші хлопці.**

Аби з'ясувати, хто ж саме намагався потрапити до будинку на Київський, 22 разом з Дмитром Полонським, потрібно було запросити інформацію в центрального керівництва "Правого сектору". Зокрема й тому, що деякі інші сторони конфлікту однозначно заявляли: нападники не мають стосунку до ПС, принаймні на даний момент, і останнім часом переважно займаються виконанням дрібних замовлень силового характеру.

Так, автору вдалося поспілкуватися із заступником голови Виконавчого комітету Центрального проводу «Правого сектору» **Юрієм Міндюком**, який здивувався даній інформації та повідомив, що йому нічого невідомо про випадок у Броварах. Для більш детальної інформації Міндюк порадив звернутися до голови Київської обласної організації Правого сектору **Ігоря Мазура**, більш відомого в націоналістичних колах як «Тополя».

\[caption id="attachment\_31999" align="aligncenter" width="600"\][![maxresdefault](https://mpz.brovary.org/wp-content/uploads/2014/12/maxresdefault.jpg)](https://mpz.brovary.org/wp-content/uploads/2014/12/maxresdefault.jpg) Ігор "Тополя" Мазур. Голова Київської обласної організації "Правого сектору"\[/caption\]

На запитання про приналежність хлопців, що так добряче «погуляли» у Броварах,  Ігор Мазур однозначно відповів – «це не мої хлопці», відразу уточнивши: вказані люди – точно не члени «Правого сектору» Київської області.

**Версія приїжджих «бойовиків»: без коментарів.**

Автору матеріалу пощастило зустрітись і з «бойовиками», які допомагали Дмитру Полонському потрапити на територію подвір'я. Зокрема й з **Оленою Коваленко**, яку дехто з них називає своїм «керівництвом», а прокурор Людмила Таран – «координатором Правого сектору». Вислухавши моє прохання прокоментувати ситуацію, пані Олена попросила зв’язатись зі своїм адвокатом, і переговоривши по телефону повідомила, що до приїзду адвоката не готова надати жодних коментарів. Ми домовились з Оленою, що зв’яжемось з нею, щойно вона отримає можливість щось коментувати. Однак станом на час публікації цього матеріалу, Олена Коваленко на зв’язок не вийшла.

**«Сухий залишок» з кривавим присмаком**

Як можна зрозуміти з версій усіх учасників конфлікту, чіткої картини що ж насправді відбулося 24 грудня біля готелю «Веста» на вул. Київській так і не має. Обидві сторони конфлікту звинувачують один одного в провокуванні перестрілки та порушенні закону. Так, Полонський має на руках ухвалу суду, яка зобов’язує Ольгу Полонську надати йому доступ до помешкання. Водночас Ольга Полонська стверджує, що подала касаційну скаргу і не має наміру допускати екс-чоловіка в будинок, адже боїться, що той перекриє комунікація (газ, воду, світло) до готелю і таким чином зруйнує її бізнес. Дмитро Полонський звинувачує колишню дружину у зв’язках з криміналітетом, який її «кришує», Ольга Полонська вказує на «бойовиків» з боку Дмитра Полонського, які ледь не вбили її багаторічного друга Ігоря Токаря. Остаточно все заплутала офіційна позиція міліції, яка говорить про пораненого охоронника готелю, в той час як єдиний достеменно відомий постраждалий – підприємець Ігор Токар наразі перебуває у важкому стані в реанімації під цілодобовою охороною. Єдине, що вдалося з'ясувати достеменно – «група підтримки» Дмитра Полонського не має стосунку до «Правого сектору».

Сьогодні, 26 грудня відбулися судові засідання по справам п’ятьох затриманих «бойовиків» - їм обирали міру запобіжного заходу на період слідства. Прикметно, що серед затриманих більшість – зовсім юні хлопці: хтось досі навчається в університеті, комусь ледь виповнилось 18 років. Наші кореспонденти були присутні на одному такому засіданні, де розглядалась справа **Вадима Кисельова** – одного з нападників, студента 3 курсу столичного Державного університету телекомунікацій. На суді хлопець заявив, що не мав при собі зброї, не збирався ні в кого стріляти і взагалі достеменно не знав, куди їде. Суддя **Тамара Міхієнкова**, попри вимогу прокурора Таран взяти хлопця під варту на два місяці, відпустила Кисельова під особисте зобов’язання. Аналогічне рішення було і щодо попереднього затриманого. Яка доля очікує інших трьох – станом на момент написання статті відомо ще не було.

_«Маєш право знати» готове надати можливість усім зацікавленим сторонам конфлікту, чия точка зору не була представлено в цьому матеріалі, в подальшому прокоментувати ситуацію._
