---
title: "Міліція обшукала квартиру броварського активіста"
date: 2013-06-06
tags: 
  - "2-kvitnya"
  - "boyko"
  - "vibir-redaktsiyi"
  - "kriminal"
  - "militsiya"
  - "novini"
  - "obshuk"
  - "pecherskiy"
  - "svoboda"
  - "snizhki"
  - "sud"
  - "huliganstvo"
  - "shhevchenkivskiy"
---

[![7gV3RcWqzt4](https://mpz.brovary.org/wp-content/uploads/2013/06/7gV3RcWqzt4.jpg)](https://mpz.brovary.org/wp-content/uploads/2013/06/7gV3RcWqzt4.jpg)**4 червня у квартирі броварського члена ВО «Свобода» Сергія Бойка ймовірно працівники Печерського районного відділення міліції у м. Києві провели обшук. Згідно із копією ухвали суду, врученої родині активіста, обшук відбувся з метою виявлення предметів, які можуть довести причетність Бойка до подій 2 квітня, щодо яких порушено кримінальну справу, – закидування сніжками народних депутатів біля Верховної Ради України.**

Нагадаємо, що раніше, 22 травня, дві невідомі особи [слідкували](https://mpz.brovary.org/vo-svoboda-zayavila-shho-u-brovarah-za-yihnimi-aktivistami-stezhat-stolichni-pravoohorontsi/) за Сергієм Бойком біля його квартири. Тоді, після прибуття на місце активістів ВО «Свобода» та журналіста «Маєш право знати», чоловіки пішли геть. Однак, вже наступного дня працівники Печерського районного відділення міліції м. Києва навідалися на закриті збори членів партії у Броварах.

Як розповів активіст, 4 червня починаючи з 9:00 ранку до квартири, де проживає і на час обшуку перебував Бойко, завітали троє чоловіків, які представилися працівниками Печерського райвідділку міліції. Невідомі не пред’явили посвідчення та погрожували матері  хлопця, що виріжуть двері в квартирі. Слід зазначити, що з-поміж невідомих міліціонерів один з чоловіків був присутнім під час слідкування за активістом 22 травня.

\[caption id="attachment\_17708" align="aligncenter" width="346"\][![01](https://mpz.brovary.org/wp-content/uploads/2013/05/01.jpg)](https://mpz.brovary.org/wp-content/uploads/2013/05/01.jpg) Один з трьох невідомих міліціонерів\[/caption\]

Коли чоловіки зайшли до оселі, вони вручили копію ухвали Шевченківського районного суду м. Києва, - зазначив Бойко. Згідно з документом, суддя **Маліновська В. М.** задовольнила клопотання слідчого по справі «сніжок» **Запорожцева В. А.**, який просив надати дозвіл на проведення обшуку за місцем реєстрації та проживання Сергія Бойка.

[![Image00004 - копия](https://mpz.brovary.org/wp-content/uploads/2013/06/Image00004-kopiya.jpg)](https://mpz.brovary.org/wp-content/uploads/2013/06/Image00004-kopiya.jpg)  [![Image00005 - копия](https://mpz.brovary.org/wp-content/uploads/2013/06/Image00005-kopiya.jpg)](https://mpz.brovary.org/wp-content/uploads/2013/06/Image00005-kopiya.jpg)  [![Image00006 - копия](https://mpz.brovary.org/wp-content/uploads/2013/06/Image00006-kopiya.jpg)](https://mpz.brovary.org/wp-content/uploads/2013/06/Image00006-kopiya.jpg)

Як ідеться в ухвалі, метою є відшукання знарядь, що підтверджують вчинення кримінального правопорушення особою, а саме: одягу, зафіксованого на відео, в т. ч. маски, інших предметів, що закривають обличчя, мобільного телефону, СІМ-картки до нього, інших речей та документів.

В ухвалі зазначено, що Сергій Бойко є одним із підозрюваним у "вчиненні насильницьких дій, грубому порушенні громадського порядку, прояві зневаги до існуючих правил і норм поведінки" тощо, що підпадають під **ч. 2 ст. 296** **Кримінального кодексу України** – «хуліганство, вчинене групою осіб».

Під час обшуку невідомі міліціонери відмовлялися пускати журналіста «Маєш право знати» до квартири, незважаючи на те, що мешканці квартири були не проти присутності працівників преси. Натомість у якості понятого пропустили голову Броварського районного осередку ВО «Свобода» **Олега Шевчука**. Правоохоронці з оселі нічого не вилучили, однак лишили після себе розгардіяш в одній із кімнат.

[![Image00003 - копия](https://mpz.brovary.org/wp-content/uploads/2013/06/Image00003-kopiya.jpg)](https://mpz.brovary.org/wp-content/uploads/2013/06/Image00003-kopiya.jpg)

[![Image00015](https://mpz.brovary.org/wp-content/uploads/2013/06/Image00015.jpg)](https://mpz.brovary.org/wp-content/uploads/2013/06/Image00015.jpg)

Невідомі чоловіки відмовилися давати будь-які коментарі з приводу своїх дій. Водночас, у прес-службі ГУ МВС, як і раніше, не заперечили, але і не підтвердили, можливість обшуку в активіста того дня, мотивуючи таємницею слідства.

Сергій Бойко заперечив свою причетність до подій 2 квітня. Хлопець вважає дії міліції безпідставним переслідуванням з метою «повісити» на нього кримінальну справу.

> _Нагадаємо, що того самого дня броварських «свободівців» [викликали](https://mpz.brovary.org/militsiya-zvinuvachuye-zahisnikiv-parku-peremoga-u-kriminali/) на допит до Броварського відділення міліції по справі сутичок 25 травня під час проведення суботника  у парку «Перемога». Активістам висунули звинувачення за тією самою статтею, про яку йдеться в ухвалі про обшук квартири Бойка, – хуліганство, вчинене групою осіб. Вчора, 5 червня, міліція [двічі затримувала](https://mpz.brovary.org/deputat-simutin-obitsyaye-prityagti-militsioneriv-do-vidpovidalnosti-za-svoye-nezakonne-zatrimannya-sogodni/) захисника підозрюваних та лідера броварського УДАРу **Романа Сімутіна**. Представники Свободи та УДАРу заявляють про посилення репресивних методів щодо своїх активістів з боку влади, зокрема з боку правоохоронних органів та судової системи. Події останніх днів опозиціонери вважають тиском._
