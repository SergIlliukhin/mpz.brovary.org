---
title: "«УДАР» офіційно висунув Павла Різаненка кандидатом у народні депутати від Броварів"
date: 2012-08-02
tags: 
  - "vibori"
  - "vibori-2012"
  - "visuvannya-kandidativ"
  - "groza"
  - "gromadskiy-zahist-kiyivshhini"
  - "kandidat-u-narodni-deputati"
  - "novini"
  - "rizanenko"
  - "udar"
---

[![](https://mpz.brovary.org/wp-content/uploads/2012/08/Logotip-UDAR.jpg "Логотип УДАР")](https://mpz.brovary.org/wp-content/uploads/2012/08/Logotip-UDAR.jpg)Вчора на 10-му з’їзді партії «УДАР» Віталія Кличка було затверджено виборчі списки кандидатів, які братимуть участь у виборах до Верховної Ради України, зокрема [список кандидатів у багатомандатному виборчому окрузі](http://klichko.org/ua/news/news/zyizd-udaru-zatverdiv-spiski-kandidativ-na-parlamentskih-viborah) та [список кандидатів «УДАРу» в одномандатних округах](http://klichko.org/ua/news/news/spisok-kandidativ-udaru-v-mazhoritarnih-okrugah). По мажоритарному виборчому округу № 97, до якого входять Бровари, кандидатом став **Павло Різаненко.** Про це повідомляється на [офіційному сайті](http://klichko.org) політичної партії «УДАР».

Як говориться у повідомленні політичної сили, делегати 10-го з’їзду поіменно проголосували список кандидатів у одномандатних виборчих округах, при цьому частина [анонсованих претендентів](http://klichko.org/ua/news/news/udar-proponuye-na-sud-gromadskosti-pretendentiv-mazhoritarnikiv) не потрапили до ухваленого списку. «_Таким чином «УДАР» прислухався до вимог громадськості, яка прискіпливо перевірила представників «УДАРу» та рекомендувала викреслити зі списку тих претендентів, хто не відповідає критеріям руху «Чесно»_, - запевняють у партії.

[![](https://mpz.brovary.org/wp-content/uploads/2012/08/Pavlo-Rizanenko-foto.jpg "Павло Різаненко фото")](https://mpz.brovary.org/wp-content/uploads/2012/08/Pavlo-Rizanenko-foto.jpg)Кандидат у народні депутати від «УДАРу» **[Павло Різаненко](http://rizanenko.org)** нині є депутатом Броварської міської ради VI скликання, де входить до складу постійної депутатської комісії з питань законності та правопорядку. Депутатом був обраний на місцевих виборах 2010 року по мажоритарному виборчому округу № 20. Кандидатом у депутати був висунутий партією «Сильна Україна», зараз безпартійний та позафракційний. У Броварах Павло Різаненко відомий своїми депутатськими розслідуваннями земельних зловживань та інших порушень закону з боку місцевих органів влади, участю в акціях протесту на захист парку "Перемога" та проти брехні у комунальних ЗМІ. Він очолює броварську міську громадську організацію «**Прозоре суспільство**», а також є головою Київської обласної громадської організації «**Громадський захист Київщини**».

Нагадаємо, що 30 липня на з’їзді об’єднаної опозиції від **всеукраїнського об’єднання «Батьківщина»** у якості кандидата у народні депутати по мажоритарному округу № 97 [було висунуто  **Олега Кищука**](https://mpz.brovary.org/opozitsiya-visunula-kandidatom-u-narodni-deputati-vid-brovariv-olega-kishhuka/). Від **Партії регіонів**  по мажоритарному округу № 97 [балотуватиметься](https://mpz.brovary.org/partiya-regioniv-ofitsiyno-visunula-sergiya-fedorenka-kandidatom-u-narodni-deputati-po-mazhoritarnomu-okrugu-97/) голова Броварської міської організації Партії регіонів **Сергій Федоренко**.

> Починаючи з 30 липня, «Маєш право знати» проводить громадський моніторинг за всіма етапами виборчої кампанії у виборчому окрузі №97, до якого входять міста Бровари та Березань, смт Баришівка, Броварський та Баришівський райони. У фокусі нашої уваги - висування кандидатів у народні депутати, процес реєстрації кандидатів, передвиборча агітація, день голосування, підрахунок голосів та оприлюднення результатів виборів.
