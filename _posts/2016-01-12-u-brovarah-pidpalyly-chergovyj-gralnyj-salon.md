---
title: "У Броварах підпалили черговий гральний салон?"
date: 2016-01-12
categories: 
  - "brovary"
  - "novyny"
tags: 
  - "brovary"
  - "dsns"
  - "novini"
  - "pozhezha"
  - "politsiya"
---

**11 січня вночі горіло підвальне приміщення в 9-поверхівці на Незалежності. Під час огляду місця події правоохоронці знайшли пляшку із хімічною рідиною - підозрюють підпал. Пожежники ж повідомляють, що в приміщенні згоріли термінали електронної системи прийнятих ставок державної лотереї КВ-1, тобто фактично гральні пристрої.**

Як [інформує](http://www.kyivobl.mns.gov.ua/news/7216.html) ГУ ДСНС України в Київській області, повідомлення про пожежу надійшло 11 січня о 3:57 диспетчеру 21-ї Державної пожежно-рятувальної частини м. Бровари. Горіло нежитлове приміщення в цокольному поверсі 9-поверхівки по бульвару Незалежності.

![DSCN4475](https://mpz.brovary.org/wp-content/uploads/2016/01/DSCN4475.jpg)

Внаслідок пожежі були пошкоджені меблі та термінали електронної системи прийнятих ставок державної лотереї КВ-1, також закопчено внутрішнє оздоблення стін та стелі. Вогнем було знищено: віконну раму, килимове покриття підлоги на площі 5 м2 та конструктивні елементи стелі на площі 5 м2. О 04:25 пожежу було ліквідовано, загиблих та потерпілих на місці події не виявлено, повідомляється на сайті Держслужби з надзвичайних ситуацій.

![DSCN4414](https://mpz.brovary.org/wp-content/uploads/2016/01/DSCN4414.jpg)

Броварські правоохоронці зі свого боку [зазначають](http://www.kv.npu.gov.ua/uk/publish/article/189231), що під час пожежі на місце події виїхала слідчо-оперативна група, яка знайшла в приміщенні пляшку із запахом схожим на рідину технічного призначення. Вилучене направлено на експертизу.

![PM714image001](https://mpz.brovary.org/wp-content/uploads/2016/01/PM714image001.jpg)

За даними фактами відкриті кримінальні провадження за ч.2 ст.194 (умисне знищення або пошкодження майна) Кримінального кодексу України. Санкція статті  передбачає покарання у вигляді позбавлення волі на строк від трьох до десяти років. Наразі працівники поліції проводять оперативно-розшукові заходи щодо встановлення осіб, причетних до скоєння кримінальних правопорушень. Досудове розслідування триває.

![PM450image003](https://mpz.brovary.org/wp-content/uploads/2016/01/PM450image003.jpg)

Чому на місці події знаходилися електронні термінали та чи не був це підпільний гральний салон, броварські поліцейські наразі не коментують.

**Фото - ГУ ДСНС України в Київській області та Броварський ВП ГУНП в Київській області**
