---
title: "Броварські просвітяни запрошують на Тарасову толоку"
date: 2013-07-31
categories: 
  - "kolonka-avtora"
tags: 
  - "brovary"
  - "park-shevchenka"
  - "prosvita"
  - "rekonstruktsiya"
  - "skver-shevchenka"
  - "toloka"
  - "shevchenko"
---

**[![шевченко](https://mpz.brovary.org/wp-content/uploads/2013/07/shevchenko.jpg)](https://mpz.brovary.org/wp-content/uploads/2013/07/shevchenko.jpg)Менше року залишилось до 200-річчя з Дня народження Тараса Шевченка. Напевне, не треба говорити, що це значить для кожного українця. Великий Кобзар неодноразово бував у Броварах і на Броварщині, тому гідно відзначити славний ювілей –  наш прямий обов’язок.**

З цієї нагоди відділом капітального будівництва міськради проводяться [роботи з реконструкції парку ім. Тараса Шевченка](https://mpz.brovary.org/do-200-richchya-kobzarya-brovarchanam-obitsyayut-onovleniy-park-im-t-g-shevchenka/) у Броварах.

Разом з тим, викликає тривогу, що через брак фінансування ці роботи не будуть виконані своєчасно і в повному обсязі. Зокрема, [під загрозою спорудження в парку Тарасової КАПЛИЦІ](https://mpz.brovary.org/rekonstruktsiya-skveru-imeni-tarasa-shevchenka-peredistoriya-kontseptsiya-ta-ninishniy-stan/) – невід’ємної складової єдиного ансамблю, а це неприпустимо. Варто нагадати про святість цього місця – саме тут знаходилась Свято-Троїцька церква, зруйнована безбожною комуністичною владою.

**Тому каплиця  має бути споруджена у першу чергу.**

Аби виправити положення, що склалося, просвітяни міста вважають за потрібне негайно утворити **громадський штаб для координації та консолідації зусиль громади**, опрацювання разом з органами влади програми і плану заходів, визначення потреб для їх виконання та пошуки шляхів вирішення поточних проблем, в тому числі збору необхідних коштів.

Почин вже є. Академік АН України Лариса Скорик передала безкоштовно броварцям проект каплиці, без перебільшення, справжній шедевр.

Вважаємо також за потрібне закликати мешканців Броварів та району до **Тарасової толоки**, гуртом, за народним звичаєм, долучитись до виконання заходів по відзначенню славного ювілею. Учасником толоки може стати кожен незалежно від віку, національності, віросповідання, партійних уподобань, – ТАРАС ДЛЯ ВСІХ ОДИН. Тут можна добровільно попрацювати на роботах, пов’язаних із реконструкцією парку, або внести посильні матеріальні кошти на будівництво. Запрошуємо до толоки також колективних учасників – підприємства,  в тому числі з іноземним капіталом, банки, установи міста та району.

На нашу думку, варто заздалегідь подбати про випуск своєї ювілейної медалі, присвяченої 200-річюю з Дня народження Тараса Шевченка, пам’ятних дипломів, вимпелів та грамот для відзначення учасників толоки. Серед інших заходів толоки слід передбачити організацію та проведення шевченківських читань, літературних та художніх конкурсів, уроків у школах, регулярних круглих столів, інформаційну підтримку на місцевому радіо та телебаченні, пресових виданнях. Добре було б прикрасити місто і район транспарантами, рекламними щитами, присвяченими славному ювілею. На біг-бордах варто розмістити крилаті вислови із «Кобзаря», зокрема: «_У своїй хаті й своя правда»,_ _«Борітеся– поборете»,_ _«Обніміться ж, брати мої»_ та інші, що і нині не втратили своєї актуальності.

Переконані, тільки спільними зусиллями громади можна успішно виконати програму толоки та гідно відзначити ювілей Великого Кобзаря.

Тим часом, минаючи Бровари, пролітають Тарасовим Шляхом автобуси з туристами. І віримо, невдовзі вони зроблять зупинку в районі розвилки.

ЗАПРОШУЄМО ВСІХ ДО ТОЛОКИ!

_Валерій Середа Голова оргкомітету по відзначенню 200-річчя з дня народження Тараса Шевченка Броварського міського об’єднання «Просвіта» ім. Тараса Шевченка Телефон: (097) 05-66-414_
