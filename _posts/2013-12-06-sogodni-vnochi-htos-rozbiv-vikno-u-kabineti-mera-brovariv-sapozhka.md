---
title: "Сьогодні вночі невідомі розбили вікно у кабінеті мера Броварів Сапожка"
date: 2013-12-06
author: 
  username: "pravoZnaty"
  display_name: "Маєш право знати"
tags: 
  - "vikno"
  - "militsiya"
  - "mer-brovariv"
  - "novini"
  - "sapozhko"
coverImage: "wp-content/uploads/2013/12/Rozbite-vikno-Sapozhka.jpg"
---

**Сьогодні вночі невідомі особи розбили вікно у кабінеті міського голови Ігоря Сапожка. Про це на своїй сторінці у фейсбуці повідомила громадянська кампанія "Наступ" та опублікувала фото вікна. Активісти кампанії  припускають, що в такий спосіб хтось, можливо, привітав мера-регіонала з Днем місцевого самоврядування, який відзначатимуть завтра. Також у "Наступі" стверджують, що даний інцидент викликав у владних коридорах паніку та жартують, що тепер у Броварах можуть ввести надзвичайний стан.** 

[![Розбите вікно Сапожка](https://mpz.brovary.org/wp-content/uploads/2013/12/Rozbite-vikno-Sapozhka.jpg)](https://mpz.brovary.org/wp-content/uploads/2013/12/Rozbite-vikno-Sapozhka.jpg)

> "Сьогодні вночі невідомі (чи то маловідомі?) мешканці Броварів (чи гості нашого міста?) розбили каменюкою (швидше за все!) вікно у приймальні нашого (ой, не нашого..) міського голови (чи не голови?) Ігора Сапожко. Вочевидь, таким чином браві хлопці (а може дівчата?) привітали мера-регіонала з Днем місцевого самоврядування, який відзначатимуть завтра. А ми у свою чергу нагадуємо, що сьогодні - День української армії, яка може бути не лише формальною, але й повстанською! Слава Україні! P.S. В міськраді після цього "теракту" - паніка. А знаючи, як болісно броварські посіпаки Янушеску реагують на подібні речі, найближчим часом можемо очікувати введення в Броварах надзвичайного стану.)"

У броварській мерії даний інцидент не коментують. Секретарка міського голови порадила звертатись за детальною інформацією та коментарями до керуючого справами виконкому **Костянтина Кузнєцова**, однак він не бере слухавку.

Речниця броварської міліції **Юлія Барабаш** повідомила, що до них надійшло відповідне звернення, на місце виїхала слідчо-оперативна група, правопорушення внесено до єдиного реєстру досудових розслідувань. Більше інформації обіцяють повідомити завтра вранці.
