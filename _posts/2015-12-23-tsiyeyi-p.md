---
title: "АНОНС: 25 грудня на 4-й сесії депутати ухвалюватимуть бюджет Броварів на 2016 рік"
date: 2015-12-23
categories: 
  - "vlada"
  - "novyny"
tags: 
  - "4-sesiya"
  - "brovary"
  - "byudzhet"
  - "novini"
  - "sesiya"
---

**Цієї п'ятниці о 14:00 в малій залі виконкому відбудеться 4-та позачергова сесія Броварської міської ради. Єдине питання порядку денного - ухвалення бюджету міста на 2016 рік. Про це [йдеться](http://brovary-rada.gov.ua/rozporyadzhennya-m%D1%96skogo-golovi-v%D1%96d-23122015-%E2%84%96-226-od-pro-sklikannya-chetverto%D1%97-pozachergovo%D1%97-ses%D1%96%D1%97) у сьогоднішньому розпорядженні міського голови.**

Варто відзначити, що погодження головного кошторису Броварів на наступний рік тривало протягом усього минулого тижня. У понеділок, 14 грудня, зі скандалом [відбулись](https://mpz.brovary.org/byudzhetni-sluhannya-chy-budut-uhvalyuvaty-golovnyj-koshtorys-brovariv-naoslip/) так звані "бюджетні слухання" за участю мера та депутатів. Вже наступного дня міськрада [оприлюднила](http://docs.brovary.org/p31794/15.12.2015) проект рішення "Про бюджет міста на 2016 рік". Протягом тижня також [тричі засідала](https://mpz.brovary.org/pogodzhennya-brovarskogo-byudzhetu-na-2016-rik-tryvatyme-shhonajmenshe-do-chetverga-grafik/) ще офіційно не затверджена на той час "бюджетна комісія".

Сьогодні ж ця комісія зібралась вже офіційно. Зі слів присутніх, і до цього дня всі питання не вдалось узгодити. Тому дорадчий орган проведе засідання також завтра, 24 грудня, одразу після закінчення закінчення 3-ї чергової [сесії](https://mpz.brovary.org/24-grudnya-vidbudetsya-3-ya-chergova-sesiya-brovarskoyi-miskrady/) Броварської міської ради. Точний час учасники не називають.

\[caption id="attachment\_49890" align="aligncenter" width="600"\][![Image00002](https://mpz.brovary.org/wp-content/uploads/2015/12/Image00002-1.jpg)](https://mpz.brovary.org/wp-content/uploads/2015/12/Image00002-1.jpg) Із сьогоднішнього засідання "бюджетної комісії"\[/caption\]

До слова, завтрашнє пленарне засідання сесії оголошене на 10:00. Однак швидкого фіналу депутати не прогнозують. Адже на розгляд винесли понад 48 питань. До того ж, деякі з пунктів порядку денного доведеться розглядати ретельно. Такий висновок можна зробити зокрема із результатів сьогоднішнього офіційного засідання "земельної комісії".

Внаслідок майже 5-годинного обговорення та голосування голова комісії Василь Кочубей переніс близько семи пунктів безпосередньо на розгляд сесії. Причиною стала відсутність кворуму - 4-ро із 8-ми депутатів покинули залу. Серед питань, які не розглянули - земельні, майнові та про перейменування вулиць.

**Фото - Дмитро Карпій**
