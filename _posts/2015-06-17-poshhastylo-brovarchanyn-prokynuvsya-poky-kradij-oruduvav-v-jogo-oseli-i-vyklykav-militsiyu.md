---
title: "Пощастило: броварчанин прокинувся, поки крадій орудував в його оселі, і викликав міліцію"
date: 2015-06-17
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "brovary"
  - "dso"
  - "militsiya"
  - "nichna-kradizhka"
  - "novini"
  - "pograbuvannya-kvartyry"
---

**Нічна крадіжка не вдалася: зловмисника, що вдерся до помешкання, поки господар спав, затримали бійці броварської ДСО. Чоловік прокинувся і встиг зателефонувати до міліції. Горе-крадію зараз погрожує ув'язнення від 3 до 6 років. Про це [повідомляє](https://www.mvs.gov.ua/mvs/control/kyivska/uk/publish/article/163024) Управління державної служби охорони при ГУМВС України в Київській області на офіційному веб-сайті.**

Вночі невідомий чолов’яга намагався викрасти речі з квартири у той час, коли господар спокійно відпочивав в одній із кімнат.  Нічного непроханого гостя на місці злочину затримали бійці Броварської Державної служби охорони.

О 4-й годині ранку на телефон спецлінії «102» надійшов дзвінок від 34-річного жителя Броварів, який повідомив про невідомого чоловіка, що знаходиться у його квартирі.

Через декілька хвилин до квартири під’їхала група затримання Державної служби охорони. Правоохоронці зайшли до квартири та затримали нічного гостя на місці злочину. Ним виявився 30-річний місцевий житель, який вже мав проблеми із законом.

Маючи у своєму арсеналі набір відмичок, зловмисник вночі відкрив вхідні двері та пройшов до помешкання. Він навіть не переймався тим, що там хтось є. Через деякий час господар квартири прокинувся та почув незрозумілий шурхіт. Розуміючи, що по квартирі хтось ходить, він нишком зателефонував до міліції.

При зовнішньому огляді у зловмисника виявлено та вилучено різні відмички для злому замків, ноутбук, мобільний телефон та інші викрадені речі, що належать заявнику.

За даним фактом слідчим підрозділом  Броварського міськвідділу міліції відкрите кримінальне провадження за ч.3 ст. 185 (крадіжка) Кримінального кодексу  України. Горе-крадію загрожує позбавленням волі на строк від трьох до шести років. Досудове слідство триває.

**Джерело: [офіційний веб-сайт ГУМВС України в Київській області](https://www.mvs.gov.ua/mvs/control/kyivska/uk/publish/article/163024)**
