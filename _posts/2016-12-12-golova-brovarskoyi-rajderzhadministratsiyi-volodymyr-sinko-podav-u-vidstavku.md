---
title: "Голова Броварської райдержадміністрації Володимир Сінько подав у відставку"
date: 2016-12-12
categories: 
  - "vlada"
  - "novyny"
tags: 
  - "brovary"
  - "brovarskiy-rayon"
  - "vidstavka"
  - "golova-rda"
  - "zvilnennya"
  - "novini"
  - "rda"
---

**Очільник Броварської районної державної адміністрації Володимир Сінько написав заяву про звільнення. Минулої п'ятниці, 9 грудня, Президент України задовольнив це прохання, про що йдеться в оприлюдненому [розпорядженні](http://www.president.gov.ua/documents/2902016-rp-20890) Петра Порошенка.**

Як зазначили в приймальні голови райдержадміністрації, **Володимир Сінько** йде у відставку за власним бажанням - за станом здоров'я. Останнім часом, - вказують працівники РДА, - він брав багато "лікарняних" і був відсутній на роботі.

Хто очолить вакантне місце керівника адміністрації, наразі не повідомляють. На сайті Президента України розпорядження про призначення нового очільника на цей момент відсутні.

Петро Порошенко призначив Володимира Сінька головою відомства в березні 2015 року, замінивши на цій посаді Катерину Прянішнікову. Раніше той очолював Володарсько-Волинську районну адміністрацію, був начальником Головної держінспекції на автотранспорті, працював у державному департаменті автомобільного транспорту.
