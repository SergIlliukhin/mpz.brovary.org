---
title: "У Броварах намагаються повернути старі назви двом вулицям"
date: 2016-11-28
author: 
  username: "trydence"
  display_name: "Дмитро Карпій"
categories: 
  - "vlada"
  - "novyny"
tags: 
  - "brovary"
  - "vibir-redaktsiyi"
  - "geroyiv-upa"
  - "dekomunizatsiya"
  - "novini"
  - "perejmenuvannya"
  - "sabotazh"
  - "fontene-su-bua"
coverImage: "wp-content/uploads/2016/11/79160_1.jpg"
---

**Депутат Броварської міської ради Олексій Здоровець подав [проект рішення](https://brovary-rada.gov.ua/documents/26218.html) про перейменування двох вулиць: Героїв УПА на Кирпоноса та Фонтене-су-Буа на Московську. Такий документ нині оприлюднений на сайті міськради, його сьогодні розглянула постійна депутатська «гуманітарна» комісія. Водночас, на розгляд профільної комісії – з питань найменувань та пам’ятних знаків – таку пропозицію раніше не виносили. Сам проект, найймовірніше, оприлюднений заднім числом. До того ж, він був відсутній в оприлюдненому порядку денному гуманітарної комісії.**

**Проблеми з офіційним оприлюдненням інформації**

Про те, що **Олексій Здоровець** підготував такий проект рішення, із власних джерел стало відомо ще в середині листопада. Однак, за результатами власного моніторингу, документ не був оприлюднений 17 листопада поруч із іншими проектами рішень. Але згодом його таки побачили на сайті.

[![screenshot_9](https://mpz.brovary.org/wp-content/uploads/2016/11/Screenshot_9.jpg)](https://mpz.brovary.org/wp-content/uploads/2016/11/Screenshot_9.jpg)

Зі слів ІТ-спеціаліста **Сергія Іллюхіна**, перевірити дату справжньої публікації наразі неможливо. Водночас, за інформацією наших журналістів, 17 листопада проект рішення таки [фігурував](https://mpz.brovary.org/anons-15-grudnya-vidbudetsya-chergova-sesiya-brovarskoyi-miskoyi-rady/) у розпорядженні міського голови про скликання сесії. Варто нагадати, що проекти рішень міськрад згідно із законодавством мають бути оприлюднені за 20 робочих днів до розгляду з метою ухвалення.

Як відомо, нинішні соратники **Тетяна Немчина**, яка є позивачкою у справі проти перейменування 70 броварських вулиць, та Олексій Здоровець ще 12 листопада провели [збори](https://www.facebook.com/groups/brovary/permalink/1422015614495067/) по вул. Героїв УПА. На розгляд близько 40 присутніх винесли питання про [знесення гаражів](https://mpz.brovary.org/pratsivnyky-blagoustroyu-bmr-ta-brovarchany-pobylysya-cherez-demontazh-garazhiv/) та про перейменування вулиці Героїв УПА. Близько 10-15 пенсіонерів проголосували за повернення старої назви вулиці.

<iframe src="https://www.youtube.com/embed/2XXs4LO2hQA" width="560" height="315" frameborder="0" allowfullscreen="allowfullscreen"></iframe>

Тоді само Тетяна Немчина пообіцяла присутнім, що під час сесії 15 грудня будуть вирішувати це питання. Під час зборів вкотре лунала інформація, яка не відповідає дійсності: про те, що через перейменування [нібито потрібно замінювати документи і платити за це гроші](https://mpz.brovary.org/skilki-koshtuvatime-brovartsyam-dekomunizatsiya-nazv-vulits-nashogo-mista/). Водночас, багатьох присутніх питання перейменування вулиці не цікавило.

**Сьогодні на гуманітарній комісії не мали розглядати це питання**

Як зазначають декілька депутатів, 17 листопада на власні електронні скриньки від апарату ради Броварської міської ради вони отримали повідомлення із розкладом засідань депутатських комісій та порядком денним кожного з дорадчих органів. Серед іншого, сьогодні на розгляд гуманітарної комісії винесли і питання про перейменування вулиці Героїв УПА на Кирпоноса та вулиці Фонтене-су-Буа на Московську. Доповідач – Олексій Здоровець.

[![screenshot_8](https://mpz.brovary.org/wp-content/uploads/2016/11/Screenshot_8.jpg)](https://mpz.brovary.org/wp-content/uploads/2016/11/Screenshot_8.jpg)

Однак, вже 21 листопада обранці отримали уточнений порядок денний, в якому це питання зникло з розгляду. Такий самий порядок денний [оприлюднили](https://mpz.brovary.org/anons-oprylyudneno-grafik-zasidan-postijnyh-deputatskyh-komisij-v-ramkah-22-yi-sesiyi/) на сайті Броварської міської ради.

[![screenshot_7](https://mpz.brovary.org/wp-content/uploads/2016/11/Screenshot_7.jpg)](https://mpz.brovary.org/wp-content/uploads/2016/11/Screenshot_7.jpg)

Про те, що питання сьогодні таки винесене на розгляд, прихильники декомунізації та дерусифікації топоніміки міста із власних джерел довідались лише у день проведення комісії – за годину-дві до засідання. До того ж, питання в порядку денному неочікувано вирішили розглянути раніше. З розповідей свідків, того забажав доповідач Олексій Здоровець, який нібито поспішав.

**Порушили порядок розгляду, проект рішення форсують**

Нагадаємо, у грудні 2015 року в Броварах [перейменували 70 вулиць](https://mpz.brovary.org/u-brovarah-z-yavylys-vulytsi-na-chest-stepana-bandery-nebesnoyi-sotni-ta-geroyiv-ato/). Серед них були і вулиці на честь Михайла Кирпоноса та столиці Російської Федерації і СРСР - Москви. Раніше, влітку-восени, протягом близько 4 місяців тривали [громадські обговорення](https://mpz.brovary.org/brovarski-krayeznavtsi-ta-aktyvisty-predstavlyly-propozytsiyi-shhodo-perejmenuvannya-vulyts-startuvalo-gromadske-obgovorennya/) щодо перейменування цих вулиць – містяни [подавали](https://mpz.brovary.org/miskrada-publikuye-propozytsiyi-gromadyan-shhodo-perejmenuvannya-vulyts-u-brovarah/) свої пропозиції, заперечення, зауваження. Їх розглядала тодішня каденція комісії з питань найменувань та пам’ятних знаків.

Вже після перейменування противники декомунізації подали два позови до суду. Одну зі справ [закрили](https://mpz.brovary.org/rishennya-sudu-po-perejmenuvannyu-zalyshyty-spravu-bez-rozglyadu/) через те, що позивачі двічі не з’являлися на засідання. В іншій, після тривалої тяганини, [броварський](https://mpz.brovary.org/sud-vyznav-zakonnym-perejmenuvannya-70-vulyts-u-brovarah-video/), а згодом і [апеляційний](https://reyestr.court.gov.ua/Review/61224120), суди вказали: перейменування відбулось законно. Більше того, Феміда підтвердила факти численних публікацій у ЗМІ про перейменування.

Лейтмотивом судового процесу з вуст противників перейменування вулиць була теза про нібито порушення порядку під час проведення декомунізації. Водночас, теперішнє рішення про повернення назв вулиць не виносили на розгляд чинної [комісії](https://mpz.brovary.org/u-brovarah-perejmenuyut-shhe-kilka-vulyts-ta-demontuyut-pam-yatni-doshky-komunistychnym-idolam/) з питань найменувань та пам’ятних знаків. Воно одразу потрапило «до рук» депутатських комісій. До того ж, нічого не відомо про будь-які оголошення про проведення громадських обговорень. Згідно із законодавством, вони мають тривати не менш як два місяці.

Попри це, проект рішення зареєстрували в міській раді. Зі слів присутніх, сьогодні під час розгляду на гуманітарній комісії його не відхилили. Питання про перейменування вулиць комісія вирішила винести на розгляд сесії з приміткою «залишити чинні назви: Героїв УПА та Фонтане-су-Буа».

\[caption id="attachment\_63492" align="aligncenter" width="600"\][![heroyiv_upa_street-_brovary](https://mpz.brovary.org/wp-content/uploads/2016/11/Heroyiv_UPA_Street_Brovary.jpg)](https://mpz.brovary.org/wp-content/uploads/2016/11/Heroyiv_UPA_Street_Brovary.jpg) Вул. Героїв УПА\[/caption\]

Нагадаємо, що згідно з [висновками](https://mpz.brovary.org/instytut-istoriyi-ukrayiny-proponuye-dekomunizuvaty-u-brovarah-shhonajmenshe-60-vulyts/) Інституту історії України Національної академії наук України, назви на честь Михайла Кирпоноса підпадають під закон про декомунізацію. Цей радянський діяч у 1918 році в лавах «червоних» боровся проти Армії УНР. А в 1939 році брав участь у збройній інтервенції СРСР проти Фінляндії. Законодавство забороняє присвоювати «комуністичні» назви, за що передбачена кримінальна відповідальність.

За даними оприлюдненого графіку засідань депутатських комісій, проект рішення Олексія Здоровця цієї п’ятниці має також розглянути «земельна» комісія. Початок засідання призначений на 9:00.

Нагадаємо, Олексій Здоровець раніше входив до націоналістичної партії ВО «Свобода», від якої пройшов до Броварської міської ради. 25 грудня 2015 року він разом із іншими голосував за перейменування 70 вулиць у Броварах, зокрема і вулиць Кирпоноса та Московської. Однак, навесні цього року через спільне голосування з колишніми «регіоналами» його оголосили [«тушкою»](https://mpz.brovary.org/u-brovarskij-miskradi-masova-bijka-ta-slozoginnyj-gaz-deputaty-strybaly-z-vikon-drugogo-poverhu-foto-video/) та [виключили з партії](https://mpz.brovary.org/tsentralnyj-aparat-svobody-vyklyuchyv-z-partiyi-sekretarya-brovarskoyi-miskrady-zdorovtsya/). Нещодавно у Броварах розгорівся скандал: Олексія Здоровця та Тетяну Немчину підозрюють у співучасті в імовірній [афері](https://mpz.brovary.org/72-budynky-v-brovarah-zalyshylysya-bez-teplolichylnykiv-shho-dali/) зі встановленням теплових лічильників.

> Варто зауважити, що на розгляд сесії 15 грудня також винесене питання про перейменування трьох вулиць – [Степана Разіна, Лермонтова та Щолківської](https://mpz.brovary.org/u-brovarah-mozhut-zyavytysya-vulytsi-na-chest-mykoly-soma-olega-velykogo-ta-sichovyh-striltsiv/). Долю ще двох вулиць – Тургенєва та Декабристів – мають вирішити на профільній комісії не раніше 7 грудня.

**Фото - Дмитро Карпій**
