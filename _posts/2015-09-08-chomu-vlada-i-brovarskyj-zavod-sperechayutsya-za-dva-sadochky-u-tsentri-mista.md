---
title: "Чому влада і броварський завод сперечаються за два садочки у центрі міста?"
date: 2015-09-08
author: 
  username: "tatuuum"
  display_name: "Тетяна Панкратьєва"
categories: 
  - "rozsliduvannya"
  - "brovary"
tags: 
  - "bzbk"
  - "brovary"
  - "vibir-redaktsiyi"
  - "dytyachi-sadochky"
  - "novini"
---

**Попри відверту нестачу дитячих садочків у Броварах, на території міста є будівлі, які явно неефективно використовуються: одна споруда стоїть взагалі порожня і закинута, інша - працює не в повну силу. Йдеться про будівлі по вул. Гагаріна, 14 та бульв. Незалежності, 8А. У чому полягає спір між міською владою та власником цих садочків, компанією "БЗБК", та чому кілька сотень дітей позбавлені можливості відвідувати виховні заклади, - с****пробували розібратися наші журналісти.**

Колись, у радянські часи, при фабриках і заводах, на яких працювали тисячі людей, існували гуртожитки, дитячі садочки, бази відпочинку - соціальна та рекреаційна інфраструктура для працівників цих підприємств. Так було до перебудови, а потім усе змінилося: підприємства стали масово закриватись, а гуртожитки й садки переходили до інших рук.

Для деяких підприємств виявилося невигідно утримувати на балансі зайві, збиткові об'єкти, тому вони передавали їх у комунальну власність міста чи села. Так відбулося, зокрема, у Броварах. Проте не всі підприємства приймали такі рішення. "Броварський завод будівельних конструкцій" свого часу володів двома садочками в місті: по Гагаріна, 14А та по Незалежності, 8А. З початком 90-х дитсадок на Гагаріна зачинився, інший - працює і до тепер, це ДНЗ "Трембіта" (плюс платний підрозділ "Олександра"). "БЗБК" вирішив не відмовлятися від своєї власності, тому "Трембіта" продовжує працювати для дітей працівників компанії.

[![трембіта (1)](https://mpz.brovary.org/wp-content/uploads/2015/09/trembita-11.jpg)](https://mpz.brovary.org/wp-content/uploads/2015/09/trembita-11.jpg)

Розрахований дитсад на **280** осіб, а приймає близько **70**. А інша будівля (на Гагаріна) стоїть взагалі занедбана. Що ж це за безгосподарність така, у той час, коли в місті невимовний дефіцит дитячих навчальних закладів? Таким питанням [задалися](https://mpz.brovary.org/brovarska-osvita-v-tsyfrah-tretyna-ditej-u-sadochkah-ponadnormovi-shkolyariv-masovo-perevodyat-na-drugu-zminu/) зокрема активісти броварської громадської організації "Народний контроль".

Вони спробували розібратися у ситуації та написали листа місцевим чиновникам. І з'ясували, що закинута будівля колишнього садочку по Гагаріна і діючий садок "Трембіта" перебувають не у комунальній власності міста, а на балансі компанії "БЗБК". Тому освітяни не можуть ні зробити ремонт у колишньому садку, ні заповнити "Трембіту". Проте місцева влада наполягає на передачі будівель на баланс міста і з цього приводу вже який рік йде судова тяганина.

Також з'ясувалося, що спір точиться не лише за садочки, а за цілий комплекс майна, у тому числі гуртожиток, базу відпочинку та окремі приміщення (спортзал, їдальня). Все це нерухоме майно Фонд держмайна у 2011 році, за інформацією чиновників, запропонував передати місту, проте компанія "БЗБК" відмовилася і почала боротися за майно, яке вважає своїм, подавши до суду.

_Відповідь влади на запит "Народного контролю"_

[![трембіта](https://mpz.brovary.org/wp-content/uploads/2015/09/trembita.jpg)](https://mpz.brovary.org/wp-content/uploads/2015/09/trembita.jpg)

[![трембіта 1](https://mpz.brovary.org/wp-content/uploads/2015/09/trembita-1.jpg)](https://mpz.brovary.org/wp-content/uploads/2015/09/trembita-1.jpg)

[![трембіта 2](https://mpz.brovary.org/wp-content/uploads/2015/09/trembita-2.jpg)](https://mpz.brovary.org/wp-content/uploads/2015/09/trembita-2.jpg)

[![трембіта 3](https://mpz.brovary.org/wp-content/uploads/2015/09/trembita-3.jpg)](https://mpz.brovary.org/wp-content/uploads/2015/09/trembita-3.jpg)

Позиція місцевої влади з вище наведеної відповіді зрозуміла. Хоча й достеменно не відомо, що влада буде робити з отриманими приміщеннями. Адже рішення про подальшу долю садочків наразі немає.

Ми вирішили вислухати ще одну сторону цієї суперечки - компанію "БЗБК". З чим же не згодний "БЗБК" та яка їхня позиція щодо спірного майна, нам пояснювала виконавчий директор компанії **Олена Дудар**.

Цікавість влади до цих садочків викликана аж ніяк не турботою про дітей, - вважають у "БЗБК". Це лише бажання знести садочки та віддати землю якомусь інвестору під забудову. _"Така прискіплива увага до занедбаної радянської спадщини дуже нетипова_, - каже Олена Дудар. - _За інформацією наших юристів, Фонд держмайна передає у комунальну власність садочки у якихось бідних селах, де дійсно, окрім громади, їх нікому утримувати. А місцеві чиновники у таких випадках не дуже хочуть приймати такий тягар у комунальну власність. А у нас все навпаки: з радістю забирають, проте навіщо? Перед тим, як приймати такі рішення, повинна бути проведена економічна експертиза: чи є в міста можливість утримувати ці дитячі заклади?"_

\[caption id="attachment\_44137" align="aligncenter" width="600"\][![садочки (3)](https://mpz.brovary.org/wp-content/uploads/2015/08/sadochky-3.jpg)](https://mpz.brovary.org/wp-content/uploads/2015/08/sadochky-3.jpg) Гагаріна, 14А\[/caption\]

_"А в міста такої можливості немає_, - впевнена Олена. - _І ще, на користь того, що садочок не потрібен владі, свідчить те, що ми пропонували реконструювати колишній садок на Гагаріна замість того, щоб будувати новий. Проте мер відмовився. Бо садочок йому там не потрібний. Йому потрібна земля. А наша позиція така: стільки років там був садок і повинен залишитися садок"._

\[caption id="attachment\_44138" align="aligncenter" width="600"\][![садочки (4)](https://mpz.brovary.org/wp-content/uploads/2015/08/sadochky-4.jpg)](https://mpz.brovary.org/wp-content/uploads/2015/08/sadochky-4.jpg) Гагаріна, 14А\[/caption\]

_"Повертаючись до історії цих садків, то вони були побудовані у радянські часи Броварським заводом бетонних конструкцій для своїх працівників. На початку 90-х, через скрутні часи той садочок, що на Гагаріна, ми зачинили і перевели частину персоналу до "Трембіти" на Незалежності. Так ми працюємо і тепер: на підприємстві існує філія "Дитячий заклад "Трембіта" з підрозділом "Олександра". Садочки було переведено у господарське відання компанії, а земля відведена у постійне користування "БЗБК". У "Трембіту" зараз ходять діти наших працівників, а "Олександра" є платним закладом. Садочки ми утримуємо самостійно. Місто не оплачує ні заробітну платню, ні ремонти, ні комунальні послуги. До того ж ще й за комунальні послуги бере за вищими, промисловими тарифами"._

[![садочки (6)](https://mpz.brovary.org/wp-content/uploads/2015/08/sadochky-6.jpg)](https://mpz.brovary.org/wp-content/uploads/2015/08/sadochky-6.jpg)

І так було 20 років, проте в 2011 році, за словами пані Олени, влада міста настирливо запропонувала передати ці садочки, а також ще низку майнових об'єктів компанії (гуртожиток, база відпочинку тощо) у комунальну власність міста. Від пропозиції "БЗБК" відмовилося та подало до суду. Своє майно віддавати не збираються. У той же час влада тисне, запевняють у компанії. У одну лише "Трембіту" вже три чи чотири рази приходили з перевірками.

Але "БЗБК" бажає залишити собі те, що вважає своїм. І у компанії є, як мінімум, три мотиви не розлучатися із власністю, каже пані Дудар.

**Перший**: усі майнові об'єкти будувалися та утримувалися "БЗБК" для потреб своїх працівників, в них вкладені кошти, і віддавати їх просто так ніхто не збирається. Тим більше, що вони потрібні. Гуртожиток, кажуть, і так переповнений. То де будуть мешкати їхні працівники? А ще ж і переселенців приймають на прохання влади.

**Другий**: компанія не впевнена у прозорості намірів влади міста. Мовляв, ми віддамо садочки, а завтра їх знесуть і на їх місті виросте черговий ТЦ або висотка. Може, ми б і віддали садочки місту, проте якби були впевнені, що вони залишаться садочками.

І **третій**: це актив, який компанія може використовувати і заробляти кошти.

[![трембіта (4)](https://mpz.brovary.org/wp-content/uploads/2015/09/trembita-4.jpg)](https://mpz.brovary.org/wp-content/uploads/2015/09/trembita-4.jpg)

_"Якби ми були впевнені у тому, що місто буде чесно займатися садочками, ми віддали б,_ - каже пані Олена, - _а так ми не бачимо нормального діалогу. Нам лишень кажуть: віддайте, віддайте! А як віддайте? Разом з обладнанням, яке ми купували на свої кошти? Чи здерти всі шпалери та забрати дитячі ліжечка і віддати саму лишень коробку? Відповіді ми не маємо. Що черговий раз доводить, що владі потрібен не садочок"._

Ось таким чином дитячі заклади зависли між двома світами: і громада міста ніяк не може скористатися садочками, і "БЗБК" нічого не робить з майном, ніяк не "доводить його до розуму", адже не зрозуміло, хто буде його власником.

\[caption id="attachment\_44947" align="aligncenter" width="600"\][![трембіта (2)](https://mpz.brovary.org/wp-content/uploads/2015/09/trembita-21.jpg)](https://mpz.brovary.org/wp-content/uploads/2015/09/trembita-21.jpg) БЗБК: "Будівництво нового садочку "під ключ" з усіма меблями тощо обійдеться нам у 17-20 млн грн, а реконструкція колишнього садка по Гагаріна - утричі дешевше, у 6-7 млн грн"\[/caption\]

\[caption id="attachment\_44948" align="aligncenter" width="600"\][![трембіта (3)](https://mpz.brovary.org/wp-content/uploads/2015/09/trembita-31.jpg)](https://mpz.brovary.org/wp-content/uploads/2015/09/trembita-31.jpg) Гагаріна, 14А\[/caption\]

Наразі українська феміда не на боці компанії, проте суди ще тривають. На той випадок, якщо "БЗБК" програє і їхнє майно відійде у комунальну власність міста, керівництво планує перевести дітей разом з педагогічним колективом з "Трембіти" у новий садочок, що вже будується біля ЖК "Шоколад". [Нагадаємо](https://mpz.brovary.org/dytyachi-sadochky-u-brovarah-buduyut-2-planuyut-18-a-skilky-treba-naspravdi/), забудовником цього ЖК є компанія "БЗБК", а садок буде розрахований на 145 осіб і увійде в експлуатацію орієнтовно у 2017 році.

Щодо нового садка пані Дудар розповідає: _"Як будівельна компанія, що будує в місті, ми несемо певні зобов'язання перед громадою. Ми можемо або внести пайовий внесок коштами, або побудувати, наприклад, дитячий садочок. Фінансовий внесок влада брати не схотіла. Тоді ми запропонували зробити реконструкцію колишнього садка на Гагаріна вже зараз, а садок у новому мікрорайоні біля ЖК "Шоколад" будували б пізніше, коли це буде виправдано з точки зору наповнюваності мікрорайону. Проте влада не це не погодилася, тому ми почали будівництво нового дитсадку в цьому році. Але передавати його у комунальну власність міста не плануємо. За законом повинні збудувати, проте віддавати місту не зобов'язані. Та влада і не наполягає"._

\[caption id="attachment\_44950" align="aligncenter" width="600"\][![672342194](https://mpz.brovary.org/wp-content/uploads/2015/09/672342194.jpg)](https://mpz.brovary.org/wp-content/uploads/2015/09/672342194.jpg) проект ЖК "Шоколад"\[/caption\]

Отак судова тяганина йде вже п'ятий рік, сторони конфлікту ніяк не знайдуть спільну мову, а броварські діти все чекають на садочки...
