---
title: "Міська рада планує заборонити в'їзд автомобілів на броварські кладовища"
date: 2013-07-02
author: 
  username: "serzhov"
  display_name: "Сергій Севрук"
tags: 
  - "brovary"
  - "brovarska-miska-rada"
  - "vibir-redaktsiyi"
  - "deputati"
  - "kladovishhe"
  - "korniyenko"
  - "novini"
  - "proekti-rishen"
  - "ritualna-sluzhba"
---

[![Головна заборона кладовище](https://mpz.brovary.org/wp-content/uploads/2013/06/Golovna-zaborona-kladovishhe.jpg)](https://mpz.brovary.org/wp-content/uploads/2013/06/Golovna-zaborona-kladovishhe.jpg)**На пленарному засіданні Броварської міської ради, що [відбудеться 4 липня](https://mpz.brovary.org/4-lipnya-vidbudetsya-36-a-chergova-sesiya-brovarskoyi-miskoyi-radi/), депутати збираються розглянути [проект рішення](http://docs.pravo-znaty.org.ua/p7705/04.07.2013), яким буде заборонено в'їзд авто-мототранспорту на територію броварських кладовищ.**

Даний проект рішення винесено на розгляд за поданням директора спеціалізованого комунального підприємства Броварської міської ради Київської області «Броварська ритуальна служба» Корнієнка В.О. Очільник ритуальної служби просить заборонити в'їзд на міські кладовща усього транспорту, окрім транспорту ритуального призначення і обслуговування кладовищ та транспорту, задіяного у будівельних роботах (будівельні роботи на кладовищах, монтаж або демонтаж пам’ятників тощо).

Звісно, цвинтарі - це не місце для автоперегонів та не автомагістраль, то ж, вочевидь, надмір транспорту на його території небажаний. Проте чи дійсно потрібно забороняти в'їзд на територію кладовищ для всіх відвідувачів без винятків, зокрема для людей з особливими потребами та осіб похилого віку, що прийшли провідати свою половинку, яка покоїться з миром?

З цього приводу ми поцікавились думкою кількох броварчан.

_\- Ми з чоловіком вже п'ятий рік поспіль щотижня відвідуємо могилу сина, -_ розповідає 64-річна броварчанка пані **Наталія**, _- Кажуть, час гоїть рани, але все це не правда. Як тільки з'являється вільна година - їдемо до сина: тут і позамітати треба, і квіти полити - відтак, беремо з собою кілька шестилітрових пластикових пляшок з водою для поливу квітів та інвентар для прибирання. І як то так заборонити в'їзд!? Ми вже не в тому віці, що можемо дозволити собі носити в руках тяжкі речі, та ще й на далекі відстані._

Не погоджується з думкою пані Наталії інша відвідувачка кладовища **Марія Петрівна**: - _І правильно, що заборонять в'їзд! Менше будуть красти з могил квітів. Вже цілий бізнес побудували на продажу штучних квітів. Перед поминальними днями вони_ (штучні квіти - ред.) _розпродуються сотнями тисяч, а потім ті ж самі "ділки", заїжджаючи на кладовище вантажівками, вивозять викрадені з могил квіти, які в наступному році знову розпродаються перед поминальними днями - виходить замкнене коло._ 

Схоже, що з даного питання не може бути простої та однозначної відповіді. Тому під час його вирішення слід бути особливо зваженим та утриматись від категоричності. Можливо, варто передбачити окремі випадки, коли проїзд громадян на власному транспорті може бути дозволений. Адже розміри броварських кладовищ чималі й інколи для того, щоб пішки потрапити на віддалені поля поховання, потрібно витратити близько півгодини часу. А якщо при цьому мати важку ношу та поважний вік - то можливість проїхати автомобілем є вкрай необхідною та мотивованою.

> **Зрозуміло, що у поминальні дні бажаючих проїхати на територію кладовища чимало, тому, звісно, варто обмежити їх кількість. При цьому слід сказати, що і парковок для транспорту біля міських цвинтарів також явно бракує, через що люди мусять кидати свої машини на узбіччі. А от чому кілька машин не можуть заїхати у звичайний день на територію кладовища та кому це заважатиме, сказати важко. Мабуть, це відомо лише начальнку ритуальної служби, який й ініціював даний проект рішення. Сподіваємось, що депутати врахують не лише інтереси пана Корнієнка, а й усієї міської громади, серед якої чимало людей похилого віку, яким важко долати великі відстані пішки.**
