---
title: "Родичі покійного 39-літнього чоловіка звинувачують броварських лікарів у службовій недбалості"
date: 2015-11-16
author: 
  username: "yschenko"
  display_name: "Ірина Ющенко"
categories: 
  - "rozsliduvannya"
  - "brovary"
tags: 
  - "brovary"
  - "btsrl"
  - "vibir-redaktsiyi"
  - "dtp"
  - "likarnya"
  - "militsiya"
  - "nedbalist-likariv"
  - "novini"
  - "halatnist-likariv"
---

**Родичі покійного 39-річного охоронця броварського кафе "Сava"** **(колишня шашлична «Таїр») Олександра Покідіна, якого 19 вересня на пішохідному переході біля «Терміналу» збила невідома машина, у його смерті звинувачують броварських лікарів. Саме їхня службова недбалість, халатність і непрофесійність забрали життя Олександра, переконана родина, адже чоловіка «швидка» доставила в лікарню живим, однак у приймальному відділенні в очікуванні на допомогу з черепно-мозковою травмою він просидів цілу годину. Прооперували Олександра лише тоді, коли він упав у кому – майже через 10 годин після приїзду в лікарню. На третій день після трепанації черепа, так і не вийшовши з коми, Олександр помер. На всі інформаційні запити родичів та юристів «Броварського народного контролю», які б могли пролити світло на встановлення об’єктивних причин смерті Олександра, керівництво лікарні надало  «вагому» відписку – службова таємниця. Щоб з’ясувати, чи й справді має місце службова недбалість, халатність і непрофесійність броварських лікарів і наскільки справедливі такі серйозні звинувачення, ми провели власне розслідування.**

**Пішов, і не повернувся...**

Броварчанин Олександр працював у одній із охоронних столичних фірм. У вихідні від основної роботи дні чоловік підпрацьовував охоронцем у броварському кафе "Сava". Власне, це було його друге, і останнє чергування...

19 вересня, розповідає мама Олександра Людмила Леонідівна, син дуже не хотів йти на роботу, адже був День міста і святкового дня в нього були свої плани. Та колега все надзвонював і просив «підстрахувати». Після вмовлянь Олександр погодився. Про те, що цієї ночі  чоловік буде не на основній роботі, а в Броварах на додатковій, Олександр батькам не повідомив, адже вони були проти синових  нічних «підробітків».

[![збитий охоронець](https://mpz.brovary.org/wp-content/uploads/2015/11/22.jpg)](https://mpz.brovary.org/wp-content/uploads/2015/11/22.jpg)

Зазвичай після зміни, годині о 10-й, Сашко повертався додому, відпочивав, а потім уже їхав у Київ до цивільної дружини, з якою разом винаймали квартиру. Але ранком 20 вересня він додому так і не повернувся. Не було Олександра і в обідню пору. Батьки телефонували синові кожні півгодини, однак слухавку ніхто не брав. Де подівся Олександр не знала і дружина. Рідні обдзвонили столичні лікарні, міліцію, морг, кілька разів телефонували і в приймальне відділення Броварської БЦРЛ, детально описуючи сина, якого в формі охоронця складно було не помітити. Та чоловік ніби канув у воду. Відшукавши по Інтернету номер телефону другої синової  роботи – кафе «Сava», телефонували і туди, але апарат було вимкнуто. Додзвонилися лише наступного дня. 21 вересня близько 12 години Юрій, котрий представився колегою по роботі, повідомив, що Сашка збила машина і він перебуває в Броварах у неврологічному відділенні.

\[caption id="attachment\_48336" align="aligncenter" width="450"\][![](https://mpz.brovary.org/wp-content/uploads/2015/11/72.jpg)](https://mpz.brovary.org/wp-content/uploads/2015/11/72.jpg) Місце, де сталася ДТП. Кривавий слід на асфальті залишався після трагедії ще кілька тижнів\[/caption\]

[![збитий охоронець](https://mpz.brovary.org/wp-content/uploads/2015/11/91.jpg)](https://mpz.brovary.org/wp-content/uploads/2015/11/91.jpg)

[![збитий охоронець](https://mpz.brovary.org/wp-content/uploads/2015/11/81.jpg)](https://mpz.brovary.org/wp-content/uploads/2015/11/81.jpg)

_«Сашка я знав усього два дні,_ - розповідає Юрій. _\- Він стажувався у кафе "Сava" як охоронець. Його прізвища я не запитував. 19 вересня Сашко прийшов на роботу близько 10 вечора, хоча це була не його зміна і його ніхто не викликав. Сказав, що вдома нудно, тому збирався на День міста йти в парк. У 3 години ночі люди з кафе розійшлися. У 3:30 ми попрощалися, попередньо домовившись, що Саша мене підмінить 20 вересня. Через хвилин 5 після того, як  він вийшов, ми  (Юрій і кухарка – авт.) почули  скрип коліс і шум, але все це відбувалося за огорожею, тож виходити_ _не стали. А через кілька хвилин забігли два хлопці, років 17-18: «Це не ваш там охоронець лежить на переході?». Коли ми вибігли, Олександр лежав прямо на пішохідному переході за два метри до тротуару, з його голови, ззаду, цабаніла кров. Я побіг, узяв бинта і перемотав його. У цей час люди вже викликали «швидку», однак сплутали номер і подзвонили на «101». Через хвилин 15, о 4:15 подзвонив у «швидку» я. Екстрена прихала хвилин за 10. Я допоміг Сашку сісти у машину і ми разом поїхали у лікарню. Це було десь пів п’ятої»._

**Винен День міста?**

21 вересня, коли рідні забрали з кафе Олександрові речі, в його рюкзаку вони знайшли напівпорожню пляшку «віскі». Батьки припускають, що він її взяв зі стола після бенкету, який був у кафе, а так як того дня не працював, міг собі дозволити «посвяткувати». Саме запах алкоголю і став визначальним у ході подальших подій.

Хірург **Олександр Грицай** тодішнє своє чергування згадує з жахом: починаючи з години ночі 19 вересня до 8 годин ранку 20 вересня кожні півгодини зашивав рвані рани обличчя, голови, порвані зв’язки, покусаних тваринами та таке інше. Усього за добу в приймальному відділенні було надано хірургічну допомогу 40 амбулаторним хворим. _«Не менше під час святкування Дня міста поступило і терапевтичних хворих,_ - розповідає завідуюча приймальним відділенням **Ольга Созанська.** - _Це лише зафіксованих. Насправді  звернень було набагато більше, адже частина хворих, серед яких були і в стані алкогольного сп’яніння, не побажала залишити про себе даних і відразу, після надання необхідної допомоги, поїхала додому»._

\[caption id="attachment\_48329" align="aligncenter" width="600"\][![](https://mpz.brovary.org/wp-content/uploads/2015/11/32.jpg)](https://mpz.brovary.org/wp-content/uploads/2015/11/32.jpg) Ольга Созанська (зліва) з черговими медсестрами та лікарем\[/caption\]

А от скільки поступило за цей час потерпілих після ДТП, які, [згідно з Протоколом](http://neurology.com.ua/2010/09/29/protokoli-nadannya-medichnoyi-dopomogi-poterpilim-z-poyednanoyu-cherepno-mozkovoyu-travmoyu-v-neprofilnix-likuvalnix-ustanovax.html) надання допомоги потерпілим із черепно-мозковою травмою (ЧМТ) потребують негайної допомоги, окремої уваги і нагляду, завідуюча не коментує. Зате у Броварському міськвідділі міліції нам повідомили, що ранком 20 вересня сталася ще одна ДТП: близько 4-ї години Daewoo наїхало на жінку, яка переходила дорогу в невстановленому місті. Потерпіла померла на місті пригоди. Тож, о 5-й ранку після ДТП у приймальному відділенні з черепно-мозковою травмою був лише Олександр.

Однак чергові лікарі _(**хірург Олександр Грицай та невролог Людмила Солодковська** – авт.)_ недооцінили тяжкість стану хворого, тож перш, ніж потрапити в перев’язочну для хірургічного втручання (зашивання рани голови), Олександр, стікаючи кров’ю, просидів у приймальному відділенні  цілу годину. «_За цей час я кілька разів просив змінити Сашку пов’язку на голові, яка вже не втримувала крові, та медсестра відповіла, що бинтів немає,_ \- згадує свідок Юрій_._ - _Я купив бинта і самотужки  зробив перев’язку. Чергові хірург та невролог стояли і просто дивилися»._

«_Те, що немає бинтів, питання не до мене, а до нашої держави,_ \- коментує цей факт заступник головного лікаря **Григорій Павлін**. _– За рік у нас проходить 34 тис хворих, кожному на ліки потрібно щонайменше 2 тисячі гривень. Щоб ми могли лікувати людей безкоштовно, потрібно 68 млн грн, а нам виділили лише 2,5 млн. Із цих грошей лікарі умудряються відкладати і на ліки «про запас». Звичайного дня їх вистачає, а на свята - хоч з лікарні втікай»._

Однак [на сайті Броварської ЦРЛ](http://brovcrl.in.ua/priymalne-viddilennya) читаємо: _«Приймальне відділення укомплектоване медикаментами для надання невідкладної допомоги. Запас медикаментів постійно поповнюється на вихідні, святкові дні, черговий час»._

Але, судячи з вищевикладеного, насправді Броварська лікарня до «надзвичайних ситуацій» у вигляді свят не готова.

**Час надання допомоги вирішує все**

[Згідно з наказом Міністерства охорони здоров’я](http://ru.likar.info/pro/article-45684-protokol-nadannya-medichnoyi-dopomogi-hvorim-z-travmatichnimi-subduralnimi-gematomami) України від 24.11.1994 р. №295 «Про заходи щодо поліпшення організації та підвищення якості нейрохірургічної допомоги населенню України», **всі хворі з гострою ЧМТ, незалежно від її тяжкості, підлягають обстеженню в нейрохірургічних стаціонарах**. Лише потім за даними обстеження вирішується питання щодо подальшого лікування постраждалих у неврологічному чи нейрохірургічному стаціонарі. Однак Олександра з приймального відділення відразу відрядили для лікування в неврологію, навіть не викликавши для консультації нейрохірурга.

Здається, Бровари мали б радіти тому факту, що в нас, чи не єдиному місті на Київщині, є [нейрохірургічне відділення](http://brovcrl.in.ua/neyrohirurgichne-viddilennya). Однак, як стверджує лікар-невролог **Олександр Ващенко**, який супроводжував Покідіна в неврологічному відділенні, це життя пацієнтам із ЧМТ аж ніяк не рятує: на нічні чергування нейрохірурги не ходять, комп’ютерний томограф, що є основним методом діагностики при ЧМТ, у вихідні дні не працює. Та навіть коли й працював, 1500 грн за КТ не кожен може собі й дозволити. Тож із необхідних обстежень, за словами свідка Юрія, Олександру було зроблено лише два: невролог Солодковська перевірила в хворого пульс і реакцію зіниць, та зроблено рентген черепа, що є далеко не основним методом діагностики ЧМТ, адже, як каже Павлін, _«переломи сферичних частин тіла рентген 100% не  показує, і завжди є похибка»._

> [У своїй статті](http://urgent.com.ua/article/305.html) «Черепно-мозкова травма: сучасні принципи невідкладної допомоги, стандарти діагностики та лікування» директор столичного Інституту нейрохірургії імені А.П. Ромоданова академік **Євген Педаченко** категоричний: «_С__учасний рівень розвитку медицини та організації невідкладної допомоги зумовив жорсткі умови функціонування відділення, яке приймає хворих із ЧМТ. Обов’язковими умовами є цілодобове чергування лікаря-нейрохірурга і цілодобова можливість проведення комп’ютерної томографії._ _У разі невиконання цих двох умов відділення не може бути сертифіковане як таке, що надає невідкладну допомогу хворим із ЧМТ»_.

Тож, із однієї сторони, у БЦРЛ ніби й намагаються допомогти хворим із ЧМТ, з іншої – забирають у людини останній шанс на порятунок, переконуючи, що все необхідне для діагностики та надання допомоги [у приймальному відділенні](http://brovcrl.in.ua/priymalne-viddilennya) є.  Принаймні, так написано на сайті лікарні.

> Як пише академік Педаченко, _«у ході численних досліджень доведено взаємозв’язок між наслідками тяжкої ЧМТ, що супроводжується стисненням головного мозку, і термінами оперативного втручання... Якщо інтервал часу між розвитком коматозного стану при гострій субдуральній гематомі й хірургічним втручанням перевищив 2 години, летальність збільшується з 45 до 80%, а частка позитивних результатів зменшується з 32 до 4%»._

Фахівець переконаний: саме неповноцінне обстеження і невчасне надання допомоги у гострий період зумовлюють виникнення тяжких ускладнень і незворотних змін у головному мозку, що і призводять до фатальних наслідків.

**Прикрі «помилки»?**

20 вересня було багате на цілу низку помилок, які прямо чи опосередковано призвели до фатальних наслідків: спочатку медсестра помилилася у прізвищі пацієнта і Покідін став Пуриндіним, тож Олександрові батьки понад добу не могли відшукати сина, а відтак втратили шанс звернутися в іншу клініку і, ймовірно, врятувати свою дитину. За медсестрою помилилися в діагностуванні чергові хірург і невролог, адже не побачили показань для проведення трепанації черепа і не зрозуміли, за словами Павліна, _«пацієнт хитається, бо п’яний, чи від черепно-мозкової травми»._ Не побачив причин для тривоги і невролог Олександр Ващенко, який оглядав пацієнта вже у відділенні неврології. Відмовка така ж: _«Алкоголь стирає всі клінічні показники, тому на його фоні черепно-мозкову травму диференціювати досить складно»_. Однак [Уніфікований клінічний протокол екстреної медичної допомоги](http://document.ua/pro-zatverdzhennja-ta-vprovadzhennja-mediko-tehnologichnih-d-doc189851.html) [при ЧМТ](http://document.ua/pro-zatverdzhennja-ta-vprovadzhennja-mediko-tehnologichnih-d-doc189851.html)**,** якого і мали дотримуватися лікарі під час надання допомоги травмованому з ЧМТ, нагадує: _«Наявність запаху алкоголю не пояснює зміни ментального статусу при травмі голови»._

Як розповіли в неофіційній розмові працівники неврологічного відділення, чоловіка нудило, він блював, однак лікар цього не бачив, адже, за словами Олександра Ващенка, можливості організувати постійне чергування біля пацієнта з ЧМТ у відділенні немає. Немає і необхідних ліків, тож якщо біля потерпілого рідні відсутні, даремно сподіватися на вчасну і необхідну допомогу. Нейрохірурга викликали лише тоді, коли Олександр впав і втратив свідомість. Та це майже через 10 годин після прибуття  «швидкою» в лікарню! За дивним збігом обставин, того дня не працював і ліфт, тож Олександра на 4-й поверх, де розміщена реанімація, лікарі й медсестри несли на руках. _«Я приїхав 20 вересня о 15:30, коли Покідін був у реанімації у комі 2-3 ступеня, яка прогресувала,_ - розповідає лікар-нейрохірург **Євген Ганич.** – _На той момент родичів не було, щоб запитати дозволу на операцію, а пацієнт дуже тяжкий, тому ми діяли по протоколу: прооперували – зробили декомпресивну трепанацію черепа і видалили гематому. Операцію проведено за кошти лікарні»._

Рідні знайшли сина в Броварській лікарні лише 22 вересня. Після трепанації черепа чоловік перебував у комі. Комп’ютерна томографія, яку Олександру зробили лише після операції, за словами Євгена Ганича, показала «масивні забої головного мозку з обох боків із набряком, гематоми та лінійний перелом потиличної кістки справа», що не давало чоловікові шансів на виживання.

\[caption id="attachment\_48330" align="aligncenter" width="600"\][![](https://mpz.brovary.org/wp-content/uploads/2015/11/42.jpg)](https://mpz.brovary.org/wp-content/uploads/2015/11/42.jpg) Григорій Павлін показує знімок МРТ, зроблений  через 12 год після ДТП: «Речовина мозку як у передній долі, так і в задній – практично зруйнована»\[/caption\]

Однак батькам про реальний стан сина ніхто нічого не сказав, тож вони продовжували за рекомендацією реаніматолога купувати дорогокоштуючі ліки, та по кілька разів на день телефонували у відділення в надії почути хоча б якусь втішну новину про стан Олександра. Та чоловікові ставало все гірше. 23 вересня близько першої години ночі Сашка не стало.

[![збитий охоронець](https://mpz.brovary.org/wp-content/uploads/2015/11/62.jpg)](https://mpz.brovary.org/wp-content/uploads/2015/11/62.jpg)

Згідно із висновком медексперта, причиною смерті Олександра Покідіна стали _«крововиливи в оболонки і речовину головного мозку, переломи кісток черепа, закрита черепно-мозкова травма, автотравма, пішохід»._ І жодного слова про «масивні забої головного мозку», які, за словами неврологів та нейрохірургів, не дали Олександру шансів на виживання.

**Злочин і... покарання?**

Рідні покійного вважають, що лікарі вчинили злочин, адже їхня халатність, недбалість і непрофесійність коштували Олександру життя, тому написали заяви в Броварську ЦРЛ та зателефонували на урядову гарячу лінію з проханням розібратися і покарати винних. Щоб з’ясувати, чи мають місце вищеперераховані факти, клініко-експертна комісія Броварської лікарні провела своє, внутрішнє «розслідування". Висновки комісії вражають.

[![збитий охоронець](https://mpz.brovary.org/wp-content/uploads/2015/11/26.jpg)](https://mpz.brovary.org/wp-content/uploads/2015/11/26.jpg)

Оце і всі «покарання» винним за смерть людини.

Цікаво також, що 20 вересня о 5:20, після повідомлення медсестри в Броварський МВ про «постраждалого після ДТП Олександра Пуриндіна», слідчо-оперативна група ні на місце події, ні до потерпілого так і не приїхала. Не приїхала вона і 22 вересня, коли сестра покійного особисто віднесла заяву в Броварський МВ про ДТП, в яке потрапив її брат. В міліції «помилилися» і дорожньо-транспортну пригоду спочатку кваліфікували, як «нанесення тяжких тілесних ушкоджень» за №173/10, і лише після звернення сестри покійного в прокуратуру, справу перекваліфікували в ДТП за  №3560.

Стосовно винуватця ДТП Броварським міськвідділом відкрито кримінальне провадження за ст. 286, ч.2 ККУ «Порушення правил дорожнього руху». Санкція статті передбачає позбавлення волі на строк від 3 до 8 років із позбавленням права керувати транспортними засобами на строк до 3 років. 22.09.2015 р. відомості за даним фактом внесено до Єдиного реєстру досудового розслідування.

Проте на сьогодні ніяких свідків ДТП немає. Камер спостереження, які б допомогли з’ясувати усі деталі трагедії, близько від місця події не виявлено. Однак у слідства є деяка зачіпка: у лікарні Олександр повідомив напарнику, що його збив синій «Форд». Броварські оперативники проводять слідчо-розшукові дії по виявленню саме цієї автівки.

\[caption id="attachment\_48363" align="aligncenter" width="450"\][![](https://mpz.brovary.org/wp-content/uploads/2015/11/Den-rozhdenyya-mamy.jpg)](https://mpz.brovary.org/wp-content/uploads/2015/11/Den-rozhdenyya-mamy.jpg) Одне з останніх фото матері з сином\[/caption\]

Батькам же залишилося лише змиритися зі втратою сина. Проте змирятися з «роботою» міліції та лікарні вони не збираються. Чи дочекаються люди справедливості?

**Фото - автора та з архіву родини Покідіних**
