---
title: "День Конституції у Броварах: виставки, пляжний футбол і візит обласних чиновників"
date: 2016-06-24
author: 
  username: "pravoznaty"
  display_name: "Маєш право знати"
categories: 
  - "announce"
  - "novyny"
tags: 
  - "anons"
  - "brovary"
  - "den-konstitutsiyi"
  - "koda"
  - "melnychuk"
  - "novini"
  - "svyato"
coverImage: "wp-content/uploads/2016/06/Constitution_of_Ukraine.jpg"
---

**28 червня, з нагоди відзначення ювілейного Дня Конституції, у Броварах анонсують низку заходів. Мешканцям міста обіцяють, зокрема, різноманітні художні виставки, виступи народних колективів, діджейський сет тощо. Про це [йдеться](https://www.kulturabr.kiev.ua/golovny-novyny/urochystosti-do-dnya-konstytuciyi-ukrayiny) на офіційному сайті відділу культури Броварської міської ради.**

Зранку помоляться за Україну, - йдеться в анонсі, - згодом змагатимуться у пляжному футболі, а ближче до вечора навчатимуть охочих надавати невідкладну допомогу при надзвичайних ситуаціях. Окрім іншого, на святкування очікують візит керівництва Київщини. Цьогоріч саме у Броварах [запланували провести](https://koda.gov.ua/normdoc/manager/document/id/5816) обласний урочистий захід з нагоди відзначення 20-ї річниці Конституції України.

Як ідеться на сайті броварського відділу культури, графік заходів буде такий.

- 9:30 – Молитва за державу Україну в храмі Святого Тарасія у Парку ім. Т.Г.Шевченка.
- 10:00 – Покладання квітів до пам’ятника Т.Г.Шевченку у Парку ім. Т.Шевченка керівниками Київщини та міста Бровари у супроводі народного хору «Криниця».
- 10:00 – 15:00 - Кубок м.Бровари з пляжного футболу у Парку «Приозерний».
- 11:00 – 12:00 – Заїзд учасників святкового заходу. Паркування автобусів на Манежній площі біля стадіону «Спартак» по вул. Гагаріна, 30.
- 12:00 – 13:00 – Розміщення експозицій народних майстрів (Hand made - образотворче мистецтво, живопис, декоративно-ужиткове мистецтво тощо, на алеях парку «Перемога»).
- 13:00 – 19:00 – Робота виставки художніх робіт народних майстрів Київщини (паркові алеї парку «Перемога»).
- 13:00 - 19:00 - Виступи народних художніх самодіяльних колективів Київщини (Головна концертна сцена У Парку "Перемога").
- 14:00 – 18:00 – Майстер-клас по наданню першої невідкладної допомоги при надзвичайних ситуаціях. ТОВ «Червоний Хрест України» (в районі фонтану – головна паркова алея).
- 17:00 – 21:00 – Діджей сет від DJ Rybin (біля скейт-майданчику).
- 18:00 – 19:00 – Головна концертна сцена. Виступи молодих естрадних виконавців Київщини.
- 19:00 – Вітання керівництва Київщини учасників святкування з 20-ою річницею Конституції України (Головна концертна сцена).
- 19:10 – Виступ обласного художнього музично-драматичного театру ім. Саксаганського, м. Біла Церква. Гості свята – професійні артисти.

Нагадаємо, що цієї неділі у парку «Перемога» та на майдані Свободи відбудеться [масштабне святкування](https://mpz.brovary.org/na-den-molodi-u-brovarah-obitsyayut-vodyanu-bytvu-rok-kontsert-i-nyzku-inshyh-masshtabnyh-zahodiv/) Дня молоді.
