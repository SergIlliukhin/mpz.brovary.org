---
title: "«Розкіш» спокійного сну на бульварі Незалежності або «Гудбай, Багмут!»"
date: 2014-08-13
categories: 
  - "kolonka-avtora"
---

**[![фото (2)](https://mpz.brovary.org/wp-content/uploads/2014/08/foto-2.jpg)](https://mpz.brovary.org/wp-content/uploads/2014/08/foto-2.jpg)Сьогодні зранку мешканці будинків №6 та 4а по бульвару Незалежності повідомили радісну звістку: ніч з 12-го на 13-те серпня 2014 року стала мало не першою тихою ніччю в їхньому районі за останні кілька років. Скандальний генделик «Мюзік Хол», де цілодобово тривали п’яні бидло гулянки, нарешті закрився.**

Те, в що мало хто вірив усі ці роки – таки сталося. Учора відбулося засідання міськвиконкому, на якому ключовим питанням став «розбір польотів» навколо МКЦ «Прометей» та кафе «Мюзік Хол». На засіданні були присутні представники влади, представники **ТОВ «Дека Інвест»** (яка володіє «Мюзік Холом»), активісти ГО **«Народний контроль»**, журналіст МПЗ **Аліна Дяченко**, а також автор цих рядків. Наша позиція була безкомпромісною: закрити регіоналівський притон до закінчення терміну [громадського ультиматуму](https://mpz.brovary.org/brovarchani-dali-vladi-10-dniv-na-viselennya-kafe-bagmutiv-z-prometeyu/) – тобто до вечора 13 серпня. Крім цього виконком має негайно ініціювати позов до суду проти ТОВ «Дека Інвест», аби розірвати договір оренди частини «Прометею» під скандальне кафе і виселити генделик з міського культурного центру.

> <iframe src="//www.youtube.com/embed/YhsF0itumb8" width="640" height="360" frameborder="0" allowfullscreen="allowfullscreen"></iframe>
> 
> Для того, аби ніхто не міг звинувачувати автора в упередженості або "вириванні фраз із контексту" - публікую повний відеозапис дискусії на засіданні виконкому щодо кафе "Мюзік Хол". Для полегшення навігації, "даю наводку":
> 
> 1:10 - 4:03 -  виступ громадянина Наджі Мухамеда Камаля - людини, що представляється новим власником "Мюзік Холу". Пан Наджі Мухамед Камаль не виходив до трибуни, тому його голос звучить за кадром.
> 
> 4:20 - 11:06 - виступ Андрія Качора.
> 
> 11:10 - 20:27  - повторний виступ-реакція Наджі Мухамеда Камаля + репліки Аліни Дяченко.
> 
> 20:28 - 22:50 - Качор про "нульовий варіант" та проведення відкритого конкурсу
> 
> 23:58 - 25:16 Мер Ігор Сапожко про позов виконкому проти ТОВ "Дека Інвест", призупинення роботи "Мюзік Хол" та робочу комісію з даного питання.
> 
> 29:10 - Наджі Мухамед Камаль: "Якщо буде судовий позов проти "Дека Інвест" - "Мюзік Хол" не припинить роботу".
> 
> 38:34 - 38:50 - Сапожко: "Позов до суду буде подано до кінця тижня".

Міський голова **Ігор Сапожко**, на диво, підтримав наші вимоги, водночас погодившись із пропозицією **Наталії Багмут**, яка ініціювала створення робочої групи з цього питання. Чим займатиметься ця робоча група, який її правовий статус, повноваження та можливі наслідки прийнятих нею рішень – ніхто досі не розуміє. Швидше за все – ніяких. Але нехай створюють :)

Водночас представник ТОВ «Дека Інвест» - людина, яка називає себе новим власником «Мюзік Холу» громадянин **Наджі Мухамед Камаль** - висловився категорично проти будь-яких судових позовів на кафе з боку влади. «Якщо буде позов – ми не припинятимемо роботу закладу, кафе працюватиме так, як і працювало раніше». Натомість пан Наджі Мухамед Камаль запропонував свій варіант: кафе зачиняється сьогодні ж і … йде на реконструкцію. Після цього на місці «Мюзік Холу» - як обіцяють «нові власники» ТОВ «Дека Інвест» - начебто має з’явитись сімейний ресторан східної кухні.

Автор цих рядків у свою чергу зауважив: люди, що представляються новими власниками «Мюзік Холу» (хоч найактивніше заклад захищає чомусь депутатка від ПР Наталія Багмут) за останній місяць вже кілька разів не дотримали власних обіцянок. За їхніми словами, генделик мав припинити роботу ще кілька тижнів тому, але начебто «не встиг». Вдруге зачинити кафе власники обіцяли ще 12 серпня – але він знову працював. Тому на слово вірити цим людям не варто – потрібно подавати судовий позов. Тим більше, Наталія Багмут всім публічно заявила – в роботі «Мюзік Холу» немає жодних порушень, там не відбувається жодних п’яних гулянок – навпаки: там збираються «члени клубу дозвілля кафе «Мюзік Хол», які щойно повернулись з АТО!». Нехай ці слова назавжди залишаться на її совісті.

<iframe src="//www.youtube.com/embed/00_uWy0492o" width="640" height="480" frameborder="0" allowfullscreen="allowfullscreen"></iframe>

Аби припинити будь-які політичні чи інші інсинуації на цю тему, я вирішив запропонувати т.зв. «нульовий варіант»: влада розриває договір оренди з «Мюзік Холом» та оголошує відкритий конкурс на оренду цього приміщення «Прометею». В конкурсі матимуть можливість взяти участь усі зацікавлені підприємства, подати свої пропозиції: хто – дитячий кафетерій (за цей варіант виступав, наприклад, мер Сапожко), хто – ресторан східної кухні, хто – відкритий креативний простір для молоді – варіантів може бути безліч. Виносимо ці проекти на громадське обговорення, з’ясовуємо, який варіант найбільше підтримують броварчани і надаємо приміщення в оренду фірмі з найбільш привабливою пропозицією. Нічого складного – як в усьому цивілізованому світі, коли всі учасники перебувають у рівних умовах, а виграє від цього – громада міста та міський бюджет, а не кишені депутатських синочків. Однак ця пропозиція чомусь не пристала до душі Наджі Мухамеду Камалю.

Яка буде подальша поведінка власників «Мюзік Холу» - покаже час. В будь-якому разі, забувати про цю проблему доти, доки не закінчиться суд броварського міськвиконкому проти ТОВ «Дека Інвест» категорично не модна, аби «нові власники», відчувши, що громадський тиск послабився, знову не відкрили скандальний генделик.

**Проте наразі можемо констатувати – броварчани отримали чергову перемогу над місцевим мафіозним регіоналівським кланом. Сталося так, як сказала громада – «Мюзік Хол» припинив свою роботу. Тому наприкінці хочу привітати усіх тих, хто разом з нами боровся проти цього багмутівського притону: ми ще раз продемонстрували регіоналівським недобиткам, що Бровари – місто свободи. Це наше місто, де все вирішуватимуть броварчани, а не хабарники, прислужники режиму Януковича чи депутатські синки. Тож не покладаймо рук і працюймо далі!**
