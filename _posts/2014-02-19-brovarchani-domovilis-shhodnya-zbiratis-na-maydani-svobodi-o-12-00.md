---
title: "Броварчани домовились щодня збиратись на Майдані Свободи о 12:00"
date: 2014-02-19
author: 
  username: "pravoznaty"
  display_name: "Маєш право знати"
tags: 
  - "brovary"
  - "brovari-vstavay"
  - "brovarska-narodna-rada"
  - "vibir-redaktsiyi"
  - "novini"
coverImage: "wp-content/uploads/2014/02/Brovari-vstavay-19-02.jpg"
---

**[![Бровари вставай координація](https://mpz.brovary.org/wp-content/uploads/2014/02/Brovari-vstavay-koordinatsiya.jpg)](https://mpz.brovary.org/wp-content/uploads/2014/02/Brovari-vstavay-koordinatsiya.jpg)Сьогодні о 12:00 на броварському Майдані зібралось близько сотні людей, які вийшли на заклики небайдужих активістів в Інтернеті. Під час спонтанного мітингу громадяни обговорили свої подальші дії в Броварах, після чого частина людей вирушила до міської лікарні, решта поїхали на виїзд з Броварів робити блок-пост та стежити, щоб до столиці не прорвались "тітушки" та силовики.**

Активісти з Броварської Народної Ради, які ініціювали зібрання, розповіли, що зараз найголовніше - організовуватись та діяти спільно, обмінюватись контактами та налагоджувати взаємозв'язки. План дій на найближчі дні вони пообіцяли оголосити уже завтра, 20 лютого. "_Звісно, ми не будемо розкривати усі наші наміри тут, на площі, щоб режим готувався та протидіяв. Проте ми маємо координувати наші зусилля", -_ зазначив **Андрій Качор**. Найнагальнішіми напрямками роботи, на думку активістів, є формування загонів самооборони та організація громадської медичної варти у броварській лікарні. Решту завдань, які стоять перед громадою Броварів, активісти пообіцяли оголосити завтра.

Потреба у медичній варті, за словами **Аліни Дяченко**, викликана тим, що напередодні до БЦРЛ було доставлено двох постраждалих зі слідами катувань. Оскільки доля цих людей наразі невідома, учасникам мітингу запропонували пройти ходою до лікарні та з'ясувати, чи перебувають там постраждалі. Також громадяни вирішили поцікавитись у медиків, чи здатні вони приймати нових пацієнтів, адже столичні лікарні переповнені. Після цього до медичного закладу вирушило близько двадцяти жінок та кілька чоловіків. Детальніше про те, як пройшов їх візит, читайте на "Маєш право знати" [вже незабаром](https://mpz.brovary.org/brovarsku-likarnyu-vzyali-pid-gromadsku-vartu-shhob-pilnuvati-poranenih/).

Тим часом чоловіків закликали їхати на об'їзну, бо поступила інформація, що до столиці їдуть кілька автобусів з "тітушками", яких не пропустили через Бориспіль. Кілька десятків осіб сіли в автобус та вирушили будувати [громадський блок-пост](https://mpz.brovary.org/na-trasi-brovari-kiyiv-aktivisti-stvorili-blok-post-dlya-avtobusiv-titushkiv-ta-berkutu/) на виїзді з Броварів біля військової частини.

Під час спонтанного зібрання було зібрано майже 4000 гривень, які активісти пообіцяли передати родинам постраждалих, на закупівлю медикаментів та харчів для Майдану. Крім того, частину грошей вирішили віддати родині загиблої на барикадах 18 лютого броварчанки Антоніни Дворянець. Також людей закликали приносити на Майдан Свободи ліки, харчі та теплі речі, які активісти будуть організовано доставляти на Майдан. Ініціатори також повідомили свої номери телефонів, щоб люди могли при потребі сконтактувати та з'ясувати, де зараз найбільше потрібна їхня допомога: Аліна Дяченко - **(067) 962 98 06** та Андрій Качор - **(068) 125 30 81**.

> Наступне зібрання заплановане на завтра, 20 лютого, о 12:00. Після короткого обговорення організаційних питань люди підуть ходою на вул. Короленка, 56а, де проводжатимуть в останню путь загиблу Антоніну Дворянець.
