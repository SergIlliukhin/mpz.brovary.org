---
title: "Броварських «сердечників» продовжать оглядати кардіологи Інституту Серця"
date: 2016-04-11
author: 
  username: "tatuuum"
  display_name: "Тетяна Панкратьєва"
categories: 
  - "brovary"
  - "aktsiyi-zahodi"
tags: 
  - "instytut-sertsya"
  - "bagnyuk"
  - "brovary"
  - "btsrl"
  - "vibir-redaktsiyi"
  - "kardiologiya"
  - "kardiohirurgiya"
  - "konsultatsiyi"
  - "novini"
  - "operatsiya"
  - "pryjom-hvoryh"
  - "sertse"
  - "todurov"
coverImage: "wp-content/uploads/2016/04/Instytut-sertsya-22-1.jpg"
---

**Минулого тижня Бровари відвідала бригада лікарів з Інституту серця (Київ): хворих обстежували за допомогою привезеного медичного обладнання, а ті, хто цього потребував, отримали консультацію кардіохірурга. Подібна консультативна практика продовжиться і надалі, пообіцяли київські лікарі і особисто Борис Тодуров, директор Інституту серця. Журналісти "Маєш право знати" побували не лише на прийомі кардіологів в броварській поліклініці, а й в Інституті серця у столиці і переконалися: броварчанам тут нададуть сучасну та кваліфіковану медичну допомогу.**

**Броварська лікарня: ажіотаж та черги**

Прийом лікарі провели в Консультативно-діагностичному центрі (поліклініка) на Шевченка, 14а. В одному кабінеті хворих оглядав кардіолог, а ехокардіографіст робила УЗД (ехо) серця за допомогою привезеного із собою портативного апарату, в іншому кабінеті - консультував кардіохірург.

![Інститут серця БЦРЛ (5)](https://mpz.brovary.org/wp-content/uploads/2016/04/Instytut-sertsya-BTSRL-5.jpg)

![Інститут серця БЦРЛ (9)](https://mpz.brovary.org/wp-content/uploads/2016/04/Instytut-sertsya-BTSRL-9.jpg)

Про приїзд спеціалістів з відомого медичного центру пацієнти знали заздалегідь: з одного боку, про свій приїзд через ЗМІ оповістили київські лікарі, з іншого, хворих готувала приймаюча сторона, броварські медики. Тож в день і час прийому перед кабінетами, де повинна була відбуватися консультація, чекали великі черги охочих потрапити на прийом. Через плутанину черги почали змішуватися, а лікарі почали заводити своїх хворих, тож, звичайно, незадоволених залишилося багато і не всі бажаючі змогли потрапити на консультацію.

![Інститут серця БЦРЛ (7)](https://mpz.brovary.org/wp-content/uploads/2016/04/Instytut-sertsya-BTSRL-7.jpg)

_"Почула про те, що приїжджають лікарі з Києва, прийшла, спробувала потрапити на прийом, а на мене напали: Хто вам таке сказав, що сьогодні прийом? У вас є направлення від кардіолога? Лікарі приймають тяжкохворих, зі стаціонару і таке інше",_ - каже одна жінка з черги і розчаровано йде додому. Інша підтверджує: _"Мене направив наш, броварський лікар, я стою на обліку, тож мені зателефонували і попередили про приїзд профільних лікарів з Києва"._

**Київський кардіохірург: "Ми будемо проводити консультації в Броварах на регулярній основі"**

Працюючи в напруженому режимі, київські лікарі обстежили того дня близько 50 хворих (а прийшло більше 100), багатьом з них було рекомендовано хірургічне втручання.

![Інститут серця БЦРЛ (10)](https://mpz.brovary.org/wp-content/uploads/2016/04/Instytut-sertsya-BTSRL-10.jpg)

_"Це був пробний, перший раз, так би мовити, "з коліс", бо ми тільки на тому тижні домовилися з головним лікарем Валентином Багнюком про такі консультації,_ - коментує ситуацію кардіохірург з Інституту серця **Назар Озерянський**. - _Взагалі ми налаштовані дивитися усіх, і хворих на обліку, і тих, хто приходить сам, в обхід лікарів, але ми просто фізично не в змозі прийняти одразу усіх. Тому повинен бути якийсь первинний відбір, а на наступні консультації рекомендуємо записуватися заздалегідь. Між керівництвом Інституту серця та Броварської центральної районної лікарні досягнута домовленість про співпрацю, тож наші візити будуть повторюватися з певною періодичністю, можливо, раз на 2 місяці. Хотілося, щоб жителі Броварів та Броварського району знали про можливість потрапити до нас на консультацію"._

![Інститут серця БЦРЛ (11)](https://mpz.brovary.org/wp-content/uploads/2016/04/Instytut-sertsya-BTSRL-11.jpg)

_"Ми їздимо по всій Україні, взагалі, це давня практика, проте зараз ми її актуалізуємо, особливо активно в Київській області. Раніше директор сам їздив, це його ініціатива, а зараз і ми підхопили. Рівень кваліфікації лікарів та діагностики треба піднімати, особливо в регіонах, тож окрім наших виїздів планується стажування місцевих лікарів в нашому Інституті: до нас будуть приїжджати броварські медики, вчитися, ходити до операційної - подивляться живе серце (посміхається). До речі, Броварщина - то моя мала батьківщина, я знаю тут людей, тому хочеться допомогти і підняти тут рівень медицини на сучасний рівень,_ - додає кардіохірург.

> Консультація лікарів з Інституту серця буде проведена для дітей із кардіологічними проблемами **19 квітня** у дитячій лікарні на вул. Ярослава Мудрого (Кірова), 47). Записатися на прийом можна за телефонами: (04594) 4-13-88, 4-06-43, 4-70-24. Наступна консультація для дорослих планується на **20 травня** за адресою: вул. Шевченка, 14а, Консультативно-діагностичний центр (поліклініка). Записуватися рекомендують у кардіолога або у реєстратурі поліклініки.

**Інститут серця:** **cерце зупиняють, аби воно знову запрацювало**

В броварській лікарні є кардіологічне відділення і досить велике, проте операції там не роблять. Тож, якщо у людини виникають відповідні проблеми, скоріш за все вона вирушить за допомогою до столиці. В Києві є 4 великі медичні центри, де проводять кардіооперації, один з них - [Інститут серця](https://www.heart.kiev.ua/?lang=ru), що знаходиться на Братиславській, 5а, біля Лікарні швидкої допомоги. Це сучасний медцентр, який вже 8 років спеціалізується на діагностиці, терапії та хірургії в області кардіології.

![Інститут серця (25)](https://mpz.brovary.org/wp-content/uploads/2016/04/Instytut-sertsya-25.jpg)

[Медичний центр](https://www.heart.kiev.ua/?page_id=606&lang=ru) справляє гідне враження: просторі приміщення, декілька операційних блоків, сучасні палати та кабінети - клініка європейського рівня.

\[caption id="attachment\_54632" align="aligncenter" width="600"\]![Інститут серця (3)](https://mpz.brovary.org/wp-content/uploads/2016/04/Instytut-sertsya-3.jpg) На 4-му поверсі декілька операційних\[/caption\]

\[caption id="attachment\_54633" align="aligncenter" width="600"\]![Інститут серця (4)](https://mpz.brovary.org/wp-content/uploads/2016/04/Instytut-sertsya-4.jpg) За цими дверима йде операція\[/caption\]

Броварським лікарям ще тільки пообіцяли можливість відвідати операційну Інституту, а журналісти вже туди потрапили. Цього дня пацієнту з ішемічною хворобою та стенокардією роблять аортокорональне шунтування - операцію проводить директор Інституту Борис Тодуров.

![Інститут серця (19)](https://mpz.brovary.org/wp-content/uploads/2016/04/Instytut-sertsya-19.jpg)

![Інститут серця (22)](https://mpz.brovary.org/wp-content/uploads/2016/04/Instytut-sertsya-22.jpg)

_"Судини в пацієнта вкриті склеротичними бляшками",_ - показує дані коронографії (ренгтену артерій серця) анестезіолог. Кровообіг порушено, тож людині ставлять шунт (нову судину) - по ньому кров буде йти в обхід звуженої ділянки. В даному випадку шунтом виступає власна вена з ноги пацієнта. Операцію проводять на відкритому серці: "мотор" людини, а також дихання зупиняють десь на півгодини - замість серця працює спеціальний апарат: він качає кров, а також забезпечує пацієнта киснем (оксигенатор). Чим швидше працює хірург, тим скоріше знову запустять серце і тим це краще для пацієнта, кажуть лікарі.

![Інститут серця (16)](https://mpz.brovary.org/wp-content/uploads/2016/04/Instytut-sertsya-16.jpg)

![Інститут серця (5)](https://mpz.brovary.org/wp-content/uploads/2016/04/Instytut-sertsya-5.jpg)

Операційна облаштована сучасним високотехнологічним обладнанням, повсюди апарати та монітори. Працює одночасно декілька лікарів, основну частину операції проводить сам директор Інституту Борис Тодуров. За станом пацієнта слідкують також анестезіолог та перфузіолог, який опікується апаратом штучного кровообігу. Всі працюють спокійно і злагоджено, відчувається впевненість і виваженість медиків.

![Інститут серця (13)](https://mpz.brovary.org/wp-content/uploads/2016/04/Instytut-sertsya-13.jpg)

![Інститут серця (21)](https://mpz.brovary.org/wp-content/uploads/2016/04/Instytut-sertsya-21.jpg)

![Інститут серця (10)](https://mpz.brovary.org/wp-content/uploads/2016/04/Instytut-sertsya-10.jpg)

_(більше фото дивіться в галереї)_

Година, яку ми присутні на операції, пролетіла як одна хвилина: шунтування закінчене, серце знову запустили, лікарі врятували життя ще одній людині - тепер на пацієнта чекає період реабілітації та ще багато років щасливого життя.

**Борис Тодуров: "Ми не повинні цього робити, але робимо, заради пацієнтів"**

Директор Інституту серця, [відомий лікар-кардіохірург](https://uk.wikipedia.org/wiki/%D0%A2%D0%BE%D0%B4%D1%83%D1%80%D0%BE%D0%B2_%D0%91%D0%BE%D1%80%D0%B8%D1%81_%D0%9C%D0%B8%D1%85%D0%B0%D0%B9%D0%BB%D0%BE%D0%B2%D0%B8%D1%87), **Борис Тодуров** розповідає про свою роботу та співпрацю з Броварами: _"Інститут серця - не тільки найсучасніша кардіохірургічна клініка, а ще й найближча до Броварів. Найчастіше саме до нас привозять екстрених пацієнтів: гострий інфаркт, тромбоемболія, вроджений порок, дитина в критичному стані. Так вже вийшло географічно, що з Броварів до нас найближче, 10-15 хвилин і будь-якого критичного хворого з броварської лікарні можна доправити до нас. Ця співпраця триває вже не один рік, з моменту нашого відкриття. Тому ми зустрілися з головним лікарем Броварської центральної районної лікарні і обговорили логістику і маршрутизацію доставки екстрених хворих до нас. Лікарня Броварів - районна лікарня, другого рівня, і не може надати допомогу важким хворим, там є кардіологія, але немає кардіохірургії. Ми ж - клініка всеукраїнського значення, ми приймаємо пацієнтів зі всієї країни, на належну допомогу у нас можуть розраховувати абсолютно всі хворі, які цього вимагають. Хоча бажаючі можуть до нас звертатися і самі, найчастіше так і буває"._

![Інститут серця (24)](https://mpz.brovary.org/wp-content/uploads/2016/04/Instytut-sertsya-24.jpg)

_"Минулої п'ятниці в Броварах відбулося планове обстеження пацієнтів з кардіохірургічними проблемами, які стоять на обліку в броварський лікарні: це хворі постінфарктні, з ішемічною хворобою серця, з клапанною патологією,_ - продовжує лікар. - _Ми самі не очікували, що буде стільки бажаючих, тому в цей раз взяли тільки найважчих, фізично неможливо було обстежити більше. Наступного разу, звичайно, всі охочі потраплять на прийом. Консультації будуть проходити в міру потреби, як тільки нам броварський кардіолог повідомить, що є 30-40 чоловік для обстеження - ми приїдемо. Тому бажаючі можуть звертатися в Броварах до кардіолога і він їм призначить день прийому"._

![Інститут серця (23)](https://mpz.brovary.org/wp-content/uploads/2016/04/Instytut-sertsya-23.jpg)

_"Ми не перший рік консультуємо людей в інших містах, це наша рутинна робота. Люди отримують повну діагностику і кваліфіковану консультацію і головне - безкоштовно. Це не є наша основна робота, ми це робимо за власною ініціативою, лише заради хворих",_ - каже Борис Тодуров.

**Головний лікар БЦРЛ: "Ми намагаємося приблизити допомогу до броварчан"**

_"Співпрацюємо з київськими клініками давно,_ - розповідає головний лікар БЦРЛ **Валентин Багнюк**. - _І консультації київських лікарів в нас проходять не вперше, в минулому році, наприклад, проводили прийом медики з [Інституту Амосова](https://www.amosovinstitute.org.ua/). Ми намагаємося наблизити допомогу до людей, щоб вони менше їздили в Київ, а отримували необхідні послуги тут, на місці. Звичайно, у нас немає всього потрібного, але можу сказати, що наша лікарня далеко не на останньому місці: так лише три лікарні в Київській області проводять таку процедуру як "тромболізіс" при інфарктах чи інсультах. Критичним хворим кожна хвилина може врятувати життя, і якщо зробити цю процедуру своєчасно, у 99% людина виживає. Також плануємо встановити в лікарні ангіограф (апарат для дослідження судин), а також проводити операції по встановленню стентів (конструкції для розширення судин)"._

![багнюк](https://mpz.brovary.org/wp-content/uploads/2016/04/bagnyuk.jpg)

_"Щодо інших відділень,_ - продовжує головлікар, - _то в нейрохірургічному працюють хірурги, які рятують життя людям. Раніше цього відділення не було, спеціалісти приїздили до нас з інших місць, а в екстрених випадках, після травм затримка критична - може бути вже пізно. І оперують у нас на рівні обласної лікарні, це підтверджують лікарі всеукраїнського рівня. Також у нас проводять лапароскопічні операції, дроблять камні в нирках без хірургічного втручання. Ще плануємо встановити 6 машин для гемодіалізу в поліклініці"._

_"Одним словом, намагаємося надавати нашим пацієнтам більший обсяг послуг, вивести БЦРЛ на рівень спеціалізованих лікарень. І це в умовах тотального недофінансування, переповненості лікарні та шаленого навантаження на лікарів",_ - підсумовує Валентин Багнюк, розповідаючи про справи та перспективи в Броварській центральній районній лікарні.

**Фото - Світлана Яцив та Анастасія Печериця**
