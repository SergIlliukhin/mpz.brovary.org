---
title: "У Броварах відкрився офіс-клуб від фонду «Інна» для допомоги хворим на рак"
date: 2016-02-08
author: 
  username: "yschenko"
  display_name: "Ірина Ющенко"
categories: 
  - "hromada"
  - "novyny"
tags: 
  - "blagodijnyj-fond-dopomogy-onkohvorym-inna"
  - "brovary"
  - "vibir-redaktsiyi"
  - "narkotychni-preparaty"
  - "novini"
  - "onkohvori"
---

**4 лютого в Броварах, у Міжнародний день боротьби з раком,** [**активісти**](https://mpz.brovary.org/brovarskyj-blagodijnyj-fond-inna-dopomagaye-onkohvorym-borotys-zi-smertelnoyu-nedugoyu) **[](https://mpz.brovary.org/brovarskyj-blagodijnyj-fond-inna-dopomagaye-onkohvorym-borotys-zi-smertelnoyu-nedugoyu)Благодійного фонду допомоги онкохворим** [**«Інна**](http://fond-inna.org/o-nas.html)**[»](http://fond-inna.org/o-nas.html),** **представники влади міста, благодійники та підопічні Фонду заклали фундамент для спільної боротьби зі смертельним недугом.**

У Міжнародний день боротьби з раком в усьому світі відбуваються різноманітні акції, метою яких є підвищення обізнаності людей про рак як про одне із найстрашніших смертельних захворювань. Благодійний фонд допомоги онкохворим «Інна», який засновано в Броварах майже 2 роки тому, має на меті донести до кожного, що рак – захворювання страшне, однак його можна побороти, якщо зусилля об’єднати. Активісти Фонду переконують: основна зброя в боротьбі зі  страшним захворюванням - загальна благодійність.

\[caption id="attachment\_51525" align="aligncenter" width="600"\]![Фонд "Інна"](https://mpz.brovary.org/wp-content/uploads/2016/02/2-2.jpg) Один із засновників Фонду "Інна" - Віталій: " Рак- страшне захворювання, та спільними зусиллями його побороти можна  "\[/caption\]

> Читачу, чи  задумувався ти хоча б раз, яке місце в твоєму житті займає благодійність? Коли ти востаннє згадував про те, що комусь потрібна твоя допомога? Нехай і маленька, але – допомога. На це питання допоможе відповісти світовий рейтинг благодійності, проведений в 2015 році Британським благодійним фондом CAF: серед 145 країн світу Україна займає 89-е місце. Лише за один 2014 рік Україна піднялася на 23 позиції. Рушійною силою до згуртування та переломним для української  благодійності став Майдан. Саме він прищепив українцям необхідність взаємопідтримки і взаємодопомоги. Тоді спільні зусилля було покладено для збору коштів військовим із зони АТО. Сьогодні найчастіше люди жертвують для дітей та інвалідів. Та у час масштабного поширення чуми XXI ст. – раку, благодійність, волонтерська робота мають стати  частиною життя кожного українця.
> 
> ![Фонд "Інна"](https://mpz.brovary.org/wp-content/uploads/2016/02/3-3.jpg)

Власне, заради втілення в життя перших кроків до своєї мети, керівництво  Фонду оббивало пороги броварської мерії  з проханням виділити приміщення під офіс-клуб, де онкохворі мали б змогу збиратися для проведення різноманітних зустрічей, семінарів, вебінарів, лекцій для отримання безкоштовних консультацій. А то і просто, щоб поспілкуватися, вилити душу, отримати моральну підтримку від тих, хто зміг побороти цей смертельний недуг. Влада міста пішла на зустріч: виділила приміщення на **Незалежності, 2**  де у Міжнародний день боротьби з раком відбулася презентація офіс-клубу. На офіційне відкриття прийшли активісти Фонду, представники влади міста, благодійники та [ті, котрі знають](https://mpz.brovary.org/shestero-onkohvoryh-brovarchan-potrebuyut-pidtrymky-i-dopomogy), що таке рак, не з чуток**.**

\[caption id="attachment\_51530" align="aligncenter" width="600"\]![Фонд "Інна"](https://mpz.brovary.org/wp-content/uploads/2016/02/7-1.jpg) Ті, котрі знають, що таке рак, не з чуток\[/caption\]

Під час засідання  «круглого» столу онкохворі мали можливість безпосередньо поспілкуватися із заступником міського голови **Ларисою Виноградовою**, головним лікарем Центру первинної медико-санітарної допомоги **Ігорем Кравцовим** та поставити їм запитання, котрі хвилюють найбільше: можливість отримання безкоштовних ліків та матеріальної допомоги. Як розповіла Лариса Виноградова, на Броварщині понад 5 тисяч  хворих на рак. Щомісяця  комісія з питань надання матеріальної допомоги, яку вона очолює, виділяє кошти для лікування 20-30 таким хворим. Жахає те, що кожного місяця допомоги потребують нові й нові жертви цього страшного захворювання: як зовсім маленькі дітки, так і дорослі. У свою чергу Ігор Кравцов повідомив, що наразі працює над отриманням ліцензії на [наркотичні препарати](https://mpz.brovary.org/brovarski-likari-pryrikayut-tyazhkohvoryh-lyudej-na-muky-vidmovlyayuchy-yim-nadavaty-sylnodiyuchi-obezbolyuyuchi/), які  онкохворі отримуватимуть безкоштовно.

\[caption id="attachment\_51529" align="aligncenter" width="600"\]![Фонд "Інна"](https://mpz.brovary.org/wp-content/uploads/2016/02/6-1.jpg) Головний лікар Центру первинної медико-санітарної допомоги **Ігор Кравцов:** «Для профілактики раку в  кожній амбулаторії створено оглядові кабінети, і кожна жінка, яка себе поважає, має раз на рік пройти гінекологічний огляд. Окрім того жінки, особливо  старші за 40 років, мають здавати аналізи на онкомаркер.  Чим раніше виявлять онкозахворювання, тим більше шансів вилікуватися».\[/caption\]

Найпершими, хто простягнув руку підтримки хворим на рак, стали ті, хто сам прямо чи опосередковано зіштовхнувся з цим важким захворюванням. Один із  найактивніших благодійників,  який  співпрацює із Фондом «Інна» практично з дня його заснування - приватний підприємець **Михайло,** котрий приїхав в Україну з Ірану і вже понад 10 років проживає в Броварах. Два роки тому  молодий чоловік пережив операцію на нирці, в якій лікарі виявили пухлину. На щастя, вона була доброякісна. Та у Михайлового брата, який мешкає в Ірані, діагностували пухлину мозку 4 стадії. Тільки завдяки дороговартісним лікам, безнадійний хворий уже 2 роки живе і навіть працює. Та коли в Ірані держава повертає тяжкохворим половину суми, затраченої на ліки, в Україні онкохворі змушені купувати дорогі препарати самотужки.

\[caption id="attachment\_51531" align="aligncenter" width="600"\]![Фонд "Інна"](https://mpz.brovary.org/wp-content/uploads/2016/02/8-1.jpg) Михайло\[/caption\]

Кожен, хто зіштовхнувся з лікуванням онкологічного захворювання, знає, що коштує воно дуже дорого і зовсім не по кишені пересічному українцю, тож часто-густо сім’ї відмовляються від лікування хворого. Держава ж зовсім не переймається  проблемою прогресування раку в Україні: у нас немає жодної програми, яка б допомагала онкохворим, жодного реабілітаційного закладу. І хоча у керівництва Фонду є можливість відправити броварських хворих на лікування в провідні клініки Німеччини, Ізраїлю, Білорусі, та питання фінансування залишається відкритим. Тож єдина надія – на консолідацію зусиль.

\[caption id="attachment\_51527" align="aligncenter" width="600"\]![Фонд "Інна"](https://mpz.brovary.org/wp-content/uploads/2016/02/4-2.jpg) Віталій: "Усі, хто розуміє, що таке рак, мають об’єднатися в одне ціле задля перемоги над страшним захворюванням. Адже якщо цього не зробити зараз, то, можливо, в майбутньому це зробити вже буде нікому"\[/caption\]

Під час двогодинної зустрічі було обговорено низку проблем, висловлено багато ідей, пов’язаних із лікуванням раку: просвітницької роботи серед  броварчан, недостатньої кількості фахівців у броварській лікарні, неналежного обліку онкохворих, психологічної підтримки хворих на рак та ін. Розглядалася і можливість відправки онкохворих дітей та дорослих на оздоровлення. «Будити» броварську громадськість на консолідацію зусиль у боротьбі проти раку вирішили  розпочати з місцевих депутатів. Тож, народні обранці, готуйте свої гаманці: саме ви маєте показати броварчанам  приклад благодійності, жертовності і милосердя.

> Зв'язатися з благодійним фондом "Інна" можна [у соціальних мережах](https://www.facebook.com/%D0%91%D0%BB%D0%B0%D0%B3%D0%BE%D1%82%D0%B2%D0%BE%D1%80%D0%B8%D1%82%D0%B5%D0%BB%D1%8C%D0%BD%D1%8B%D0%B9-%D0%A4%D0%BE%D0%BD%D0%B4-%D0%98%D0%BD%D0%BD%D0%B0-768416419948154/timeline/), на [сайті фонду](http://fond-inna.org/) або за телефонами +380 67 788 94 33, +380 97 576 69 94

**Фото - Микола Кожемяко**
