---
title: "Бровари є «середнячками» в запровадженні електронних закупівель"
date: 2016-06-15
author: 
  username: "pravoznaty"
  display_name: "Маєш право знати"
categories: 
  - "rozsliduvannya"
  - "novyny"
tags: 
  - "prozorro"
  - "analiz"
  - "brovary"
  - "elektronni-zakupivli"
  - "zakupivli"
  - "novini"
  - "prava-lyudyny"
coverImage: "wp-content/uploads/2016/06/prozorro.jpg"
---

**З початку 2016 року Бровари зареєстрували проведення 70 тендерів в електронній системі закупівель [«Prozorro»](https://mpz.brovary.org/systema-prozorro-yak-bez-vidkativ-zaroblyaty-na-derzhavnomu-tenderi/). Із них 50 вже завершили. Ці показники не відносять ані до лідерів, ані до аутсайдерів серед решти міст обласного підпорядкування Київщини. Таку аналітику із посиланням на ГПО «Права людини» [наводить](https://blogs.lb.ua/vitaliy_drobotun/337708_de_kiivskiy_oblasti_prozorro.html?utm_source=local&utm_medium=cpm&utm_campaign=lenta) правозахисник Віталій Дроботун.**

Організація у своєму дослідженні проаналізувала публічні закупівлі у 12 містах Київської області за період від 1 січня по 31 травня 2016 року. За кількістю тендерів Бровари посіли **5 місце**. Водночас, за кількістю завершених публічних закупівель – **3 місце**.

\[caption id="attachment\_57372" align="aligncenter" width="600"\][![575fc46934ad2](https://mpz.brovary.org/wp-content/uploads/2016/06/575fc46934ad2.jpg)](https://mpz.brovary.org/wp-content/uploads/2016/06/575fc46934ad2.jpg) Таблиця 1. Кількість тендерів у містах обласного значення Київської області (01.01.2016 - 31.05.2016)\[/caption\]

Як зазначають «Права людини», лідерами за кількістю закупівель на Київщині стали Бориспіль та Ірпінь. Тим часом, задніх пасуть Буча та Ржищів. Ці населені пункти з початку року не провели жодного тендеру в системі.

Окремо правозахисники дослідили рівень економії внаслідок застосування системи «Prozorro». Тут із-поміж інших міст Київської області організація дала Броварам відносно низькі позиції. Рівень економії коштів у нашому місті становив **14,5 %**.

\[caption id="attachment\_57373" align="aligncenter" width="600"\][![575fc47b52820](https://mpz.brovary.org/wp-content/uploads/2016/06/575fc47b52820.jpg)](https://mpz.brovary.org/wp-content/uploads/2016/06/575fc47b52820.jpg) Таблиця 2. Рівень економії коштів при здійсненні закупівель у містах Київської області (01.01.2016 - 31.05.2016)\[/caption\]

Серед лідерів з економії правозахисники відзначають місто Обухів із показником у 28,5%. Далі йдуть Переяслав-Хмельницький (23,7%) та Славутич (23,1%). Водночас, як зазначають в організації, окрім Бучі та Ржищева найбільше проблем із проведенням тендерів мають Фастів та Біла Церква.

> Нагадаємо, що іще два-три місяці тому Броварська міська рада [не збиралася проводити](https://mpz.brovary.org/brovarska-meriya-ne-hoche-kupuvaty-poslugy-cherez-systemu-prozorro/) публічні закупівлі робіт та послуг через електронну систему «Prozorro». Таку відповідь на депутатське звернення тоді надав в. о. міського голови Григорій Голубовський.
