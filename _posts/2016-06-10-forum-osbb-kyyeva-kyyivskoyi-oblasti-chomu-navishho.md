---
title: "Форум ОСББ Києва і Київської області: чому і навіщо?"
date: 2016-06-10
categories: 
  - "kolonka-avtora"
---

**Чому і навіщо?** 1 липня вступає в дію [закон 417](http://zakon2.rada.gov.ua/laws/show/417-19). Відповідно до нього маємо один з двох варіантів: створити ОСББ або управляти будинком зборами співвласників. Третій для мене - це не варіант. Обрання управителя для будинку органами місцевого самоврядування - це відсутність вибору. Як при "совєтах": бери, що дають, іншого все одно нема. Але закон ухвалили, а людям забули розказати. І для багатьох 1 липня може стати днем "відкриттів". Розуміючи, що є багато людей, які хочуть розібратися в темі, ми вирішили їм допомогти - [провести наш Форум](http://press.unian.ua/press/1369531-11-chervnya-proyde-masshtabniy-osvitniy-forum-osbb-kieva-i-kijivschini.html), аби не залишати людей сам на сам з купою міфів і розрізненою інформацією.

**Чому Бровари?** В цьому місті живу я і живуть мої діти, я люблю це місто. Хочу, щоб Бровари стали прикладом для всіх інших великих і маленьких міст України з точки зору розвитку інновацій і досягнень, і дали той поштовх багатьом містам для розвитку, якого їм не вистачає. В Броварах є всі передумови і потенціал для цього. На жаль, більшість речей доводиться робити через повне нерозуміння і спротив влади. Зрозуміло, що очікувати від частини старої системи прогресивних поглядів, як мінімум, недалекоглядно. Але у нас все вдасться!

**Що для мене ОСББ?** Особисто для мене ОСББ - це первинна ланка громадянського суспільства. Зараз поясню. У багатьох людей досі в голові сидить міф, що наша власність закінчується за порогом нашої квартири. Сам так вважав декілька років тому. Виявилось, що ми, як власники квартир, є співвласниками всього, що є в будинку: підвали, дахи, фасадні стіни, горища, обладнання в будинку, мережі, технічні і допоміжні приміщення тощо. І тут настає момент істини. Коли люди дізнаються про це, вони починають задаватись питаннями на кшталт "якщо нам належить весь будинок, то кому належить вулиця, місто, держава?". А відповідь така ж сама: всім нам, як співвласникам, належить і вулиця, і місто, і держава! Отут в мозку людини відбувається процес, схожий на вихід Нео з матриці. Питань безліч. А для існуючої системи, яка з радянських часів майже не змінилась, люди, які задають питання, найгірші вороги. Від запитань вся корумпована наскрізь система починає слабшати і розвалюватись. І чим більше питань, тим ближче ми стаємо до нової, чистої, розвинутої України.

**З чого починати?** Основою всіх позитивних змін в державі є Люди. Насправді навколо нас живуть чудові, розумні, талановиті люди. І коли ви зустрічаєте негатив, то це означає, що людині менше повезло в житті, ніж вам, що можливо у неї зараз важкий час в житті, нема роботи, проблеми зі здоров'ям тощо. По великому рахунку, ми з Вами всі сусіди, сусіди, які живуть в одному спільному домі Україна. І можливо, у нас багато відмінностей, але без спільної роботи всіх нас задля добробуту спільної домівки, наша країна може розвалитись як старий будинок. Сусіди - це як клітинки одного організму, і коли клітинки конфліктують, організм може загинути. Тому вітайтесь з сусідами, знайомтесь, шукайте спільні інтереси, організуйте мінітолоку, щоб зробити спільно щось добре для будинку чи подвір'я, залучайте найкращих помічників - дітей. Це дуже важливо для вашого будинку, суспільства і країни.

> **11 червня** приходьте на [Форум ОСББ](https://mpz.brovary.org/anons-11-chervnya-u-brovarah-vidbudetsya-oblasnyj-forum-osbb/) в місті Бровари, що розпочнеться у ТРЦ "Термінал" о **10:00**.
