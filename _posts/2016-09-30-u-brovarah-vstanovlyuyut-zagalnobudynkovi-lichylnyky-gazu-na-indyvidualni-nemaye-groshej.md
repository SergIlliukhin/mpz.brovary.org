---
title: "У Броварах встановлюють загальнобудинкові лічильники газу, на індивідуальні - немає грошей"
date: 2016-09-30
author: 
  username: "ulitenko"
  display_name: "Ірина Улітенко"
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "lichilniki"
  - "lichylnyky-gazu"
  - "novini"
  - "pat-kiyivoblgaz"
---

**В цьому році в Україні запрацювала державна програма по облаштуванню багатоквартирних будинків загальними газовими приладами обліку, згідно якої споживачам газу до 2018 року треба перейти на 100% розрахунки за газ по лічильникам, а не за нормами. Після 1 січня 2018 року поставляти газ без приладу обліку буде заборонено. У Броварах вже встановлюють такі лічильники - до кінця року обіцяють оснастити 107 будинків.**

Свого часу НАК "Нафтогаз України" та НКРЕ запровадили "Зведену програму оснащення житлового фонду Київської області лічильниками природного газу у 2012-17 роках", відповідно до якої до 1 січня 2018 року ПАТ "Київоблгаз" зовов'язався поставити усім споживачам газу лічильники. Проте справа у Броварах йшла туго: лічильники 1.6 (для споживачів з газовими плитами) безкоштовно майже не ставили, [формувалася довга черга](https://mpz.brovary.org/u-brovarah-15-tisyach-spozhivachiv-gazu-bez-lichilnikiv-koli-do-nih-diyde-cherga/), очікування було безнадійним. Тепер у "Київоблгаза" немає ні часу, ні коштів встановити усім бажаючим лічильники, тому прийняли ще одну програму - по встановленню єдиного лічильника на весь дім. Хоча попередня програма продовжує працювати, заявляють чиновники. Вочевидь, лише на папері.

Попередня державна програма планувала поетапне встановлення газових лічильників кожному споживачеві до 2018 року, - пояснює начальник Броварської філії по експлуатації газового господарства ПАТ «Київоблгаз» **Андрій Сакун**. Щоб реалізувати її, газконтора зіткнулась з декількома проблемами. По-перше, це висока вартість встановлення індивідуальних лічильників, а по-друге – щоб встановити лічильники фізично, поквартирно, на це піде приблизно 10 років, - заявляють в газконторі. А з 1 січня 2018 року згідно Закону України «Про забезпечення комерційного обліку природного газу», всі поставки природного газу побутовим споживачам, які не будуть мати прилади обліку споживання газу, будуть заборонені. Тому, щоб зекономити, було прийнято рішення оснастити житлові багатоквартирні будинки загальними газовими лічильниками. Національна комісія, що здійснює державне регулювання у сферах енергетики та комунальних послуг (НКРЕКП) надала [роз'яснення](http://www.gkh.sm.gov.ua/index.php/uk/842-roz-yasnennya-nkrekp-shchodo-zabezpechennya-obliku-prirodnogo-gazu-u-naselennya) щодо особливості встановлення лічильників газу споживачам.

За словами пана Сакуна, наразі в Броварах **8** багатоквартирних будинків обладнанні загальними газовими лічильниками та підготовлені до встановлення **33** будинки, а до кінця року мають оснастити лічильниками **107** броварських багатоповерхівок.

У той же час на сайті ПАТ "Київоблгаз" [мова йде про **3** будинки](https://kv.104.ua/ua/for-clients/do-uvagi-klijentiv/id/jak-narahovujut-spozhivannja-gazu-za-budinkovim-li-20141), в яких з **1 вересня** почалося обліковування газу за загальнобудинковими лічильниками:

1. м. Бровари, вул.  Олiмпiйська, 2
2. м. Бровари, вул.  Героїв Небесної Сотні (Возз'єднання ), 7
3. м. Бровари, вул.  Лагунової Марiї, 13/б

Загальний лічильник ставиться на будинок, в якому більшість квартир не облаштовані індивідуальними приладами обліку газу. Наприклад, якщо із 100 квартир поквартирно лічильники стоять у 10, то такий будинок обладнають загальним лічильником. Якщо ж 80% мешканців має індивідуальні прилади обліку, то можливо такий будинок будуть дооснащувати індивідуальними лічильниками.

Зараз вже є скарги людей про відмову встановлення такого загального приладу у будинку. Проте, як зазначає Андрій Сакун, мешканці не можуть відмовитися від встановлення приладу обліку. Той хто проти, може встановити собі індивідуально в квартиру лічильник, за свій власний кошт. Це коштуватиме близько **4000 грн** "під ключ".

Нарахування будуть проводитися відповідно до показників загальнобудинкового лічильника. Від його показників відніматимуть показники по квартирних індивідуальних лічильниках, а ту кількість газу, що залишилась, розподілять між квартирами, відповідно до кількості зареєстрованих в них мешканцях. Сума до сплати буде вказана в платіжному документі щомісячно. Порядок розрахунків зокрема регулюється [Постановою  Кабінету  Міністрів України №620 від 16.05.2002р](http://zakon0.rada.gov.ua/laws/show/620-2002-%D0%BF).

В такій ситуації мешканці не зовсім економлять, а економлять газорозподільні компанії. Начальник Броварської газової філії каже: _«Якщо людина хоче платити тільки за те, що споживає особисто, то їй треба встановлювати індивідуальні прилади обліку споживання. Тоді буде економія. Якщо ж у мешканця є борг, треба оформити реструктуризацію боргу у газ конторі»._

Мешканці, які захочуть перевірити, як і скільки було нараховано спожитого газу в будинку, можуть звернутися до Броварської газової філії, або, за словами Андрія Сакуна, в майбутньому, дані можуть надаватися в ЖЕК.

Отже, мешканцям броварських багатоквартирних будинків доведеться або платити за встановлення індивідуального лічильника в квартиру, або ділити оплату за газ з усіма мешканцями будинку.
