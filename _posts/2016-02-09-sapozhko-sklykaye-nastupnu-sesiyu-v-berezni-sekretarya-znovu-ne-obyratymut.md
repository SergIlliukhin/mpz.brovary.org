---
title: "Сапожко скликає наступну сесію в березні: секретаря знову не обиратимуть"
date: 2016-02-09
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "novini"
  - "sapozhko"
  - "sesiya"
coverImage: "wp-content/uploads/2016/02/DSC_1120.jpg"
---

**Восьма чергова сесія Броварської міської ради відбудеться о 10:00 10 березня в малій залі броварського виконкому. Про це йдеться в [розпорядженні міського голови](https://brovary-rada.gov.ua/rozporyadzhennya-m%D1%96skogo-golovi-v%D1%96d-09022016-%E2%84%9627-od-pro-sklikannya-vosmo%D1%97-chergovo%D1%97-ses%D1%96%D1%97-brovarsko%D1%97), опублікованому на офіційному сайті міськради.**

На порядок денний 8-ої сесії винесено 50 питань, однак станом на момент публікації розпорядження про скликання сесії, на офіційному сайті [оприлюднено лише 37 проектів рішень.](https://brovary-rada.gov.ua/proekty_rishen_miskoi_rady) Зокрема під час сесії розглядатимуть питання про продаж земельних ділянок, про продовження термінів дії договорів на земельні сервітути, про затвердження ставок орендної плати за земельні ділянки, пор встановлення місцевих податків і зборів тощо. Також 31-им пунктом порядку денного стоїть питання Про внесення змін до рішення Броварської міської ради від 25.12.2015 р. № 52-04-07 «Про перейменування вулиць та провулків м.Бровари». Однак проект відповідного рішення – на відміну від інших – посадовці міської ради не оприлюднюють на офіційному сайті.

Окрім іншого, у порядку денному знову відсутнє питання про обрання секретаря міської ради та нового складу виконавчого комітету. Нагадаємо, що з минулого року міський голова **Ігор Сапожко** [блокує процес обрання](https://mpz.brovary.org/sapozhko-porushuye-zakon-blokuyuchy-obrannya-sekretarya-miskrady-yuryst/) секретаря міської ради, відмовляючись вносити власну кандидатуру на розгляд депутатського корпусу. За висновками юристів, такі дії міського голови є прямим порушення ст. 50 ЗУ «Про місцеве самоврядування» та може бути юридичною підставою для висловлення мерові недовіри з боку депутатського корпусу, що передбачає відставку міського голови. Проте не зважаючи на кількамісячне блокування питання обрання секретаря, ані мер, ані міські депутати не вживають жодних дій, аби забезпечити виконання вимог закону.
