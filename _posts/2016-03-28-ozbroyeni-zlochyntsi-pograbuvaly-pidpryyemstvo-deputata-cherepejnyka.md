---
title: "Озброєні злочинці пограбували підприємство депутата Черепейника"
date: 2016-03-28
categories: 
  - "vlada"
  - "novyny"
tags: 
  - "brovary-vtorma"
  - "vibir-redaktsiyi"
  - "leonid-cherepeynik"
  - "novini"
  - "pograbuvannya"
  - "rozbij"
---

**У ніч на 28 березня підприємство «Бровари Вторма», що належить депутату броварської міської ради Леоніду Черепейнику («Солідарність») пограбувала група невідомих у масках. Приставивши до голови охоронця зброю, зловмисники зламали кілька сейфів, викрали значну суму коштів та намагалися знайти певну документацію. Про це журналістам «Маєш право знати» сьогодні повідомив сам директор підприємства Леонід Черепейник.**

Як повідомив депутат, близько шостої ранку про пограбування "Бровари-Вторми" йому повідомив помічник. На той момент на фірмі вже шукала можливі сліди зловмисників броварська поліція, а охоронець був допитаний слідчими.

[![IMG_5329](https://mpz.brovary.org/wp-content/uploads/2016/03/IMG_5329.jpg)](https://mpz.brovary.org/wp-content/uploads/2016/03/IMG_5329.jpg)

Як повідомив охоронець, котрий в той час перебував на чергуванні, троє в масках увірвались на підприємство з чорного ходу, приставили до його голови пістолет та звязали йому руки пластиковою стяжкою. За тим грабіжники піднялися на другий поверх, де зламали двері усіх кабінетів та почали зламувати сейфи, використовуючи болгарки. Зі слів Черепейника, злочинці відкрили усі три сейфи, звідки викрали особисті кошти депутата та його дружини, що вона їх відкладала на навчання дітей: у родині підростають аж п’ятеро нащадків.

[![IMG_5325](https://mpz.brovary.org/wp-content/uploads/2016/03/IMG_5325.jpg)](https://mpz.brovary.org/wp-content/uploads/2016/03/IMG_5325.jpg)

[![IMG_5321](https://mpz.brovary.org/wp-content/uploads/2016/03/IMG_5321.jpg)](https://mpz.brovary.org/wp-content/uploads/2016/03/IMG_5321.jpg)

[![IMG_5317](https://mpz.brovary.org/wp-content/uploads/2016/03/IMG_5317.jpg)](https://mpz.brovary.org/wp-content/uploads/2016/03/IMG_5317.jpg)

Депутат підкреслює: грабіжники не взяли з приміщення коштовну комп'ютерну техніку та інші цінності, а винесли лише кошти і, можливо, певну документацію. «Наразі ми проводимо перевірку – які саме документи могли викрасти злочинці». Як вважає депутат, саме документи могли бути головною ціллю грабіжників, позаяк були вивернуті всі шухляди та шафи в усіх кабінетах другого поверху. Із матеріальних цінностей зник лише сервер, на який здійснювався відеозапис із камер спостереження, самі камери були знищені злочинцями. Як зазначив директор підприємства, на «Бровари-Втормі» не було встановлено сигналізацію, охорону здійснював лише один охоронець. Після сьогоднішнього випадку на підприємстві встановлять сигналізацію та посилять заходи безпеки.

[![IMG_5310](https://mpz.brovary.org/wp-content/uploads/2016/03/IMG_5310-1.jpg)](https://mpz.brovary.org/wp-content/uploads/2016/03/IMG_5310-1.jpg)

[![IMG_5308](https://mpz.brovary.org/wp-content/uploads/2016/03/IMG_5308.jpg)](https://mpz.brovary.org/wp-content/uploads/2016/03/IMG_5308.jpg)

[![IMG_5311](https://mpz.brovary.org/wp-content/uploads/2016/03/IMG_5311.jpg)](https://mpz.brovary.org/wp-content/uploads/2016/03/IMG_5311.jpg)

[![IMG_5315](https://mpz.brovary.org/wp-content/uploads/2016/03/IMG_5315.jpg)](https://mpz.brovary.org/wp-content/uploads/2016/03/IMG_5315.jpg)

Відповідаючи на запитання журналістів, депутат Черепейник підкреслив, що до початку своєї політичної діяльності не мав жодних подібних проблем. _«Лише зі стартом виборчої кампанії все це почалося: напередодні виборів мій автомобіль тричі грабували, виносили кошти та документи. А після виборів стався нинішній інцидент»._ Черепейник не вказав конкретно, кого підозрює в організації та вчиненню злочину: _«Я маю певні думки з цього приводу, однак не буду називати прізвища, поки не буде достатньо доказів. А громада нехай сама подумає, з огляду на останні події в місті, кому це може бути вигідно»._

Водночас Черепейник стверджує, що останні атаки на опозиційних депутатів очевидно пов'язані з їхньою діяльністю у міській раді. _«Звісно, багатьох не влаштовує те, що низка депутатів категорично і публічно виступають проти корупційних схем у місцевій владі і намагається їх зруйнувати. Звісно, зараз на них відбувається тиск, в т.ч. і такими методами. Сьогодні нас намагаються залякати, грабуючи бізнес і спалюючи автомобілі. Завтра, можливо, прийдуть у наші домівки, де живуть наші родини і діти? Ми будемо захищатися»_, - підкреслив депутат.

[![IMG_5299](https://mpz.brovary.org/wp-content/uploads/2016/03/IMG_5299.jpg)](https://mpz.brovary.org/wp-content/uploads/2016/03/IMG_5299.jpg)

Як повідомив Черепейник, сьогодні відбудеться засідання голів депутатських фракцій, опозиційних до міського голови. Під час цієї зустрічі політики будуть вирішувати питання створення системи колективної безпеки тих, хто протистоїть місцевій виконавчій владі. _«Ітиметься або про створення системи захисту, або про розробку стратегії, як знищити «корінь зла», з якого виходять усі ці речі»._

_«Такими пограбуваннями особисто мене не залякати»_, - стверджує Леонід Черепейник. _«Вони думають, що вкравши у мене гроші, вони мене зламають? Для мене гроші – це сміття. У прямому і переносному сенсі. Я і моя сім'я молимося за тих, хто організував цей злочин, і сподіваємося, що гроші, які вони вкрали, підуть їм на користь, а не виключно на лікування як розплата за їхні гріхи»._

Нагадаємо, що минулого тижня депутату **Юрію Скотнікову** із "Самопомочі" у дворі його власного будинку було [спалено автомобіль.](https://mpz.brovary.org/tsiyeyi-nochi-brovarskomu-deputatu-znovu-spalyly-avto-foto-video/) Депутат також пов'язує цей випадок зі своєю  діяльністю у міській раді. У період передвиборчої кампанії, у серпні 2015-го Скотнікову [спалили перше авто.](https://www.youtube.com/watch?v=qTunVHt24QM) 

Фото "Маєш право знати" та Леоніда Черепейника
