---
title: "У випадку військових дій броварчанам радять рити «окопчики» і не розраховувати на сховища"
date: 2014-04-07
categories: 
  - "kolonka-avtora"
tags: 
  - "golubovskyj"
  - "tsivilna-oborona"
---

**[![Голубовський](https://mpz.brovary.org/wp-content/uploads/2013/05/Golubovskiy.jpg)](https://mpz.brovary.org/wp-content/uploads/2013/05/Golubovskiy.jpg)На засіданні Броварської міської ради 3 квітня на прохання громадських активістів про ситуацію з цивільною обороною у нашому місті доповів заступник міського голови Григорій Голубовський. Він, зокрема, розповів про стан системи оповіщення та захисних споруд в Броварах.**

За словами заступника мера, у місті налічується 8 протирадіаційних сховищ та 21 бомбосховище. Їх адреси не розголошуються, адже ця інформація носить службовий характер. Влада побоюється, що агресор, знаючи розташування захисних споруд, зможе нанести по них удар. З усього переліку укриттів сховатись можна тільки в одному з них. Всі інші сховища в жахливому стані і непридатні для перебування у них людей. Ховатись броварчанам радять в підвальних приміщеннях – їх в місті 212, але вони переважно теж незадовільному стані, зізнається Голубовський.

<iframe src="//www.youtube.com/embed/oovJD7yXWlA" height="315" width="560" allowfullscreen frameborder="0"></iframe>

Відтак заступник міського голови, посилаючись на слова військового комісара, парадив броварчанам альтернативу – виходити з будинків і ховатись «в окопчиках». На думку Голубовського, лише так можна вберегтись від куль та снарядів, враховуючи відсутність підготовлених сховищ.

Система оповіщення в місті теж не в найкращому стані – є проблеми з радіозв’язком. Про військову загрозу броварчан повідомлятимуть за допомогою сирени, а також через ЗМІ та інтернет, повідомив заступник міського голови. План евакуації міста, за словами Голубовського, «був, є і завжди буде».

Про те, що робити під час активних військових дій, детальніше [читайте тут.](https://mpz.brovary.org/bud-gotoviy-shho-robiti-brovarchanam-v-razi-viyskovoyi-situatsiyi/)
