---
title: "Офіційно: кількість хворих на грип дітей у Броварах зросла на 50%, дорослих – на третину"
date: 2016-01-15
categories: 
  - "brovary"
  - "novyny"
tags: 
  - "brovary"
  - "brovarska-tsrl"
  - "gemorogichna-pnevmoniya"
  - "gryp"
  - "epidemiya"
  - "novini"
---

**Нарешті броварські медики офіційно озвучили дані про перших двох померлих від грипу. За неофіційними даними, померлих більше. Який штам грипу косить броварчан - до цього часу невідомо, а захворюваність на грип та ГРВІ в місті прогресує. Це підтверджують, у першу чергу, статистичні дані. А зі статистикою - не посперечаєшся.**

_«За два тижні нового 2016 року кількість дітей, які захворіли на [грип](https://mpz.brovary.org/brovary-atakuye-svynyachyj-gryp-protyagom-doby-shpytalizuvaly-25-vazhkyh-ditej-likiv-dosi-nemaye) та ОРВІ, становила 661. Минулоріч за два тижні ця цифра була вдвічі менша – 316 хворих дітей,_ - повідомила нашим журналістам завідуюча інформаційно-аналітичним  відділом Броварського міського центру первинної медико-санітарної допомоги **Наталія Полуденко.** -  _Захворюваність серед дорослих, порівняно з минулим роком,  зросла на 31, 1% на 100 тис. населення»._

Однак, каже  статист, ці зведені дані лише з амбулаторій міста, а хворі звертаються і безпосередню в Броварську лікарню, оминаючи сімейних лікарів. Озвучені цифри не можна вважати абсолютними ще з однієї причини, пояснює Наталія Полуденко, адже кількість населення, порівняно з 2015 роком, зросла. Якщо попереднього року, згідно з даними Головного управління статистики в Київській області, в Броварах було зареєстровано **17 886**  дітей, то цьогоріч - **18 281**. Але, як показує амбулаторна статистика, насправді у  нашому місті дітей значно більше - **22 696**. Для порівняння: минулоріч  амбулаторіями Броварів було зареєстровано **20 921** дитина. Однак, каже завідуюча, навіть беручи до уваги такі дані,  можна сказати, що захворюваність дітей зросла на **18, 4 %.**

Щодо захворюваності дорослих броварчан, то їхня кількість, у порівнянні з минулим роком, збільшилася на третину. Навіть якщо враховувати, що на 1.01. 2015 року дорослого населення в Броварах  було **96 672** чоловік, а на 1.01. 2016 р. ця цифра склала **98 971** особа**.** За амбулаторними ж даними, дорослих у  нашому місті  **99 623**. А в цілому в місті проживає  **127 172** броварчан.

Щоб зрозуміти, яка в Броварах наразі повна картина  із захворюваністю на грип та ОРВІ, ми звернулися і в центральну лікарню, зокрема, до завідуючої інформаційно-аналітичним відділом **Інни Кругляківської.**

_«За період з 31 грудня по 6 січня в Броварську лікарню з гострою вірусною інфекцією госпіталізовано **1 506** людей. З них - **529** дітей. Пневмонію діагностовано в **29** дорослих. Другого тижня  нового року – з 7 по 14 січня, госпіталізовано **1 451** людина. Серед них – **663** дитини. Грип діагностовано в **31** хворого. Серед них – **19** дітей. Пневмонію підтверджено в **36** людей. З них – **12** дітей», -_ повідомила завідуюча.

![грипп](https://mpz.brovary.org/wp-content/uploads/2016/01/grypp-1.jpg)

Як бачимо, лише за тиждень кількість хворих на [геморогічну пневмонію,](https://mpz.brovary.org/brovarchan-atakuye-nebezpechna-pnevmoniya-5-lyudej-u-reanimatsiyi)  яку лікарі називають головною причиною смертей від ускладнень від грипу, зросла.

Взагалі з початку року в Броварську лікарню госпіталізовано **92** хворих, у яких було діагностовано пневмонію. 5 хворих  геморогічна пневмонія вклала на лікарняні ліжка в реанімаційне відділення. Як повідомила Інна Кругляківська, двоє з них - померли. **64-річна** жінка  пішла з життя **7 січня,** а через тиждень,**13 січня,** померла **22 –річна** дівчина. За словами лікарів, в обох жінок пневмонія була ускладнена хронічними захворюваннями, безпосередньо, цукровим діабетом. Нашим журналістам став відомий ще один факт смерті: **25-річної** броварчанки, яка пішла з життя **3 грудня** 2015 р. За словами  рідних покійної, причиною смерті дівчини стала пневмонія, однак броварські лікарі першочергово встановили неправильний діагноз. Не зрозуміло, чому БЦЛ до цього часу не забезпечила лікарів експрес-тестами, які в змозі за 10 хв визначити діагноз і допомогти лікарям у призначенні правильного лікування? І хоча такий тест коштує 170 грн, та здоров’я і життя – цінніше.

На жаль, інформаційно-аналітичний відділ БЦЛ чомусь не має статистичних даних стосовно захворюваності на грип та ОРВІ за попередні роки. А в СЕС, де мають всі необхідні  цифри, озвучувати їх не поспішають. Зате повідомили, що в обласну санепідемстанцію відправили вже 8 зразків мазків на визначення штаму вірусу  грипу, та жодної відповіді поки що не отримали.

Навіть на основі вище викладеної інформації  можемо зрозуміти: ситуація із захворюваністю на грип та ОРВІ в Броварах прогресує. Однак у Броварській СЕС заспокоюють: захворюваність - не вище порогу. На сьогодні вона складає **74**  людини **на 10 тис** населення. І нагадують 2009 рік, де на 10 тис населення припадало понад 200 хворих.

**Нагадаємо:** у зв’язку з масовим захворюванням броварчан на грип, у закладах міста оголошено тижневий [карантин](https://mpz.brovary.org/50542-2/).
