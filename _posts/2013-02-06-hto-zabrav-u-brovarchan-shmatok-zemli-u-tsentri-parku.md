---
title: "Хто забрав у броварчан шматок землі у центрі парку \"Перемога\"?"
date: 2013-02-06
author: 
  username: "sergilliukhin"
  display_name: "Сергій Іллюхін"
categories: 
  - "rozsliduvannya"
tags: 
  - "vibir-redaktsiyi"
  - "gutta"
  - "zabudova"
  - "zemelni-pitannya"
  - "oazis"
  - "park-peremoga"
  - "petrenko"
  - "sapozhko"
coverImage: "wp-content/uploads/2013/02/park.png"
---

**[![_DSC1977](https://mpz.brovary.org/wp-content/uploads/2013/02/DSC1977.jpg)](https://mpz.brovary.org/wp-content/uploads/2013/02/DSC1977.jpg)Закритість офіційної інформації рідко буває випадковою, то ж коли в силу непереборних обставин у вигляді тиску громадськості влада змушена відкривати доступ до певних даних, з'ясовується багато цікавого. Особливо, коли це стосується землі та власності. Так сталося і у нашому випадку...**

На початку 2013 року почала функціонувати електронна [Публічна кадастрова карта України](https://map.dazru.gov.ua/), на якій Держкомзем розмістив інформацію про земельні ділянки, зокрема про їх межі, розміри та частково про форму власності.

У світлі нещодавніх [земельних зазіхань](https://mpz.brovary.org/u-brovarah-did-moroz-prosit-deputativ-ne-chipaty-park-peremoga/) Сергія Федоренка на частину парку "Перемога", нас особливо цікавило питання територіальної цілісності нашого парку. Однак з першого погляду стало зрозумілим, що прямо в центрі парку знаходиться проінвентаризована земельна ділянка площею 0,1406 га.

[![](https://mpz.brovary.org/wp-content/uploads/2013/02/park.png)](https://mpz.brovary.org/wp-content/uploads/2013/02/park.png)

Для того, щоб з’ясувати, кому і яким чином вдалось оформити право користування (або право власності) на ласий шматочок прямо посеред парку, ми звернулися з інформаційним запитом до виконкому та до реєстру рішень Броварської міської ради [на сайті](https://rizanenko.org/dokumenty-2/rishennya-bmr) Павла Різаненка. Ось, що вдалось з'ясувати.

**ТОВ «ГУТТА»**

Виявляється, це територія навколо кафе «Оазис», яке з’явилося парку "Перемога" у 2000-2001 роках. Як повідомив архівний відділ міськради, вперше ця ділянка була надана у тимчасове користування ТОВ «Гутта» рішенням виконкому від 18.12.2001 р. №456, коли міським головою був Іван Петренко – в оренду на 5 років. Земельна ділянка у рішенні вказана як «забудовані землі / **землі комерційного призначення**».

[![](https://mpz.brovary.org/wp-content/uploads/2013/02/DSC1978.jpg)](https://mpz.brovary.org/wp-content/uploads/2013/02/DSC1978.jpg)

Цікавим є той факт, що право власності на кафе «Оазис» було оформлене за 10 місяців до цього - 08.02.2001 р., тобто коли права користування земельною ділянкою ТОВ «Гутта» ще не мало.

[![](https://mpz.brovary.org/wp-content/uploads/2013/02/parkScan0003.jpg)](https://mpz.brovary.org/wp-content/uploads/2013/02/parkScan0003.jpg)

> **Довідка МПЗ**: Товариство з обмеженою відповідальністю «Гутта» (ЄДРПОУ 30727642) зареєстроване за адресою: м. Бровари, вул. Порошкова, 5. Директор – Козлов Сергій Олександрович.

**Землі рекреаційного призначення**

У 2006 році, за головування **Віктора Антоненка**, договір оренди земельної ділянки було продовжено ще на 2 роки - зг. п.3.5 рішення БМР від 26.10.2006 [№141-10-05](https://rizanenko.org/downloads/doc/rishennya/2006_rik/10_sesia/19.pdf).

Однак власникам ТОВ «Гутта» оренди було недостатньо, тому вони наполегливо домагалися оформлення права власності на земельну ділянку в парку. У 2007 році їм навіть вдалось переконати  начальницю земельного відділу **Тетяну Гордієнко**, яка внесла на розгляд міськради подання про дозвіл на продаж ділянки у власність. Завізував подання тоді ще секретар міськради **Ігор Сапожко**.

[![](https://mpz.brovary.org/wp-content/uploads/2013/02/sapojko.png)](https://mpz.brovary.org/wp-content/uploads/2013/02/sapojko.png)

Однак депутати міської ради під головуванням Віктора Антоненка цей пункт подання відхилили: «Відмовити в продажу у власність із земель державної власності **у зв’язку з тим, що** **ділянка відноситься до земель рекреаційного призначення (парк)**» - п.7.3. рішення БМР від 24.05.2007 [№336-21-05](https://rizanenko.org/downloads/doc/rishennya/2007_rik/21_sesia/20.pdf). Таким чином, у 2007 році земельна ділянка залишилася у державній власності.

Після невдалої спроби отримання ділянки у власність, адміністрація ТОВ «Гутта» в черговий раз продовжила договір оренди на 2 роки – до 2010 року (п.5.10 рішення БМР від 16.10.2008 [№898-47-05](https://rizanenko.org/downloads/doc/rishennya/2008_rik/47_sesia/13.pdf) – це знову «**землі комерційного використання**»)

> Однак чекати 2010 року не довелось: після того, як депутати призначили виконуючим обов’язки броварського міського голови секретаря міськради – Ігоря Сапожка, справу з земельною ділянкою вдалось владнати набагато швидше.

**Парк – не парк**

Фінальну крапку у цій історії було поставлено влітку 2009 року двома рішеннями Броварської міської ради:

- «Провести експертну грошову оцінку земельної ділянки площею 0,1406 га для подальшого продажу ТОВ «Гутта» - зг. п. 14 рішення БМР від 30.07.2009 [№1183-67-05](https://rizanenko.org/downloads/doc/rishennya/2009_rik/67_sesia/12.pdf)
- «Продати у власність із земель державної власності ділянку ТОВ «Гутта» площею 0,1406 га для обслуговування нежитлової будівлі (кафетерій) – землі комерційного використання, по вул. Гагаріна, б/н, вартістю **292504,42 грн.**» - зг. п. 1.4 рішення БМР від 27.08.2009 [№1211-68-05](https://rizanenko.org/downloads/doc/rishennya/2009_rik/68_sesia/10.pdf)

Враховуючи середній курс долара у серпні 2009 р. (8,50 UAH/USD), неважко порахувати, що **ціна однієї сотки землі у парку "Перемога" складала $ 2448**, що в декілька разів нижче ринкової.

Таким чином, в результаті нехитрих маніпуляцій, земельна ділянка у самому центрі парку "Перемога", яка ще у 2007 році була частиною земель рекреаційного призначення, вже у 2009 році з легкої руки депутатської більшості стала приватною власністю. Бюджет міста поповнився майже на 300 тис. грн., а улюблене місце відпочинку броварчан зменшилось на 14 соток.

[![](https://mpz.brovary.org/wp-content/uploads/2013/02/DSC1980.jpg)](https://mpz.brovary.org/wp-content/uploads/2013/02/DSC1980.jpg)

Питань у цій справі дуже багато, при чому питання в основному до «почесного громадянина міста Бровари» **Івана Петренка**, який, перебуваючи на посаді міського голови у 2000-2001 роках, спочатку допустив будівництво кафе, а потім ще й оформлення права власності на будівлю, розташовану на землях рекреаційного призначення.

> Варто зазначити, що "шматування" парку стало можливим лише завдяки тому, що у 2009 році земельна ділянка парку "Перемога" не була проінвентаризована та не було чітко визначено її меж. Таку інвентаризацію було проведено аж у 2011 році (п.10 рішення БМР від 18.08.2011 [№315-11-06](https://rada.mpz.brovary.org/index.php%5Eoption=com_content&view=article&id=4451&catid=4&Itemid=33.htm)). Наразі журналісти "Маєш право знати" у судовому порядку намагаються витребувати копію встановлених меж землекористування парку "Перемога". Лише маючи цю інформацію броварчани зможуть бути впевнені, що завтра у їхньому парку не виникне черговий "Оазис"
