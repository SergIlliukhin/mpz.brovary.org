---
title: "Оголошено конкурс на вакантну посаду начальника відділу культури БМР"
date: 2016-11-16
categories: 
  - "vlada"
  - "novyny"
tags: 
  - "bagmut"
  - "brovary"
  - "brovarska-miskrada"
  - "viddil-kulturi"
  - "vakansiya"
  - "novini"
---

**Наталія Багмут пішла з посади - Броварська міська рада оголосила конкурс на заміщення вакансії начальника відділу культури. Детальну інформацію про функціональні обов’язки та інше пропонують дізнаватись в міськвиконкомі.**

На офіційному сайті Броварської міськради **16 листопада 2016 року** розміщено [повідомлення](http://brovary-rada.gov.ua/news/14497.html) про оголошення конкурсу на заміщення вакантної посади начальника відділу культури Броварської міської ради.

Вимоги для претендентів на посаду:

- громадянство України;
- повна вища освіта відповідного професійного спрямування за освітньо-кваліфікаційним рівнем магістра або спеціаліста;
- вільне володіння державною мовою;
- стаж роботи за фахом на службі в органах місцевого самоврядування та державній службі на керівних посадах не менше **3** років або за фахом на керівних посадах в закладах культури та освіти не менше **5** років;
- знання ПК не нижче рівня користувача.

Заяви просять подавати за адресою: **м.Бровари, вул.Гагаріна, 15, кімната 417,** телефон для довідок: **5-32-48.**

Всю додаткову інформацію, що стосується основних функціональних обов’язків на цій посаді, розміру на умов оплати праці, можна отримати в секторі кадрової роботи та нагород Броварської міської ради.

**Нагадаємо**: з 2005 року посаду начальника відділу культури міськради обіймала **Наталія Багмут**, яка 3 листопада цього року під час засідання 20-ї сесії міської ради офіційно [оголосила](https://mpz.brovary.org/ochilnytsya-viddilu-kultury-nataliya-bagmut-zayavyla-pro-svoye-zvilnennya/) свою заяву про звільнення із займаної посади. Водночас на оперативній нараді у мера 7 листопада мова йшла про те, що пані Багмут залишиться радником міського голови.

Також Броварська міськрада в січні цього року [визнала](https://mpz.brovary.org/miska-rada-dala-bagmut-zelene-svitlo-nadali-keruvaty-kulturoyu-u-brovarah/) задовільною роботу очільниці відділу культури в 2015 році та підтримала її програму розвитку культури в м.Бровари в 2016 році. У той же час низка активістів та депутатів протягом останніх років систематично протестували проти її керівництва, закидаючи їй низьку якість культурних заходів у місті, корупційні дії та зловживання службовим становищем. Висловлюється також припущення, що  її звільнення може бути пов’язане з введенням [електронного декларування.](https://mpz.brovary.org/e-deklaratsiya-sapozhka-groshi-zhytlo-zemelni-dilyanky-majzhe-vse-vlasnist-druzhyny/)[](https://mpz.brovary.org/e-deklaratsiya-sapozhka-groshi-zhytlo-zemelni-dilyanky-majzhe-vse-vlasnist-druzhyny/)
