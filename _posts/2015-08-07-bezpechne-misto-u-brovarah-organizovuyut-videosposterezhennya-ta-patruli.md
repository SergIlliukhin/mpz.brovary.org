---
title: "Безпечне місто: у Броварах організовують відеоспостереження та патрулі"
date: 2015-08-07
author: 
  username: "trydence"
  display_name: "Дмитро Карпій"
categories: 
  - "hromada"
  - "aktsiyi-zahodi"
tags: 
  - "bezpeka"
  - "bezpechne-misto"
  - "videosposterezhennya"
  - "vibir-redaktsiyi"
  - "zbori"
  - "militsiya"
  - "munitsypalna"
  - "novini"
  - "patrulyuvannya"
  - "politsiya"
---

**Цього вівторка, 4 серпня, відбувся круглий стіл про те, як зробити наше місто безпечним та знизити рівень злочинності. Серед основних питань, які обговорювались, - налагодження ефективного відеоспостереження в місті та організація патрулювання нічної години міліцією спільно з громадськими формуваннями. Участь у заході взяли близько 40 людей, серед яких були підприємці, правоохоронці, активісти і члени громадських формувань. У підсумку, вирішили спробувати залучити широке коло бізнесу задля втілення озвучених ідей у життя.**

Захід під назвою «Безпечне місто» відбувся ввечері вівторка в офісному центрі по бульвару Незалежності, 14. Його модератором виступив депутат Броварської міської ради **Євген Гредунов,** який власне й ініціював захід. Політик одразу зауважив, що питання безпеки у нашому місті стоїть жорстко. Зокрема, частими нині є крадіжки. Водночас, з його слів, існує багато людей, готових долучитися до вирішення проблеми.

[![Безпечне місто Гредунов_00041](https://mpz.brovary.org/wp-content/uploads/2015/08/Bezpechne-misto-Gredunov_00041.jpg)](https://mpz.brovary.org/wp-content/uploads/2015/08/Bezpechne-misto-Gredunov_00041.jpg)

**Відеоспостереження**

Як розповів Гредунов, першим важливим питанням на порядку денному є організація мережі відеоспостереження. Вже наявні та діючі камери пропонують об’єднати в єдину систему для можливості швидкого доступу для міліції та споглядання всіма охочими подій на броварських вулицях онлайн через інтернет.

[![Безпечне місто Гредунов_00011](https://mpz.brovary.org/wp-content/uploads/2015/08/Bezpechne-misto-Gredunov_00011.jpg)](https://mpz.brovary.org/wp-content/uploads/2015/08/Bezpechne-misto-Gredunov_00011.jpg)

Окрім того, присутні висловились за спонукання бізнесменів та інших осіб ставити свої камери та долучати їх до новоствореної системи. Зі слів депутата, вже близько 20-30 людей мають можливість встановити камери задля втілення ідеї у життя.

Деякі присутні хвилювалися, чи не буде таке публічне використання камер втручанням у приватне життя. На це ініціатори зауважили, що власник сам вирішуватиме, чи долучати свою камеру до системи, чи ні. До того ж, зараз мова іде про трансляцію перш за все з вулиць і перехресть, тобто із громадських місць. Для прикладу, організатори показали відеоспостереження із вже підключених веб-камер. Вони транслюють картинку з автопаркування поблизу будівлі, де відбувалася зустріч.

[![Безпечне місто Гредунов_00035](https://mpz.brovary.org/wp-content/uploads/2015/08/Bezpechne-misto-Gredunov_00035.jpg)](https://mpz.brovary.org/wp-content/uploads/2015/08/Bezpechne-misto-Gredunov_00035.jpg)

**Патрулювання**

Недовго поговоривши про відеокамери, перейшли до питання організації нічних патрулювань Броварів громадськими формуваннями спільно з міліцією. Ця тема останнім часом стала актуальною, про що заявили як активісти, так і правоохоронці. Зі слів **Руслана Отроха**, начальника сектора з охорони громадського порядку броварського міськвідділу, в міліції міста та району зараз некомплект працівників.

[![Безпечне місто Гредунов_00028](https://mpz.brovary.org/wp-content/uploads/2015/08/Bezpechne-misto-Gredunov_00028.jpg)](https://mpz.brovary.org/wp-content/uploads/2015/08/Bezpechne-misto-Gredunov_00028.jpg)

Присутні правоохоронці говорили про наявність 50% особового складу від потрібної кількості. Жалілись і на малу кількість патрулів, відсутність бензину та низьку зарплатню – у 2 тис. грн. - через що замало охочих іти на службу.

На зборах розповідали про потребу організації постійних спільних патрулювань із міліцією у Броварах і районі. Присутні зауважили, що багато правопорушень трапляється темної пори доби, тому саме вночі потрібно робити виходи. Як розповів голова громадського формування «Правопорядок» **Юрій Скотніков**, міліція часто приїздить за викликом вже «на тєло», тобто запізно. З його слів, робота патрулів має запобігати злочинам.

[![Безпечне місто Гредунов_00064](https://mpz.brovary.org/wp-content/uploads/2015/08/Bezpechne-misto-Gredunov_00064.jpg)](https://mpz.brovary.org/wp-content/uploads/2015/08/Bezpechne-misto-Gredunov_00064.jpg)

Активіст похвалився, що громадське формування вже співпрацює з карним розшуком, зокрема в напрямках виявлення незаконного грального бізнесу та «полюванні» на дрібних крадіїв.

Присутні також окремо акцентували на потребі патрулювати Торгмаш. Голова громадського формування «Руєвит» **Володимир Жадан** розповів, що днями його патрулі розпочали виходити на цей район. За першу ніч, зі слів чоловіка, вони разом із правоохоронцями вилучили наркотик канабіс і склали про це протокол.

[![Безпечне місто Гредунов_00054](https://mpz.brovary.org/wp-content/uploads/2015/08/Bezpechne-misto-Gredunov_00054.jpg)](https://mpz.brovary.org/wp-content/uploads/2015/08/Bezpechne-misto-Gredunov_00054.jpg)

> _Цього літа відбулися декілька [антиалкогольних рейдів](https://mpz.brovary.org/antyalkogolnyj-rejd-u-brovarah-zavershyvsya-oblavoyu-na-gralni-avtomaty-v-monte-karlo/) та [«облав»](https://mpz.brovary.org/kryminalna-militsiya-brovariv-nakryla-igrovyj-zal-u-magazyni-berizka-na-torgmashi/) на казино, у яких взяли участь громадські активісти. За [інформацією](https://mpz.brovary.org/aktyvisty-doslidyly-robotu-gromadskyh-formuvan-iz-ohorony-pravoporyadku-u-brovarah/) «Народного контролю», участь в охороні громадського порядку загалом вже у червні брали чотири громадські формування: «Руєвит», «Правопрядок», «Альфа-безпека» та «Галід»._

На тлі цих розповідей присутні активісти підняли питання щодо забезпечення патрульних амуніцією, зброєю та пальним для автівок, якими патрулюють місто. Окрім того, наголосили і на потребі проведення спеціалізованих навчань для ненавчених добровольців.

У підсумку, учасники зробили висновок, що для реалізації озвучених ідей потрібна підтримка підприємців. Учасники зустрічі вирішили спробувати долучити ширше коло бізнесу для втілення ініціатив у життя.

**Фото - Микола Кожемяко**
