---
title: "Броварські виробники взуття розповіли про наявні у них вакансії"
date: 2013-06-11
author: 
  username: "centrzaynyatosti"
  display_name: "Центр зайнятості"
categories: 
  - "kolonka-avtora"
tags: 
  - "brovary"
  - "vakansiyi"
  - "vzuttyeva-galuz"
  - "vzuttyeviki"
  - "tsentr-zaynyatosti"
  - "yarmarok-vakansiy"
coverImage: "wp-content/uploads/2013/06/YArmarok-vakansiy-vzuttyevikiv-2.jpg"
---

**Бровари -  це «серце» чоботарської справи. Так склалося, що у Броварах вже багато років шиють взуття, кажуть, що воно  найкраще в Україні. На кінець 80-х, на час Горбачовської перебудови припадає створення взуттєвого виробництва в Броварах, яке пізніше забезпечуватиме черевиками всю Україну, і не тільки її.**

Нині осередок взуттєвого виробництва в Україні знаходиться у двох містах — Дніпропетровську та Харкові. Але і про броварських виробників український споживач не забуває. Броварські виробники взуття, з легкістю можуть скласти  конкуренцію  китайським.

Сьогодні у Броварах працює близько 50 фірм-виробників взуття, є підприємства, які прижилися в Броварах, вони розширюються, відкривають свої фірмові магазини. Є старожили, які на ринку понад 10 років, які витримали конкуренцію і їх «не з’їла» криза, вони постачають взуття як  для вітчизняного, так і для  зарубіжного ринків.

Сучасне взуттєве виробництво – це не швець з шилом і дратвою, це – високі технології, комп’ютерна графіка і системи автоматизованого проектування взуття, високотехнологічне обладнання та найсучасніші матеріали. Завдяки цьому обсяги виробництва взуття збільшуються, модельні ряди розширюються, деякі фірми відкривають нові лінії виробництва з пошиття шкіряних сумок для жінок, відповідно до цього у роботодавців виникає стійка  потреба в робочій силі.

Так, виходячи з цього, роботодавці звернулись до Броварського центру зайнятості за допомогою щодо укомплектування кадрами свої підприємства.

Відповідно до цього звернення 7 червня 2013 року нашим Центром зайнятості вперше в Київській області було проведено галузевий міні-ярмарок вакансій.

[![Ярмарок вакансій взуттєвиків 1](https://mpz.brovary.org/wp-content/uploads/2013/06/YArmarok-vakansiy-vzuttyevikiv-1.jpg)](https://mpz.brovary.org/wp-content/uploads/2013/06/YArmarok-vakansiy-vzuttyevikiv-1.jpg)

[![Ярмарок вакансій взуттєвиків 2](https://mpz.brovary.org/wp-content/uploads/2013/06/YArmarok-vakansiy-vzuttyevikiv-2.jpg)](https://mpz.brovary.org/wp-content/uploads/2013/06/YArmarok-vakansiy-vzuttyevikiv-2.jpg)

Міні-ярмарки є однією із ефективних форм співпраці з роботодавцями щодо пошуку претендентів на вакантні місця..

Під час проведення заходу роботодавці переконливо й дохідливо представили позитивні сторони запропонованої ними роботи, дали кваліфіковані відповіді на запитання, які цікавили претендентів на роботу, продемонстрували свою продукцію, розповіли про умови та оплату праці.

В навчальних закладах міста Києва та  Київської області, які готують робітників для легкої промисловості на сьогоднішній день майже не формуються групи швачок, закрійників, затягувальників взуття, але й  ті учні, які отримують відповідну освіту, не завжди  приходять працювати  на виробництво. Тому роботодавці, які були присутні на заході, для людей, які не мають відповідної освіти, навичок, умінь, але хочуть працювати і заробляти, готові запропонувати безкоштовну професійну підготовку, перепідготовку на виробництві  з подальшим працевлаштуванням.

Результатом зустрічі  стала обопільна домовленість між роботодавцями та центром зайнятості щодо посилення роботи, щодо укомплектування вакансій з попереднім стажуванням.
