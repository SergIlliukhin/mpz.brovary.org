---
title: "Децентралізація: броварська міськрада збільшила склад виконкому до 273,5 працівників"
date: 2016-02-11
author: 
  username: "pravoznaty"
  display_name: "Маєш право знати"
categories: 
  - "vlada"
  - "novyny"
tags: 
  - "vibir-redaktsiyi"
  - "detsentralizatsiya"
  - "novini"
  - "plotnikova"
  - "reforma"
  - "sesiya"
  - "uzhkg"
coverImage: "wp-content/uploads/2016/02/135259.jpg"
---

**Броварські депутати [ухвалили рішення](https://brovary-rada.gov.ua/r%D1%96shennya-m%D1%96sko%D1%97-radi-v%D1%96d-28012016-%E2%84%9694-06-07-pro-zatverdzhennya-zm%D1%96n-do-strukturi-zagalno%D1%97-chiselnos) збільшити загальну чисельність виконавчих органів Броварської міської ради за рахунок введення в структуру виконкому ще двох відділів: відділу з реєстрації речових прав на нерухоме майно та відділ з реєстрації фізичних осіб підприємців.**

У нових відділах відтепер працюватиме дев’ять  штатних одиниць державних реєстраторів. Також у цьому ж проекті рішення начальник Управління житлово-комунального господарства **Галина Плотнікова** просила збільшити штат УЖКГ: увести до структури управління додатково заступника начальника та головного спеціаліста. Як ідеться у пояснювальній записці начальника УЖКГ, «у зв'язку із збільшенням кількості об'єктів та обсягів виконання заходів Міської програми утримання та розвитку об'єктів житлово-комунального господарства», а також «у зв'язку з введенням в дію Закону України «Про особливості здійснення права власності в багатоквартирному будинку».

Для забезпечення діяльності новостворених підрозділів міська рада додатково виділила з бюджету **228989 гривень.** Зокрема, **38600 гривень** на придбання меблів (стільців, столів, шаф, сейфу, кабінету для керівника), **164050 гривень** на закупівлю оргтехніки (комп’ютери, телефони, принтери, сканери), **12000 грн.** на придбання канцтоварів (папір, ручки, олівці) та **13339 гривень** на оплату послуг зв’язку та за енергоносії.

> Прикметно, що Управління житлово-комунального господарства планує закупити комп'ютери по 10 тис. гривень за штуку, в той час як, приміром, адміністрація Броварської центральної лікарні [просить на кожен компютер від 14 до 16,5 тис. грн.](https://mpz.brovary.org/brovarska-likarnya-hoche-pivmiljona-gryven-na-31-komp-yuter-po-16-tysyach-za-shtuku/) Водночас викликає питання вартість сканерів, які планують придбати в УЖКГ: по 5000 грн. за штуку, в той час як в роздрібній мережі [можна знайти](https://rozetka.com.ua/hp_scanjet_300_l2733a/p264081/) сканери типу HP ScanJet 300 за майже вдвічі нижчою ціною.

Окрім того, нові працівники щорічно «зїдатимуть» **понад мільйон гривень зарплат.**

| № | Стаття витрат | Кількість штатних одиниць |
| --- | --- | --- |
| 1 |   Заробітна плата:  1008525,6 грн./рік  (800384,6 грн – додаток 1; 208141,0 грн – додаток 2)    |   14  (5-адміністратори; 9 – реєстратори),  2  (заступник начальника управління УЖКГ, головний спеціаліст). |
| 2 |   Оснащення робочих місць:  228989,70 грн.  (додаток 3) |   14  (5-адміністратори; 9 – реєстратори). |
| 3 |   Всього:  1237515,30 грн. |  |

Водночас керуючий справами виконкому **Костянтин Кузнецов** у пояснювальній записці до проекту рішення запевняє, що витрати на введення нових відділів в структуру виконкому «окупляться» вже за перші 10 місяців. Керуючий справами передбачає, що відділ з реєстрації речових прав щомісячно приноситиме до міського бюджету близько **200 тис. гривень**, а відділ з реєстрації юридичних осіб та фізичних осіб підприємців – **40 тис. гривень** щомісяця.

| № | Найменування відділу | Орієнтовний обсяг надходжень за місяць | Орієнтовний обсяг надходжень за 10 місяців |
| --- | --- | --- | --- |
| 1 |   Відділ з реєстрації речових прав    | 200 000 грн. |  2 000 000 грн. |
| 2 | Відділ реєстрації юридичних осіб та фізичних осіб-підприємців | 40 000 грн. | 400 000 грн. |
| 3 | Всього: | 240 000 грн. | 2 400 000 грн. |

Зазначимо, що на сайті міської ради вже [з’явилося оголошення](https://brovary-rada.gov.ua/brovarska-m%D1%96ska-rada-ogoloshu%D1%94-konkurs-na-zam%D1%96shchennya-vakantno%D1%97-posadi-zastupnika-nachalnika-uprav) про початок конкурсу на заміщення вакансії заступника начальника УЖКГ.
