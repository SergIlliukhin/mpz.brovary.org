---
title: "У четвер міська влада, громада та силовики вирішуватимуть, як побороти кримінал у Броварах"
date: 2016-04-26
author: 
  username: "pravoZnaty"
  display_name: "Маєш право знати"
categories: 
  - "announce"
  - "novyny"
tags: 
  - "anons"
  - "bezpeka"
  - "brovary"
  - "videosposterezhennya"
  - "kradizhky"
  - "novini"
  - "peresliduvannya"
coverImage: "wp-content/uploads/2016/04/dc0471b528af82abb15f283f24791717e226a943.jpeg"
---

**28 квітня у броварському виконкомі відбудеться нарада за участі керівництва поліції, громадських формувань, депутатів, громадськості та засобів масової інформації. Говоритимуть про організацію безпеки жителів міста та їхнього майна у звязку з розгулом злочинності у Броварах. Про це у групі «Бровари» на Фейсбуку [повідомила](https://www.facebook.com/groups/brovary/permalink/1249028001793830/?hc_location=ufi) міський депутат Аліна Дяченко.**

Як зазначає Дяченко, зустріч розпочнеться о **12:00** в малій залі броварського виконкому, що на **вулиці Гагаріна, 15**. Серед питань, про які планують поговорити: патрулювання поліцією та громадськими формуваннями, організація у місті відеоспостереження, збільшення бюджетних витрат на безпеку в цілому.

Окрім іншого, Аліна Дяченко акцентує, що під час останньої сесії міськради депутатам вдалося не дозволити забрати гроші із цьогорічних  витрат на громадські формування, на які виділили всього **150 тис. грн.** Як повідомляється, навіть у деяких селах виділяють удвічі більше коштів на патрулювання. Водночас, посилаючись на приблизні розрахунки від громадських формувань, Дяченко вказує – на це у Броварах потрібно близько **3,6 млн. грн.** на рік.

Зі слів депутата, міський голова погодився провести нараду лише після двох робочих зустрічей. А також – після того, коли питання безпеки поставили руба під час останньої чергової сесії міськради 21 квітня.

Слід нагадати, що деякі питання порядку денного обговорюють вже тривалий час. Так, наприклад, про можливе зниження злочинності завдяки встановленню камер відеоспостереження [говорили](https://mpz.brovary.org/bezpechne-misto-u-brovarah-organizovuyut-videosposterezhennya-ta-patruli/) ще влітку минулого року – під час наради «Безпечне місто».

Варто зазначити, що останнім часом у Броварах все частіше повідомляють про різні [кримінальні злочини](https://mpz.brovary.org/cherez-bezdiyalnist-politsiyi-rozsliduvaty-sutychky-u-miskradi-bude-prokuratura/) щодо звичайних мешканців міста та проти опозиційних депутатів. Зокрема, обранцю Юрію Скотнікову  вже [вдруге спалили машину](https://mpz.brovary.org/tsiyeyi-nochi-brovarskomu-deputatu-znovu-spalyly-avto-foto-video/). А офіс підприємства «Бровари Вторма», який належить Леоніду Черепейніку, [обікрали](https://mpz.brovary.org/ozbroyeni-zlochyntsi-pograbuvaly-pidpryyemstvo-deputata-cherepejnyka/).

Окрім того, днями у соцмережах почастішали [повідомлення](https://www.facebook.com/groups/brovary/permalink/1248910498472247/) про нічні [крадіжки з автівок](https://www.youtube.com/watch?v=YJfsuJjendc). За інформацією депутатів, обібрали навіть автотранспорт провладного депутата Вадима Андрієвського.
