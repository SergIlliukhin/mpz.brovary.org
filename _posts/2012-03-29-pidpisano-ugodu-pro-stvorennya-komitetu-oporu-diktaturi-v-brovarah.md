---
title: "Підписано Угоду про створення Комітету Опору Диктатурі в Броварах"
date: 2012-03-29
author: 
  username: "pravoznaty"
  display_name: "Маєш право знати"
tags: 
  - "batkivshhina"
  - "vibir-redaktsiyi"
  - "groza"
  - "zagumennyj"
  - "komitet-oporu-diktaturi"
  - "kohanivskiy"
  - "novini"
  - "rizanenko"
  - "stetskiv"
  - "udar"
  - "front-zmin"
  - "yusov"
coverImage: "wp-content/uploads/2012/03/kod2.jpg"
---

[![](https://mpz.brovary.org/wp-content/uploads/2012/03/kod2.jpg "kod2")](https://mpz.brovary.org/wp-content/uploads/2012/03/kod2.jpg)28 березня в конференц-залі «Терміналу» відбулось Розширене засідання Ради «Комітету опору диктатурі Броварщини». На захід було запрошено представників районних та міських осередків опозиційних партій «Батьківщина», «Удар», ВО «Свобода», «Фронт змін», громадських організацій «Громадський захист Київщини», «Холодноярська ініціатива», Комітету визволення політв’язнів. Крім місцевих опозиціонерів на засіданні був присутнім також представник центрального КОДу, народний депутат України **Тарас Стецьків.**

Після національного гімну головуючий **Андрій Юсов** надав слово пану Стецьківу. В своєму виступі Тарас Степанович розповів про нинішню ситуацію в центральному Комітеті опору диктатурі. Він зазначив, що наразі невизначена позиція щодо входження до КОДу в партії Віталія Кличка «УДАР» (котрий підписав угоду про приєднання до КОДу «із застереженнями») та вирішуються нюанси формату співпраці зі «Свободою». На даний момент основу Комітету Опору Диктатурі на всеукраїнському рівні складають партії «Бітьківщина» та «Фронт Змін». Нардеп також повідомив, що наразі тривають переговори по формуванню єдиного виборчого списку від опозиції: за його словами, в цьому процесі мають можливість взяти партії, які проходять 5% бар’єр. Інші ж можуть розраховувати на висунення своїх кандидатур в мажоритарних округах. Тарас Степанович висловив упевненість, що в разі злагодженості дії опозиції, після виборів Янукович може втратити більшість в парламенті й опинитись в патовій ситуації.

[![](https://mpz.brovary.org/wp-content/uploads/2012/03/stec1.jpg "Тарас Стецьків")](https://mpz.brovary.org/wp-content/uploads/2012/03/stec1.jpg)

На запитання журналіста «Маєш Право Знати» про те, як всеукраїнський КОД реагуватиме на дії своїх депутатів на місцях, котрі підтримують Партію Регіонів (маючи на увазі, зокрема, місцевий «Фронт Змін»), Стецьків зазначив, що у випадку створення КОДу та випрацювання його політичної позиції, місцева фракція ФЗ не зможе просто так проігнорувати таку ситуацію. Вочевидь, будуть відповідні рухи як з боку центрального керівництва партії, так і коригування позиції партійців-депутатів на місцях. Цікаво, що присутній на зібранні **Дмитро Загуменний** – син голови фракції «Фронту Змін» в броварській міськраді **Миколи Загуменного**, котрий також є депутатом однієї з районних рад, - на обговорення ситуації з ФЗ у Броварах не відреагував.

[![](https://mpz.brovary.org/wp-content/uploads/2012/03/DSC_5885.jpg "DSC_5885")](https://mpz.brovary.org/wp-content/uploads/2012/03/DSC_5885.jpg)

Серед запрошених слово взяв також **Микола Коханівський** – координатор Комітету звільнення політв’язнів, чиї дії вже призвели до кількох конкретних перемог в плані звільнення репресованих громадських активістів. Пан Микола підтримав ідею створення КОДу на броварщині, з тими ремарками, що слід придивитись до окремих персоналій, серед яких не всі, на його думку, відповідають основним засадам Комітету Опору Диктатурі. Проте висловив впевненість, що КОДу необхідно активно розгортати свою діяльність у Броварах і, передусім, продумати план дій.

Схожу думку висловив і **Олег Кузан** – представник «Зарваницької Ініціативи», котрий поділився досвідом про створення КОДу в м. Львів. За його словами, КОД у Львові вигідно відрізняється тим, що в рамках Комітету активно співпрацюють партії та громадські організації, що значно підвищує ефективність спільної роботи. На переконання Кузана, Бровари могли б взяти приклад зі Львова і активніше залучати позапартійну громадськість для боротьби з наявною владою, зокрема – з місцевою.

[![](https://mpz.brovary.org/wp-content/uploads/2012/03/DSC_6205.jpg "DSC_6205")](https://mpz.brovary.org/wp-content/uploads/2012/03/DSC_6205.jpg)

Наприкінці заходу слово взяв міський депутат **Павло Різаненко**, котрий цього разу виступав від імені Громадської організації «Громадський захист Київщини» («Гроза»). Передусім Павло Олександрович поділився власним досвідом протистояння з місцевими можновладцями, зокрема повідомив, що в результаті його звернень за фактами кількох земельних оборудок в Броварах вже порушено кримінальні справи Службою Безпеки України. Крім того Різаненко зазначив, що навіть за умови фактичної поразки влади на цих виборах, людям доведеться ще й захистити свій вибір, адже влада вочевидь планує масштабну фальсифікацію. «Якщо ми не об’єднаємось та ретельно не підготуємось, на Бровари може очікувати доля «Обухівської трагедії» - переконаний активіст «Грози».

[![](https://mpz.brovary.org/wp-content/uploads/2012/03/DSC_6163.jpg "DSC_6163")](https://mpz.brovary.org/wp-content/uploads/2012/03/DSC_6163.jpg)

Наприкінці заходу учасники зібрання погодили текст Угоди про створення Комітету Опору Диктатури на броварщині та Заяву, у якій, зокрема, зазначається: _«Нашим завданням є об’єднання зусиль усіх партійних та громадських структур демократичного спрямування, задля повалення антинародного диктаторського режиму Януковича і Партії регіонів та відновлення справжнього народовладдя. Попри провокації та силові дії влади, ми зберегли нашу єдність. Настав час переходити до наступу._

_Ми наголошуємо, що єдиним опонентом для Об’єднаної опозиції є чинний режим і ті хто його уособлюють. Зокрема, на місцевому рівні, це Ігор Сапожко, Сергій Федоренко, Ігор Трощенко, Петро Іваненко. Це посадовці, які використовують надані громадою повноваження задля власної наживи, безпосередньо причетні до дерибану земель, що належать громаді, приймають незаконні рішення та спонукають до цього підлеглих шляхом тиску та залякування»._

Наступне засідання броварського КОДу планується зібрати в найближчі тижні.

_**Інф. "Маєш Право Знати"**_
