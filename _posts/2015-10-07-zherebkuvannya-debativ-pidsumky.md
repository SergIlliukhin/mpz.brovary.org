---
title: "\"Громадське телебачення\" визначило порядок дебатів кандидатів в мери Броварів"
date: 2015-10-07
author: 
  username: "kachor"
  display_name: "Андрій Качор"
categories: 
  - "hromada"
  - "aktsiyi-zahodi"
tags: 
  - "vibir-redaktsiyi"
  - "debaty"
  - "zherebkuvannya"
  - "mistsevi-vybory-2015"
  - "novini"
coverImage: "wp-content/uploads/2015/10/DSC_2806.jpg"
---

Сьогодні, 7 жовтня відбулося відкрите жеребкування кандидатів у мери Броварів для участі в дебатах на Громадському телебаченні. Взяти участь у дебатах погодились шість з дев’яти зареєстрованих кандидатів: самовисуванець **Віктор Антоненко**,  кандидат від політичної партії «Патріот» **Ганна Брусенська**, самовисуванець **Віктор Малофієнко**, кандидат від «Демократичного Альянсу» **Андрій Саук**, висуванець ВО «Свобода» **Олег Шевчук** та самовисуванець **Олександра Ярошенко.** Усі ці кандидати були особисто присутні на жеребкуванні так само як і офіційні спостерігачі від Громадянської мережі «Опора» та Комітету виборців України.

[![DSC_2770](https://mpz.brovary.org/wp-content/uploads/2015/10/DSC_2770.jpg)](https://mpz.brovary.org/wp-content/uploads/2015/10/DSC_2770.jpg)

Відмовились від участі в дебатах три кандидати в мери: діючий міський голова, самовисуванець **Ігор Сапожко**, кандидат від БПП «Солідарність» **Євген Гредунов** та висуванець ВО «Батьківщина» **Сергій Потрясаєв.** Цих кандидатів організатори ми не жеребкували, саме жеребкування Сапожко, Гредунов, Потрясаєв та їхні представники також проігнорували.

[![DSC_2783](https://mpz.brovary.org/wp-content/uploads/2015/10/DSC_2783.jpg)](https://mpz.brovary.org/wp-content/uploads/2015/10/DSC_2783.jpg)

За результатами відкритого жеребкування були сформовані три пари кандидатів, які зустрінуться між собою у прямому ефірі в студії Громадського телебачення Броварів.  Нижче – підсумки жеребкування:

Перша пара:

**Олександра Ярошенко** (самовисування) VS **Андрій Саук** («Демократичний Альянс»)

Друга пара:

**Віктор Малофієнко** (самовисування) VS **Ганна Брусенська** («Патріот»)

Третя пара:

**Олег Шевчук** («Свобода») VS **Віктор Антоненко** (самовисування).

[![DSC_2776](https://mpz.brovary.org/wp-content/uploads/2015/10/DSC_2776.jpg)](https://mpz.brovary.org/wp-content/uploads/2015/10/DSC_2776.jpg)

[![DSC_2779](https://mpz.brovary.org/wp-content/uploads/2015/10/DSC_2779.jpg)](https://mpz.brovary.org/wp-content/uploads/2015/10/DSC_2779.jpg)

Дебати між визначеними парами кандидатів відбудуться у зазначеній послідовності та самі учасники дебатів у кожній парі виступатимуть в такому порядку, в якому випали жеребки.  Дебати складатимуться з чотирьох блоків та відбудуться за наступним алгоритмом:

**Перший блок: представлення програм:**

Кожен кандидат матиме три хвилини на тезову презентацію своєї передвиборчої програми та перших кроків на посаді у випадку перемоги на виборах. Після виступу модератор студії можна поставити учасникам дебатів уточнюючі запитання, які стосуються попереднього виступу.

**Другий блок: запитання від журналістів та глядачів**

Громадське Бровари надасть змогу журналістам місцевих видань поставити по одному запитанню кожному кандидату в режимі прямого ефіру за допомогою телефонного зв’язку. Регламент на одне запитання – 30 секунд. Регламент на відповідь – одна хвилина. Також в цьому блоці прозвучать запитання від глядачів Громадського та підписників наших сторінок у соціальних мережах. Ми відберемо по три найпопулярніших та найцікавіших запитань, що їх поставлять кандидатам користувачі під відповідною публікацією на наших сторінках у Фейсбук та Вконтакте.

**Третій блок: дискусія кандидатів.**

В цьому блоці кожен кандидат матиме змогу поставити три запитання своєму опоненту. Регламент на запитання – 30 секунд. Регламент на відповідь – одна хвилина.

**Четвертий блок: завершальні виступи кандидатів.**

Під завісу дебатів кожен кандидат отримає право на «останнє слово»: фінальний виступ перед глядачами. Регламент фінального виступу – 3 хвилини для кожного.

[![DSC_2772](https://mpz.brovary.org/wp-content/uploads/2015/10/DSC_2772.jpg)](https://mpz.brovary.org/wp-content/uploads/2015/10/DSC_2772.jpg)

Перші дебати у парі  Олександра Ярошенко проти Андрія Саука відбудуться 12 жовтня у прямому ефірі на [YouTube-каналі Громадського телебачення.](https://www.youtube.com/channel/UCrB8DKC3jO3WogMIcyoazfw) Точний час початку дебатів невдовзі буде повідомлений на [нашій сторінці у Facebook](https://www.facebook.com/hromadskebro.tv), а вже завтра ми розпочнемо збір запитань до учасників першого раунду дебатів від наших глядачів та фоловерів. Стежте за оновленнями! Це #HromadskeBro
