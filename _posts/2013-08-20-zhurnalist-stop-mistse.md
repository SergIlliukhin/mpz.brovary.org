---
title: "Журналіст? Стоп! Місце!"
date: 2013-08-20
categories: 
  - "kolonka-avtora"
tags: 
  - "vibir-redaktsiyi"
  - "zherebtsova"
  - "zhurnalisti"
  - "reglament"
  - "sapozhko"
  - "tisk-na-presu"
  - "fedorenko"
  - "cherednik"
---

**[![SC1](https://mpz.brovary.org/wp-content/uploads/2013/08/SC1.jpg)](https://mpz.brovary.org/wp-content/uploads/2013/08/SC1.jpg)Учорашнє [рішення](https://mpz.brovary.org/brovarski-deputati-hochut-zaboroniti-zhurnalistam-peresuvatis-po-zali-pid-chas-sesiy/) депутатської комісії броварської міськради щодо контролю над місцевими журналістами, хоч і було прийняте у майже безконфліктній атмосфері, насправді може спричинити дуже конфліктні наслідки.**

**Що ж, власне, сталось?**

На сесії броварської міськради у цей четвер місцеві депутати можуть прийняти чергове антиконституційне рішення, яке зазіхатиме на свободу вільного пересування громадянина України. Секретарем міської ради **Оленою Семенюк**, що представляє Партію регіонів, зареєстровано [проект рішення](http://docs.pravo-znaty.org.ua/p8479/22.08.2013), згідно з яким всім присутнім окрім депутатів - в тому числі й журналістам - планують повністю заборонити пересування по сесійній залі, а в разі порушення заборони – примусово видалятимуть за двері. Це рішення було [підтримано вчора усіма депутатськими комісіями](https://mpz.brovary.org/brovarski-deputati-hochut-zaboroniti-zhurnalistam-peresuvatis-po-zali-pid-chas-sesiy/), і лише два депутати – «ударівці» **Юрій Чередник** та **Роман Сімутін** - виступали категорично проти винесення рішення на сесію у такому вигляді, у якому його запропонувала Семенюк.

Нагадаємо, що протокольне доручення розробити подібний проект на минулій сесії дав особисто міський голова **Ігор Сапожко**, член Партії регіонів. Мер Броварів вирішив «прикувати» пресу до конкретних місць після [виступу](https://mpz.brovary.org/znovu-za-stare-brovarski-deputati-namagalis-zaboroniti-zyomku-sesiyi-miskradi/) свого місцевого партійного боса **Сергія Федоренка**, який поскаржився, що журналісти днями «мали нахабство» знімати відкрите засідання земельної комісії. І хоч це чітко передбачено діючим законодавством, такий вчинок до глибини душі обурив особистого масажиста Азарова.

<iframe src="//www.youtube.com/embed/9v3Fp7KfGa4" height="315" width="420" allowfullscreen frameborder="0"></iframe>

«Підспівувала» Федоренку його колишня підлегла, а тепер депутат від Партії регіонів **Людмила Жеребцова:** на засіданні депутатської комісії вона запропонувала обмежити фотографів ще й у використанні окремих елементів знімальної техніки. А зрештою, в серцях, заявила: _«Це ще в нас регламент дуже демократичний. А в інших - там чітко: за руки-за ноги і вивели!»._

<iframe src="//www.youtube.com/embed/nHY7l3ScYBs" height="315" width="560" allowfullscreen frameborder="0"></iframe>

Прикметно, що пані Жеребцова не припинила своє підлабузництво до "людини-тролейбуса" та затято відстоює його інтереси навіть після того, як нещодавно міська влада [усунула її](https://mpz.brovary.org/maksim-dobash-noviy-hlopchik-favorit-masazhista-azarova/) від керівництва КП «Оздоровчо-реабілітаційний центр», де базується скандальне ПП «Феско», котре належить Федоренку.

**Чим це небезпечно?**

Якщо броварські депутати приймуть подібне рішення, це значно ускладнить життя місцевій пресі, і як наслідок – доступ броварчан до інформації про діяльність місцевої влади. Міські депутати можуть визначити журналістам місце, яке буде абсолютно непридатне для ведення фото- та відеозйомки. Зрештою, в такому місці може бути дуже нелегко спостерігати навіть за персональним голосуванням: наразі тільки зі сторінок нашого сайту можна дізнатись про деякі поіменні результати голосувань. Адже по-осібний підрахунок голосів, в якому було б зафіксовано персональне голосування кожного депутата – як то проводиться в тій же Верховній або обласній раді – в Броварах не зазначається навіть в протоколах.

Крім того, перед фото- чи відеооператором банально може стати [черговий «тітушко»](https://mpz.brovary.org/stvoryuyemo-reyestr-brovarskih-sportsmeniv-boyovikiv/) чи «начальник спецвідділу» та загородити об'єктив, як це вже [було раніше](https://mpz.brovary.org/miska-rada-sprobuvala-zaboroniti-videozapis-sesiie-20102011/), коли практику відеозапису пленарних засідань почав вести  депутат [Павло Різаненко.](http://rizanenko.org/) Проте на відміну від того [резонансного випадку](https://mpz.brovary.org/ne-hocu-v-kameru/), тепер оператор не матиме змогу відійти в бік, адже пересуватись – заборонено! Тому якщо журналіст захоче продовжувати виконувати свої професійні обов’язки, його тут же виведуть з зали – це передбачено тим же проектом, тільки за рішенням депутатів. Чи підтримає депутатська більшість пропозицію видалити з зали незалежну пресу та «особливо улюблених журналістів» – не важко здогадатись.

<iframe src="//www.youtube.com/embed/-p7IRNU_Ne4" height="315" width="560" allowfullscreen frameborder="0"></iframe>

На цьому етапі починається найцікавіше, адже не зрозуміло, хто буде виконувати дане протизаконне рішення. Річ в тім, що згідно з діючим законодавством, міліція не має право бути присутня на сесії. Але водночас лише правоохоронці можуть здійснювати фізичний вплив на громадянина. З іншого боку, рішення депутатів не має юридичної сили для негайного його виконання журналістом. Якому ці журналісти – щось мені підказує – не збираються підкорятись. То хто ж заламуватиме пресі руки-ноги? Правильно, самі депутати – більше нікому. То ж відтоді, згідно з регламентом, голова профільного комітету, пристрасна Людмила Жеребцова, зможе реалізувати свою фантазію грубо торкатися журналістів та операторів - шикарне може вийти з цього відео.

**До чого це може призвести?**

У результаті ми матимемо постійні конфлікти під час сесій, влада не здатна буде приймати необхідні для функціонування міста рішення (але також і дерибанити землю), депутатські засідання перетворяться на балаган, сутички за участі операторів та їхніх штативів, візити до сесійної зали переляканих міліціонерів і ще багато різноманітної дурні. Утім інші журналісти – [ті, які на службі у влад](http://www.youtube.com/watch?v=DfBXIVuHLE8)и – регулярно демонструватимуть на муніципальному телебаченні гнівні сюжети про «скандальних журналістів-провокаторів», «неадекватну опозицію», «звірячий оскал проамериканських сил» та інші наколоті апельсини з валянками заразом. А ближче до фіналу ми обов’язково побачимо загони «тітушок» вже в сесійній залі, під пильним оком та заохоченням Сергія Федоренка, який і раніше залучав їх до захисту своїх інтересів.

<iframe src="//www.youtube.com/embed/0KaDC_gD1UA" height="315" width="560" allowfullscreen frameborder="0"></iframe>

> Учорашні події під Київрадою не залишають приводів в цьому сумніватись. Проте на відміну від багатьох представників опозиції тоді на Хрещатику, наші «буйні» навряд чи [довго ввагатимуться](http://www.youtube.com/watch?v=ZleLcE_oyzw) з адекватною відповіддю.

Сапожко та його команда вже достатньо довго і чітко йдуть на постійне загострення ситуації і подальше провокування фізичних сутичок громадян з владою, в тому числі й для того, аби потім [переслідувати журналістів](https://mpz.brovary.org/za-sprobu-vzyati-komentar-u-deputata-miskradi-zhurnalista-ostatochno-viznali-huliganom-ta-prisudili-shtraf/) у судовому порядку. Рішення про заборону пересування працівників ЗМІ, хоч і здається на перший погляд не аж таким страшним, насправді з тієї ж серії і потягне за собою ланцюг ганебних для міста наслідків, відповідальність за які нестиме особисто Сапожко та Партія регіонів, якій і належить авторство цієї схеми.

«Покращення» впевнено торує шлях до деспотизму й тотальної цензури, позаяк поки не зустрічає організованого масового опору. Але ж «добро має бути з кулаками»!
