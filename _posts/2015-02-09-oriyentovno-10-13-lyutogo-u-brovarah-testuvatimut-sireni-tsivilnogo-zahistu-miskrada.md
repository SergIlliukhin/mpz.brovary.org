---
title: "Цього тижня у Броварах тестуватимуть сирени цивільного захисту (ОНОВЛЕНО)"
date: 2015-02-09
author: 
  username: "trydence"
  display_name: "Дмитро Карпій"
categories: 
  - "announce"
tags: 
  - "brovary"
  - "vibir-redaktsiyi"
  - "novini"
  - "opovishhennya"
  - "sirena"
  - "sireni"
  - "test"
  - "testuvannya"
  - "tsz"
  - "tsivilniy-zahist"
  - "tso"
coverImage: "wp-content/uploads/2015/02/10966918_793897270691714_1495658800_n.jpg"
---

**[![10966918_793897270691714_1495658800_n](https://mpz.brovary.org/wp-content/uploads/2015/02/10966918_793897270691714_1495658800_n.jpg)](https://mpz.brovary.org/wp-content/uploads/2015/02/10966918_793897270691714_1495658800_n.jpg)Цього тижня на вулицях Броварів містяни можуть почути звуки сирен цивільного захисту. Втім, не треба одразу бігти шукати бомбосховище для захисту. Перш за все потрібно увімкнути телебачення та радіо. Якщо в ефірі не повідомляють про небезпеку, а сигнали тривають не більше 5-ти хвилин, скоріш за все тривога навчальна. Пронизливі звуки броварці ймовірно зможуть почути вже завтра, бо орієнтовно на 10-13 лютого у місті заплановані тестування сирен цивільного захисту. Про це журналістам «Маєш право знати» повідомила Броварська міська рада у відповіді на інформаційний запит.**

Інша справа, якщо звук сирени триватиме півгодини, а також супроводжуватиметься повідомленнями через гучномовці. Також додатковим способом оповіщення людей може бути спеціальний автомобіль із гучномовцем, що курсуватиме вулицями. Це – типові ознаки надзвичайної тривоги. В умовах війни потрібно бути напоготові та не ігнорувати попередження, навіть якщо раніше було відомо про навчання або тестування.

> _Докладніші інструкції та рекомендації щодо поведінки громадян в умовах виникнення надзвичайної ситуації **[читайте тут](https://mpz.brovary.org/bud-gotoviy-shho-robiti-brovarchanam-v-razi-viyskovoyi-situatsiyi/)**._

Як повідомили у Броварській міській раді, всі сирени міста справні. Але чотири рази на рік їх потрібно тестувати. Чиновники запевняють, що комплексна технічна перевірка електричних сирен у місті проводиться щоквартально. Також вони вказують, що дія сирен охоплює всі Бровари. Усього в місті їх сім штук, розташовані вони на територіях підприємств, переважно на Промвузлі.

[](https://mpz.brovary.org/wp-content/uploads/2015/02/Vidp_1_retush.jpg) [![Відп_1_ретуш](https://mpz.brovary.org/wp-content/uploads/2015/02/Vidp_1_retush.jpg)](https://mpz.brovary.org/wp-content/uploads/2015/02/Vidp_1_retush.jpg)[![Відп_2](https://mpz.brovary.org/wp-content/uploads/2015/02/Vidp_2.jpg)](https://mpz.brovary.org/wp-content/uploads/2015/02/Vidp_2.jpg)

Варто зазначити, що 2014 року, вже після початку гібридної війни проти України, броварці чули звуки сирен у місті. За телефонами міськради та міліції тоді повідомляли, що тривога навчальна. Зі слів чиновників та правоохоронців можна було зрозуміти, що до них під час роботи сирен телефонувало немало стурбованих містян.

Очевидно, аби у місті не виникала паніка через навчальну тривогу, потрібно завчасно повідомляти громадян про планові тестування. Броварські чиновники зазначають, що відділ з питань надзвичайних ситуацій провів інформування про подію 29 січня цього року через нещодавно засновану газету «Громадський ревізор». Про те, чи повідомляла міська рада про такі заходи іншим засобам масової інформації та безпосередньо громадськості, відповіді не дають. У листі вони лише зазначають, що проінформують про тестування сирен через сайт міськради та міськрайонне радіомовлення.

Нагадаємо, що у квітні 2014 року про ситуацію з цивільною обороною у Броварах на сесії міськради [розповів](https://mpz.brovary.org/u-vipadku-viyskovih-diy-brovarchanam-radyat-riti-okopchiki-bo-shovishha-v-zhahlivomu-stani/) заступник міського голови **Григорій Голубовський**. Тоді чиновник зокрема повідомив, що система оповіщення в місті частково не в найкращому стані – є проблеми з радіозв’язком. Він запевнив, що про загрозу для броварців у випадках надзвичайних ситуацій повідомлятимуть за допомогою сирен цивільного захисту, а також через ЗМІ та інтернет.

**Оновлення:** 10 лютого до редакції «Маєш право знати» звернувся Григорій Голубовський. Заступник міського голови повідомив, що випробовування сирен відбудеться **12 лютого з 13:45 до 15:00**.
