---
title: "Найактивніші та найініціативніші: серед броварських школярів визначили «Лідера року»"
date: 2015-05-27
author: 
  username: "leshchyk"
  display_name: "Ольга Лещик"
categories: 
  - "hromada"
tags: 
  - "brovary"
  - "konkurs"
  - "lider-roku"
  - "novini"
  - "rada-ditey-ta-uchnivskoyi-molodi-mista"
---

**[![Лідер року 1](https://mpz.brovary.org/wp-content/uploads/2015/05/Lider-roku-1.jpg)](https://mpz.brovary.org/wp-content/uploads/2015/05/Lider-roku-1.jpg)Нещодавно у Броварах визначили найактивніших та найініціативніших серед школярів. 12 травня [Рада дітей та учнівської молоді міста](https://vk.com/rdum_lider) провела конкурс «Лідер року». Окрім змагання активістів із десяти броварських шкіл, члени загальноміського органу учнівського самоврядування відпустили у «доросле життя» своїх випускників – учнів 11-х класів. Журналісти «Маєш право знати» побували на цьому заході та дізнались, чим займаються у нашому місті старшокласники.**

Того вівторка актова зала Броварської спеціалізованої школи №5 відкрила свої двері для молодих активістів – представників учнівського самоврядування всіх середніх навчальних закладів міста. Завітали вони на подію року – змагання шкіл за першість у відповідній номінації, яке проводив найвищий керівний орган учнівського самоврядування – **Рада дітей та учнівської молоді міста**. Якщо минулого року честь школи відстоювали президенти шкіл, то цієї весни змагались голови комісій культури та дозвілля різних ЗОШ.

[![Лідер року 2](https://mpz.brovary.org/wp-content/uploads/2015/05/Lider-roku-2.jpg)](https://mpz.brovary.org/wp-content/uploads/2015/05/Lider-roku-2.jpg)

Розпочалось свято оригінальним привітанням, веселою суперечкою ведучих та символічною піснею лідерів.

[![Лідер року 11](https://mpz.brovary.org/wp-content/uploads/2015/05/Lider-roku-11.jpg)](https://mpz.brovary.org/wp-content/uploads/2015/05/Lider-roku-11.jpg)

І одразу після цього стартував конкурс. Першим та основним завданням була підготовка «буклетів»: конкурсанти повинні були описати усю роботу комісії за 2014-2015 навчальний рік. Буклети потрібно було здати за тиждень до події, щоб журі за цей час прочитало та оцінило їх за п’ятибальною системою.

[![Лідер року 3](https://mpz.brovary.org/wp-content/uploads/2015/05/Lider-roku-3.jpg)](https://mpz.brovary.org/wp-content/uploads/2015/05/Lider-roku-3.jpg)

Наступним етапом був виступ-захист усіх проектів та заходів, якими комісія займалася протягом року. Учасники мали змогу на свій розсуд оформити презентацію, тому оригінальності не бракувало.

Учениці першої, другої, четвертої та дев’ятої шкіл зосередили увагу своєї комісії на патріотичних проектах: виготовлення листівок для солдат, заходи для ветеранів, збір коштів на обладнання у зону антитерористичної операції, справжні козацькі розваги для учнівської молоді.

[![Лідер року 4](https://mpz.brovary.org/wp-content/uploads/2015/05/Lider-roku-4.jpg)](https://mpz.brovary.org/wp-content/uploads/2015/05/Lider-roku-4.jpg)

Голови комісії культури та дозвілля шостої, сьомої і десятої шкіл представили журі розважальні проекти: квести для дітей молодшої школи, оригінальні концерти, власноруч зрежисовані вистави.

[![Лідер року 7](https://mpz.brovary.org/wp-content/uploads/2015/05/Lider-roku-7.jpg)](https://mpz.brovary.org/wp-content/uploads/2015/05/Lider-roku-7.jpg)

А ось представники третьої, п’ятої та восьмої шкіл здивували усіх великою кількістю літературно-мистецьких проектів, які й презентували оригінально, зачитуючи рядки з поезій, цитуючи відомих філософів.

[![Лідер року 5](https://mpz.brovary.org/wp-content/uploads/2015/05/Lider-roku-5.jpg)](https://mpz.brovary.org/wp-content/uploads/2015/05/Lider-roku-5.jpg)

[![Лідер року 6](https://mpz.brovary.org/wp-content/uploads/2015/05/Lider-roku-6.jpg)](https://mpz.brovary.org/wp-content/uploads/2015/05/Lider-roku-6.jpg)

Останнє завдання виявилось, певно, найскладнішим, адже це була імпровізована перевірка знань та навичок голів комісій. Кожен з учасників повинен був за 5 хвилин придумати проект відповідно до вимог, які йому випали на карточці, а потім презентувати його.

[![Лідер року 8](https://mpz.brovary.org/wp-content/uploads/2015/05/Lider-roku-8.jpg)](https://mpz.brovary.org/wp-content/uploads/2015/05/Lider-roku-8.jpg)

Конкурсанти придумали розважально-виховні проекти для дітей молодшого шкільного віку, інтелектуально-розвиваючі конкурси для учнів середньої школи та патріотичні заходи для старшокласників.

[![Лідер року 9](https://mpz.brovary.org/wp-content/uploads/2015/05/Lider-roku-9.jpg)](https://mpz.brovary.org/wp-content/uploads/2015/05/Lider-roku-9.jpg)

Наступним етапом свята став звіт голови Ради дітей та учнівської молоді міста – **Юрія Пугача**, учня Броварської загальноосвітньої школи І-ІІІ ступенів №2. Він презентував нову емблему Ради, доповів про втілені проекти, розповів про плани на майбутній навчальний рік та завершив виступ відеороликом із конкурсу фоторобіт «Заочна подорож Київщиною», який проводить учнівське самоврядування області.

[![Лідер року 10](https://mpz.brovary.org/wp-content/uploads/2015/05/Lider-roku-10.jpg)](https://mpz.brovary.org/wp-content/uploads/2015/05/Lider-roku-10.jpg)

Тим часом учасники нервово чекали найважливішого – оголошення переможців. Проте лідери приготували ще один сюрприз для гостей свята - станцювали випускний вальс. Він був адресований тим, хто вже випускається зі школи і, відповідно, йде з міського органу учнівського самоврядування.

[![Лідер року 12](https://mpz.brovary.org/wp-content/uploads/2015/05/Lider-roku-12.jpg)](https://mpz.brovary.org/wp-content/uploads/2015/05/Lider-roku-12.jpg)

Після цього почалось те, чого всі так чекали. На сцену вийшла голова журі і почала нагородження. Спочатку сертифікатами нагородили випускниць Ради лідерів – учениць загальноосвітніх шкіл №6 **Єлизавету Стебко**, **Ірину Моньку** та №9 – **Арміне Кішоян**.

_«Я дуже дякую самоврядуванню за те, що за три роки воно мене виховало. Я стала зовсім іншою людиною, більш комунікабельною і активною. Попри складнощі, я навчилась переконувати людей, досягла нових висот»_, – поділилась своїми враженнями Іра.

[![Лідер року 13](https://mpz.brovary.org/wp-content/uploads/2015/05/Lider-roku-13.jpg)](https://mpz.brovary.org/wp-content/uploads/2015/05/Lider-roku-13.jpg)

Ну а потім найцікавіше – визначення і нагородження переможців. Третє місце посіла представниця Броварської спеціалізованої школи №5 – **Владислава Ісаєва**.

[![Лідер року 14](https://mpz.brovary.org/wp-content/uploads/2015/05/Lider-roku-14.jpg)](https://mpz.brovary.org/wp-content/uploads/2015/05/Lider-roku-14.jpg)

Диплом другого ступеня отримала голова комісії культури та дозвілля Броварської загальноосвітньої школи №3 – **Дарина Дегтяр**.

[![Лідер року 15](https://mpz.brovary.org/wp-content/uploads/2015/05/Lider-roku-15.jpg)](https://mpz.brovary.org/wp-content/uploads/2015/05/Lider-roku-15.jpg)

І перше місце посіла учениця Броварського навчально-виховного комплексу – **Наталія Мандебура**.

[![Лідер року 16](https://mpz.brovary.org/wp-content/uploads/2015/05/Lider-roku-16.jpg)](https://mpz.brovary.org/wp-content/uploads/2015/05/Lider-roku-16.jpg)

_«Для мене це було дійсно щось нове. Це величезний шанс самореалізації, і я його отримала! Тепер хочеться робити якісь добрі справи, жити у повну силу»,_ – каже переможниця конкурсу.

[![Лідер року 17](https://mpz.brovary.org/wp-content/uploads/2015/05/Lider-roku-17.jpg)](https://mpz.brovary.org/wp-content/uploads/2015/05/Lider-roku-17.jpg)

Свято «Лідер року» для когось стало прощальним, для когось, навпаки, – новою доріжкою у громадську діяльність. Хтось просто насолодився виступами, а хтось отримав мотивацію розвиватись і досягати висот. _«Головне, що ми, учнівська молодь, хочемо донести до інших – кожен з нас, і дорослий, і ще зовсім юний, може змінювати місто на краще. Варто почати діяти, і все вийде!»_, – наостанок закликає голова Ради дітей та учнівської молоді міста Юрій Пугач.

**Фото надані Діаною Дорошенко, членом Ради дітей та учнівської молоді міста**
