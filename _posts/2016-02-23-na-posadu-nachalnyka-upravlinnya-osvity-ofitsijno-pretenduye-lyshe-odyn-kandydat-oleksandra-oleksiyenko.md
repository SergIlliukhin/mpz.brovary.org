---
title: "На посаду начальника управління освіти офіційно претендує лише один кандидат - Олександра Олексієнко"
date: 2016-02-23
categories: 
  - "hromada"
  - "novyny"
tags: 
  - "brovary"
  - "gromadska-rada-pri-upravlinni-osviti"
  - "konkurs"
  - "miskvykonkom"
  - "nachalnyk-upravlinnya-osvity"
  - "novini"
  - "romanenko"
  - "tenderi"
  - "upravlinnya-osviti"
---

**На черговому засіданні Громадської ради при управлінні освіти і науки Броварської міської ради 23 лютого говорили про таке:**

- Голова Громадської ради при управлінні освіти Ігор Романенко увійшов у склад виконкому;
- 1 березня Громадська рада планує заслухати усіх кандидатів на посаду начальника управління освіти;
- робоча група з інклюзивної освіти (із залученням батьків та громадських активістів) розробила власну програму і планує подавати її на розгляд депутатів;
- тендери щодо продуктів харчування для броварських шкіл та садочків завершено, йде процес підписання договорів, Громрада планує проконтролювати результати;
- незважаючи на те, що школярі багато пропустили в навчанні через карантин, весняні канікули у дітей таки будуть;
- деякі батьки броварських школярів стривожені участю старшокласників у ГО "Молодь ДемАльянсу", та вважають цю формацію партійним осередком, який заважає діяльності шкільного учнівського самоврядування. В "ДемАльянсі" заявляють: _"Жоден член молодіжної організації "Молодь ДА" не є членом партії, в політику ми нікого не втягуємо, у діяльність молоді не втручаємось. І це цілком нормально, коли молодіжні організації складаються з активних школярів, а вони зазвичай зосереджені в шкільних самоврядуваннях"._

Станом на сьогодні документи для участі в конкурсі на заміщення вакантної посади начальника управління освіти Броварської міської ради подала лише одна кандидатка, розповів Голова Громадської ради Ігор Романенко. Це - **Олексієнко Олександра Миколаївна**, 1967 р.н., освіта вища (Київський міський інститут удосконалення вчителів ім. Грінченка), проживає в м.Бровари, вчитель початкових класів вищої категорії, ЗОШ №7 м. Бровари, була також завучем початкових класів, працювала інспектором в Броварському районному відділі освіти, також заступником директора з навчально-виховної роботи Великодимерського середнього загальноосвітнього НВК, член Української Народної Партії, балотувалася за списками "Єдності" в 2002 році, балотувалася в Броварську міську раду  від партії "Єдиний центр" в 2010 році.

Також відомо, що минулого року Олександра Олексієнко мала конфлікт з керівником апарату Броварської РДА **Катериною Прянішніковою**: тоді чиновниця РДА та екс-член Партії регіонів Прянішнікова намагалась усунути Олексієнко з посади завуча Великодимерського НВК. Конфлікт вилився у судовий позов Олексієнко проти начальника районного відділу освіти **Віталія Ткачука,** який Олексієнко виграла.

![олексієнко](https://mpz.brovary.org/wp-content/uploads/2016/02/oleksiyenko.jpg)

[Інші кандидати](https://mpz.brovary.org/olga-romanenko-kandydatka-na-posadu-nachalnyka-upravlinnya-osvity/), якщо й заявляли про своє бажання зайняти крісло головного освітянина Броварів, наразі офіційно ще не зареєстрували свої кандидатури. За словами пана Романенка, в кадровій службі міськради дивуються: чому кандидати зволікають, адже до конкурсу претенденти будуть готуватися по [білетах](https://mpz.brovary.org/borotba-novogo-starogo-v-konkursi-na-golovnogo-osvityanyna-brovariv/), які видають власне при реєстрації. Нагадаємо, документи для участі в конкурсі можна подати до **29 лютого**, адже [оголошення](http://brovary-rada.gov.ua/brovarska-m%D1%96ska-rada-ogoloshu%D1%94-konkurs-na-zam%D1%96shchennya-vakantno%D1%97-posadi) щодо конкурсу з'явилося на сайті міськради 28 січня, а прийом документів, за даними кадрового відділу, триватиме місяц.

Не полишають в Громадській раді ідею заслуховування усіх кандидатів і планують зробити громадські слухання після того, як всі претенденти на посаду начальника управління подадуть документи. Дату позачергового засідання Громради, присвяченій знайомству з кандидатами, призначили спочатку на **1 березня** о **17:00**, потім перенесли на **3 березня, 16:00**.

<iframe src="https://www.youtube.com/embed/ewxxN2Po_nw" width="560" height="315" frameborder="0" allowfullscreen="allowfullscreen"></iframe>

Також на сьогодішньому засіданні говорили про нові кадрові призначення. Нагадаємо, [рішенням вчорашньої сесії](https://mpz.brovary.org/klyuchova-sesiya-sapozhko-vtratyv-vynogradovu-svoboda-pidtrymala-regionala-ta-otrymala-sekretarya/) Голову Громради Ігоря Романенка включили в склад виконкому. В оновлений склад цього колегіального органу тепер входить 23 особи, в тому числі представники від кожної фракції Броварської міськради, обласні депутати, члени громадських організацій та учасники АТО. Коментуючи ситуацію, пан Романенко заявив, що не дивлячись на пропозиції деяких депутатів стати ще й заступником міського голови, він не налаштований йти на держслужбу та брати на себе обов'язки заступника, також він залишиться головою Громадської ради при управлінні освіти і буде продовжувати свою громадську діяльність, сподівається у складі виконкому - більш ефективно.

**Відео - ВідеоПрозорість Бровари**
