---
title: "«СВАБ»: у Броварах утворили нове громадське формування для охорони порядку"
date: 2016-12-26
author: 
  username: "trydence"
  display_name: "Дмитро Карпій"
categories: 
  - "hromada"
  - "novyny"
tags: 
  - "ato"
  - "brovary"
  - "vibir-redaktsiyi"
  - "gromadske-formuvannya"
  - "gf"
  - "novini"
  - "povnovazhennya"
  - "svab"
  - "statut"
coverImage: "wp-content/uploads/2016/12/ohorona-poryadku-pravoporyadok-GF-gromadske-formuvannya-politsiya.jpg"
---

**Під кінець листопада виконком міської ради** [**зареєстрував**](http://brovary-rada.gov.ua/documents/26277.html) **Броварське міськрайонне громадське формування з охорони громадського порядку і державного кордону «СВАБ». Згідно зі статутом, нова структура отримує повноваження, близькі до поліцейських. Але у співпраці або за погодженням із правоохоронцями чи органами місцевого самоврядування. Очолюють формування АТОвці, яких вважають близькими до міської влади.**

Рішення про реєстрацію громадського формування виконком ухвалив 29 листопада. Як зазначено в [статуті](http://www.slideshare.net/DmytroKarpiy/ss-70377890) організації, формування утворюють ветерани АТО як громадське об’єднання на добровільних засадах.

_Інформація про «СВАБ» та статут формування, надані Броварською міською радою_

<iframe style="border: 1px solid #CCC; border-width: 1px; margin-bottom: 5px; max-width: 100%;" src="//www.slideshare.net/slideshow/embed_code/key/6Cc35AO4Ys7Z1n" width="668" height="714" frameborder="0" marginwidth="0" marginheight="0" scrolling="no" allowfullscreen="allowfullscreen"></iframe>

Мета – сприяти запобіганню та припиненню адміністративних правопорушень, злочинів, сприяти захисту життя та здоров’я громадян, рятувати людей і майно під час стихійних лих і надзвичайних ситуацій тощо.

**Повноваження**

Згідно з документом, громадське формування має право діяти переважно за погодженням або у співпраці з поліцією чи органами місцевого самоврядування. Водночас, члени «СВАБ» зобов’язані доставляти до свого штабу або відділку осіб, які вчинили адміністративні правопорушення з метою його припинення. Окрім того, члени формування мають право перевіряти документи громадян, спільно з правоохоронцями затримувати осіб, у невідкладних випадках – використовувати автотранспорт підприємств, установ, організацій або громадян.

Як вказує юрист **Олексій Скочко**, прописані в статуті права та обов'язки громадського формування у випадку їх виконання можуть обмежити права громадян на вільне пересування. Окрім того, транспортні засоби громадян і підприємств можна використовувати лише за згодою їхнього власника. Слід зазначити, що згідно із Конституцією України права та свободи людей визначаються лише законами.

Громадське формування «СВАБ», - йдеться в статуті, - діє в межах Броварів та Броварського району. Водночас, як [уточнюють](http://www.slideshare.net/DmytroKarpiy/ss-70378013) в Головному управлінні Національної поліції в Київській області, організація не пройшла процедуру державної реєстрації. Тому, допоки цього не станеться, структура не може здійснювати свою діяльність. Станом на 26 грудня, даних про броварський «СВАБ» досі нема в [Єдиному державному реєстрі](https://usr.minjust.gov.ua/ua/freesearch).

**Фінансування**

Кошти на свою діяльність «СВАБ» може отримувати з різних джерел: як із добровільних внесків юридичних і фізичних осіб, так і з місцевих бюджетів. Від влади міста і району громадське формування може також отримати службові приміщення, необхідний інвентар і засоби зв’язку. Збитки, заподіяні майну представника організації або членів його родини у зв’язку з виконанням ним обов’язків із охорони громадського порядку, можуть бути відшкодовані так само з місцевого бюджету. Але в подальшому цю суму мають стягнути з винних осіб.

**Керівництво**

Керівника «СВАБ» обирають на зборах організації «всерйоз і надовго» – на 5 років. Як зазначено в офіційній відповіді Броварської міської ради, очільником структури вже призначений **Роман Комендант**. А заступником керівника є **Віктор Прензилевич**. Обох пов’язують із організацією АТО-М, близької до міської влади. Як зазначено на сторінках об’єднання в соцмережах, Віктор Прензилевич є заступником голови правління цієї організації.

> Слід згадати, що у 2015 році Роман Комендант і Віктор Прензилевич стали єдиними бійцями АТО, які [отримали](http://docs.brovary.org/p26018/21.04.2015/234) по 3-кімнатній квартирі в новобудові від «Лісового кварталу», що по вул. Київській, 243. Усього тоді [виділили 24 квартири](https://mpz.brovary.org/kvadratni-metri-do-viboriv-hto-i-navishho-podaruvav-brovarchanam-24-kvartiri/). Новина про це викликала шквал негативних емоцій у соцмережах: мовляв, помешкання видали поза наявною чергою.
