---
title: "Броварська міліція розкрила викрадення моторолера - знайшли у ремонтній майстерні"
date: 2015-06-30
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "185"
  - "kradizhka"
  - "militsiya"
  - "mayno"
  - "mvs"
  - "motoroler"
  - "novini"
---

**Дільничний інспектор Броварського міськвідділу міліції знайшов поцуплений моторолер в одній з місцевих майстерень, куди крадій віддав його на ремонт. Транспортний засіб повернули власнику, а зловмиснику загрожує позбавлення волі до трьох років. Про це на своєму сайті [повідомляє](http://www.mvs.gov.ua/mvs/control/kyivska/uk/publish/article/164134;jsessionid=C7898FDE9989B9F32012617A1018EE3D) ГУ МВС України в Київській області.**

Днями до чергової частини Броварського міського відділення міліції надійшло повідомлення від місцевого жителя про викрадення моторолера. Зі слів власника транспортного засобу, чоловік залишив його разом із ключами на території одного із підприємств, а сам тим часом працював над своїми справами. Згодом власник повернувся і виявив відсутність двоколісного транспортного засобу.

Під час проведення розшукових заходів дільничний інспектор міліції встановив місце розташування моторолера - його зловмисник віддав на ремонт до одного із приватних підприємств. Також правоохоронці з'ясували особу зловмисника - ним виявився 39-річний житель Херсонщини, який приїхав на заробітки до Броварів. У місті він познайомився з власником транспортного засобу, тому знав, де той зберігав моторолер.

За фактом крадіжки слідчий відділу Броварського міськвідділу міліції відкрив кримінальне провадження за **ч. 1 ст. 185** Кримінального кодексу України. Санкція статті передбачає покарання у вигляді штрафу до п'ятдесяти неоподатковуваних мінімумів доходів громадян або виправними роботами на строк до двох років, або позбавленням волі на строк до трьох років. Досудове розслідування триває.

> Нагадаємо, що останнім часом місцеві мешканці часто повідомляють про крадіжки велосипедів у Броварах. На сайті "Народного контролю" навіть [створили базу](https://mpz.brovary.org/aktyvisty-narodnogo-kontrolyu-stvoryuyut-bazu-vykradenyh-u-brovarah-velosypediv/) викрадених двоколісних. А наприкінці минулого та на початку цього року у нашому місті різко [збільшилось число крадіжок](https://mpz.brovary.org/u-brovarah-strimko-zrostaye-kilkist-pograbuvan-avtomobiliv-yak-vberegti-svoye-poradi-militsiyi-ta-strahovoyi/) майна із легкових автівок. У березні міліція повідомила, що [спіймала зловмисників](https://mpz.brovary.org/militsiya-spiymala-molodikiv-yaki-krali-z-avtivok-u-brovarah/).

**Джерело: [ГУ МВС України в Київській області](http://www.mvs.gov.ua/mvs/control/kyivska/uk/publish/article/164134;jsessionid=7D16F528C81D65F9AAAF328B56DD097A).**
