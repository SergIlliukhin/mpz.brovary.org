---
title: "На новорічні свята в Броварах обікрали міську бібліотеку та Товариство Червоного Хреста"
date: 2015-01-14
author: 
  username: "yschenko"
  display_name: "Ірина Ющенко"
tags: 
  - "biblioteka"
  - "brovary"
  - "vibir-redaktsiyi"
  - "dorosla-biblioteka"
  - "kradizhka"
  - "novini"
  - "chervoniy-hrest"
---

**[![12](https://mpz.brovary.org/wp-content/uploads/2015/01/12.jpg)](https://mpz.brovary.org/wp-content/uploads/2015/01/12.jpg)У Броварах крали в усі часи, однак останні півроку злодії вкрай знахабніли: «чистять» не лише квартири, офіси, магазини, автівки, а й школи та дитсадки. А минулого тижня вдерлися навіть у міську бібліотеку та приміщення Червоного Хреста. Ні, не почитати книжок чи залишити пару сотень гривень на допомогу стареньким, самотнім і непрацездатним броварчанам, а винести і без того не таке вже й чисельне майно.**

Голова Броварської міськрайонної організації Товариства Червоного Хреста **Лідія Драпей** бідкається: _«Ми ж благодійна організація, допомагаємо нужденним, навіщо ж нас обкрадати?»_ У ніч з 5 на 6 січня через розпаяні грати на одній з половинок найбільшого вікна в приміщення Товариства Червоного Хреста  вдерлися невідомі. Вікно, через яке проникли всередину, крадії вибирали ретельно і відкрили "європакет" без особливих проблем: воно виходить у міні-парк, тож за деревами та огорожею практично непроглядне, до нього зручний під'їзд від воріт, які ніколи не зачиняються, та й частина території, яку орендують "Червоний Хрест", територіальний центр та районне управління праці й соціального захисту населення, не охороняється _(_сторожа рік тому скоротили). На додачу в приміщенні відсутня сигналізація. До речі, лише за останні півроку в будівлі колишнього дитсадка це вже третя крадіжка: влітку з районного управління праці невідомі вкрали комп'ютер, а з терцентру – вентилятор. Витягли з 2-го поверху!

[![червоний хрест 61](https://mpz.brovary.org/wp-content/uploads/2015/01/chervoniy-hrest-61.jpg)](https://mpz.brovary.org/wp-content/uploads/2015/01/chervoniy-hrest-61.jpg)

[![червоний хрест 0](https://mpz.brovary.org/wp-content/uploads/2015/01/chervoniy-hrest-0.jpg)](https://mpz.brovary.org/wp-content/uploads/2015/01/chervoniy-hrest-0.jpg)

[![червоний хрест 11](https://mpz.brovary.org/wp-content/uploads/2015/01/chervoniy-hrest-11.jpg)](https://mpz.brovary.org/wp-content/uploads/2015/01/chervoniy-hrest-11.jpg)

_«Тепер добралися і до нас,_ \- розповідає Лідія Драпей. - _Двірник, який  ранком  6 січня підмітав подвір'я, побачив у кімнаті «банку одягу» навстіж відчинене вікно і відразу повідомив працівників терцентру, а вони зателефонували мені. Я була приголомшена, коли ввійшла до кімнати, адже 30 пар жіночого та чоловічого зимового взуття, яке нам дав підприємець для переселенців, зникли, а ми ж двічі на тиждень видаємо людям необхідний одяг. Окрім цього, не стало в шафі й десятка білих чоловічих тенісок._

[![червоний хрест 21](https://mpz.brovary.org/wp-content/uploads/2015/01/chervoniy-hrest-21.jpg)](https://mpz.brovary.org/wp-content/uploads/2015/01/chervoniy-hrest-21.jpg)

[![червоний хрест 41](https://mpz.brovary.org/wp-content/uploads/2015/01/chervoniy-hrest-41.jpg)](https://mpz.brovary.org/wp-content/uploads/2015/01/chervoniy-hrest-41.jpg)

_Та крадії не обмежилися лише «банком одягу» - полізли і в «пральню», звідки потягли електрочайник, праску та пар 10 чоловічого взуття. Однак найболісніша втрата – великі пральна та сушильна машини. Тепер ми_ _не можемо надавати соціальні послуги 50 лежачим людям - прати їхній одяг._ _Мабуть, крадіїв  було чоловік 3-4, адже одна людина не зможе витягти у вікно таку важку техніку. Із «запланованого» не взяли лише обігрівач та  швейну машинку: чи то не встигли, чи то передумали, хоча вже й підтягли їх до вікна»._

\[caption id="attachment\_32295" align="aligncenter" width="600"\][![Місце, де стояла машина для сушіння білизни](https://mpz.brovary.org/wp-content/uploads/2015/01/chervoniy-hrest-51.jpg)](https://mpz.brovary.org/wp-content/uploads/2015/01/chervoniy-hrest-51.jpg) Місце, де стояла машина для сушіння білизни\[/caption\]

\[caption id="attachment\_32293" align="aligncenter" width="600"\][![Місце, де стояла машина для прання одягу](https://mpz.brovary.org/wp-content/uploads/2015/01/chervoniy-hrest-31.jpg)](https://mpz.brovary.org/wp-content/uploads/2015/01/chervoniy-hrest-31.jpg) Місце, де стояла машина для прання одягу\[/caption\]

Лідія Борисівна остерігається, що це не останній візит непрошених гостей, адже вони не встигли побувати ще в кількох кімнатах, але запобігти крадіжкам власними силами Товариство не в змозі. Чому до цього часу в приміщенні Червоного Хреста немає навіть елементарного  захисту – сигналізації чи охоронця, питання, власне, до керівництва міста. А крадії не дрімають і наживаються за рахунок ось такої халатності та безвідповідальності.

[![червоний хрест 9](https://mpz.brovary.org/wp-content/uploads/2015/01/chervoniy-hrest-9.jpg)](https://mpz.brovary.org/wp-content/uploads/2015/01/chervoniy-hrest-9.jpg)

[![червоний хрест 10](https://mpz.brovary.org/wp-content/uploads/2015/01/chervoniy-hrest-10.jpg)](https://mpz.brovary.org/wp-content/uploads/2015/01/chervoniy-hrest-10.jpg)

Наступної ж ночі, коли броварчани зустрічали Різдво Христове, невідомі зловмисники «відвідали» міську бібліотеку для дорослих, що на бульварі Незалежності. Про можливе проникнення до закладу директорці бібліотеки **Світлані Степановій** 7 січня повідомили працівники відділу культури. «_Окрім вибитого вікна були відчинені і вхідні  двері, -_ розповідає Світлана Олександрівна. _- Викликала міліцію і дві години чекала на них на 15-градусному морозі. Коли вже дуже замерзла, зайшла всередину, хоча дуже боялася, бо не знала, хто і що там на мене очікує. У бібліотеці вразив безлад  – вміст столиків було розкидано по підлозі. Я була шокована, адже за 20 років моєї роботи таке трапилося вперше. Хоча, це ж саме вікно  розбивали вже і в грудні, однак тоді до бібліотеки ніхто не проник. З кабінету, де стояло 7 комп'ютерів  (інтернет-центр – авт.), взяли лише два, на яких зберігалася бібліотечна документація»._

\[caption id="attachment\_32297" align="aligncenter" width="600"\][![червоний хрест 111](https://mpz.brovary.org/wp-content/uploads/2015/01/chervoniy-hrest-111.jpg)](https://mpz.brovary.org/wp-content/uploads/2015/01/chervoniy-hrest-111.jpg) Під столом стояв міні-холодильник, на столику - комп'ютер\[/caption\]

Загалом здобуток крадіїв: 3 системні блоки, 3 монітори (один із яких не працює) та власність директорки - холодильник «Берн», який винесли з її кабінету. На руку зломвисникам зіграло й те, що в бібліотеці лише пожежна сигналізація, та й грати на вікнах поставлено вибірково.

[![червоний хрест 121](https://mpz.brovary.org/wp-content/uploads/2015/01/chervoniy-hrest-121.jpg)](https://mpz.brovary.org/wp-content/uploads/2015/01/chervoniy-hrest-121.jpg)

Працівники бібліотеки не виключають, що ця крадіжка  сталася неспроста і що це може бути чергова спроба вижити їх із ласого місця в центрі Броварів, на який вже давно претендує чимало охочих. Додає їм упевненості у своїй версії і той факт, що замки не зламано, а відімкнено ключем. Власне, через двері й винесено вкрадене. Міліція за тиждень після інциденту так і не навідалася жодного разу, щоб з'ясувати подробиці інциденту. Працівникам бібліотеки  тривалий час доводиться відвойовувати в міській раді своє місце під сонцем та доводити необхідність острівка культури. За останні 7 років міськрада так і не спромоглася купити в бібліотеку жодної (!) книги. Добре, що хоч майже одразу після інциденту заступник міського голови Григорій Голубовський подбав, щоб у бібліотеці замінили 2 замки та забили вікно.

За даними Броварського МВ, лише за два тижні 2015 року  відкрито 47 кримінальних проваджень за ст.185 ККУ «Крадіжка».  Броварчани "грішать" на переселенців, які приїхали в наше місто зі Сходу України і більшість із яких нині безробітні. Однак останнє слово за працівниками міліції, які й мають з'ясувати, хто ж насправді порушує спокій броварчан, та припинити це безчинство.
