---
title: "«Броварська тема» для всеукраїнського ТБ - під забороною?"
date: 2012-05-04
author: 
  username: "kachor"
  display_name: "Андрій Качор"
tags: 
  - "azarov"
  - "basejny"
  - "vibir-redaktsiyi"
  - "novini"
  - "ozdorovcho-reabilitatsiyniy-tsentr"
  - "svoboda-slova"
  - "sokolenko"
  - "tisk-na-zhurnalistiv"
  - "fedorenko"
  - "fesko"
  - "tsenzura"
  - "chornovil"
coverImage: "wp-content/uploads/2012/05/stopcenzor-logo.jpg"
---

[![](https://mpz.brovary.org/wp-content/uploads/2012/05/stopcenzor-logo.jpg "stopcenzor-logo")](https://mpz.brovary.org/wp-content/uploads/2012/05/stopcenzor-logo.jpg)Відомі українські журналісти заявляють про цензуру на телебаченні, якщо тема стосується Броварів в контексті зв'язків Федоренка та Азарова.

Третього травня, в День свободи преси, [під час прямого ефіру на радіо «Свобода»](https://www.radiosvoboda.org/content/article/24568847.html) журналісти найпопулярніших українських ЗМІ обговорювали рівень свободи слова в Україні. Запрошені до студії журналісти зазначили, що останнім часом на телебаченні з'явилось багато табуйованих тем, які раніше були затребуваними та досить резонансними. Так, відповідаючи на запитання ведучої, журналістка «Лівого берегу» Тетяна Чорновіл зазначила, що раніше її розслідування підхоплювались центральними телеканалами й теми отримували широкий резонанс. Наразі ж ситуація значно змінилась.

**Тетяна Чорновіл:** _Я не буду говорити символічного. Я буду говорити конкретно._

_Сама я працюю в інтернеті. В інтернеті є, звичайно, свобода слова. Тобто я можу друкувати фактично все, що завгодно, без будь-якої самоцензури і цензури з боку._ 

_Але існує така проблема, що раніше... Я займаюся журналістськими розслідуваннями. І ті теми, які я піднімала, викликали скандали, вони починали тиражуватися по телебаченню. Нині для телебачення мої розслідування фактично табу. От Наталка може підтвердити. Наприклад, Бровари, басейн, Азаров. Це ніде на телебаченні не пішло. Хоча були бажання._ 

Цю тезу Чорновіл підтвердила й журналістка телеканалу СТБ, активістка руху «СТОП цензурі», броварчанка **Наталка Соколенко**, котра займалась проблемою незаконного виділення землі в парку «Перемога» фірмі головного броварського «регіонала» Сергія Федоренка.

Броварській аудиторії журналістка «Лівого Берега» Тетяна Чорновіл відома, передусім, [серією журналістських розслідувань «Іменем Азарова»](https://lb.ua/news/2012/01/30/134252_imenem_azarova_3_merzkaya_lozh.html), котрі стосувались відчуження броварських басейнів на користь родини Сергія Федоренка. В комерційний оздоровчо-медичний центр на території колишнього броварського шкільного басейну регулярно на процедури навідується прем'єр-міністр Микола Азаров. За чутками, керівник броварського осередку Партії регіонів, міський депутат Сергій Федоренко, котрому й належить медичний центр, [є особистим масажистом глави українського уряду.](https://blogs.pravda.com.ua/authors/yusov/4f799eb713d3d/) 

Питання незаконних оборудок з броварськими басейнами неодноразово піднімались міськими активістами та [нашим сайтом зокрема.](https://mpz.brovary.org/yak-telekanal-tvi-znimav-syujet-pro-brovarsky-baseyny/) Проте детально [дослідити цю тему] https://youtu.be/nklwcJCt6Ls вирішив лише опозиційний телеканал «ТВі» та вже згадана Тетяна Чорновіл. Інші центральні ЗМІ, фактично, проігнорували резонансну тему.

Подібний випадок трапився і з ситуацією навколо [роздачі Федоренком продуктових наборів на Великодні свята.](https://mpz.brovary.org/fedorenko-rozpochav-peredviborchu-rozdachu-produktovih-naboriv-video/) Сюжет «Маєш право знати» з цього приводу [продемонстрував в своєму ефірі](https://mpz.brovary.org/studiya-mayesh-pravo-znati-telekanal-tvi-pokazav-syuzhet-mpz-u-pryamomu-efiri/) лише телеканал «ТВі».
