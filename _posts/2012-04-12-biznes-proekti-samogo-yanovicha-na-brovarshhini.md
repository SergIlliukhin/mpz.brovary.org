---
title: "Бізнес-проекти «Самого Яновича» на Броварщині"
date: 2012-04-12
author: 
  username: "kravec"
  display_name: "Юрій Кравець"
categories: 
  - "kolonka-avtora"
tags: 
  - "azarov"
  - "brovary"
  - "varta"
  - "zelena-energiya"
coverImage: "wp-content/uploads/2012/04/vlada.jpg"
---

Влада інтенсивно підгрібає під себе фінансові ресурси, землю, надра. От і на Броварщині та сама пошесть.

30 серпня 2011 року на 10 позачерговій сесії Броварської районної ради VI скликання було прийнято рішення, яким  надано погодження на отримання спеціального дозволу (ліцензії) ТОВ «Зелена Енергія Т» на користування надрами з метою геологічного вивчення та видобування корисних копалин (торфу) в межах Калитянської , Руднянської, Русанівської, Світильнянської, Заворицької, Кулажинської  сільських рад. Відмовилась погоджувати це рішення тільки Мокрецька сільська рада, і то завдяки активній позиції депутата райради Холода Миколи Васильовича, який є координатором Правозахисної Групи «Варта» у селі та порядних сільських депутатів.  Тобто прогнули 6 сільських рад під конкретний проект влади.

Наступним етапом мало б стати виділення величезних об’ємів землі в оренду для видобутку торфу в серйозних об’ємах. Але процес поки призупинився. Рішення Броварської районної ради оскаржено у суді ГО «Броварська Варта», яку я очолюю, і чекає своєї участі.

Продавили рішення, яке завідомо незаконне. При розмовах у кулуарах, багато хто з депутатів на питання хто замовник цього бардака, боязко озвучували **«Сам Янович»**.

Але це, як виявилось був початок… <!--more-->

12 квітня 2012 року на сесії Броварської міської ради відчуваю дежа в’ю. Та сама «Зелена енергія», так само без найменших ознак наявності документів, отримує в оренду землю орієнтовною площею 1,9000 га та площею 0,6000 га по вул. Незалежності. Ніби мають бажання будувати підприємство з виробництва електричної та теплової енергії для потреб міста. Схоже на те, що саме з того ж торфу, який видобуватимуть у районі та ще й у центрі міста.

Вартість цього проекту коливається у діапазоні 50 млн. дол. При цому район отримує великого нуля, і схоже, що місто чекає та сама участь.

Яскравий приклад того, як без будь-яких документів, проектів, можна отримати всі необхідні дозволи і землю та почати заробляти мільйони доларів, а громаді тицьнути дулю під носа. І схоже на те, що «Сам Янович» дійсно покриває цей злочин або є його головним замовником.

**_Нижче я викладаю обгрунтування порушення з боку Броварської районної ради:_**

_Під час підготовки проекту рішення, розгляді та погодженні проекту рішення в органах ради порушено процедуру встановлену Регламентом Броварської районної ради VI скликання, затвердженого рішенням від 18.11.2010 № 8–2 позач. – VІ (далі - Регламент), та Порядком підготовки проектів рішень Броварської районної ради, затвердженого рішенням від 27.03.2008 № 252 – 16 – V._

_Порушення процедури в цілому призвело до порушення способу прийняття самого Рішення._

_Так зокрема:_

_Частиною 14 ст. 46 ЗУ «Про місцеве самоврядування в Україні» передбачено, що порядок скликання чергової та позачергової сесії ради, призначення пленарних засідань ради, **підготовки** і розгляду питань на пленарних засіданнях, та з **інших процедурних питань**, а також порядок роботи сесії визначаються **регламентом** ради._

_Пункт  1 ст. 26 Регламенту та 1.4 Порядку визначають суб’єктів подання (головних розробників) проектів рішень: «…голова ради, заступник голови ради, голова постійної комісії ради, депутати ради, голова районної державної адміністрації, **керівники підприємств, установ, організацій Броварського району**»._

_Пункти 1.6, 1.10 Порядку визначають коло осіб, які вносять питання на розгляд ради та комплект документів, які повинні надаватись з проектами рішень (проект рішення подається до районної ради з **пояснювальною запискою** (подання), що містить обґрунтування, необхідні розрахунки, прогнози соціально-економічних та інших наслідків його реалізації і **довідкою** **узгодження проекту рішення**. У разі потреби також можуть додаватися інформаційно-довідкові матеріали (таблиці, графіки, тощо))._

_Пункт 4.1 Порядку визначає, що  проекти рішень вносяться до районної ради головними розробниками. До проекту рішення ради додається **довідка узгодження** проекту рішення, що **підписується особою, яка підготувала проект (головним розробником)**._

_Довідка узгодження підписана суб’єктом подання (головним розробником) – керівником ТОВ «Зелена енергія»._

_У витязі з протоколу засідання 10 позачергової сесії Броварської районної ради) зазначено, що ТОВ «Зелена енергія» зареєстровано в м. Києві та господарської діяльності в Броварському районі Київської області, на момент подання проекту рішення, не веде (тобто не відноситься до підприємств Броварського району) і тому, не має права на користування надрами району._
