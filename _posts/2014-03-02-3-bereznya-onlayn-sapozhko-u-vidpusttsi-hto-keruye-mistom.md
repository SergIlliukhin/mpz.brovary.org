---
title: "3 березня ОНЛАЙН. Сапожко у відпустці: хто керує містом?"
date: 2014-03-02
author: 
  username: "pravoznaty"
  display_name: "Маєш право знати"
tags: 
  - "yevromaydan"
  - "andyeyev"
  - "brovary"
  - "viyskomat"
  - "vibir-redaktsiyi"
  - "den-onlayn"
  - "marafon"
  - "narozhna-rada"
  - "novini"
  - "sapozhko"
  - "hronologiya"
coverImage: "wp-content/uploads/2014/03/sp031.jpg"
---

[![фото 1](https://mpz.brovary.org/wp-content/uploads/2014/03/foto-1.jpg)](https://mpz.brovary.org/wp-content/uploads/2014/03/foto-1.jpg)Команда «Маєш право знати» нарешті оговталась від «інформаційного цунамі», яке вирувало в Броварах увесь останній тиждень і внесло деякий сумбур в роботу нашого видання. З об’єктивних причин наш невеликий журналістський колектив часто не встигав оперативно та в повній мірі висвітлювати усі важливі події, котрими сьогодні перенасичене міське життя. Тому аби подолати дефіцит інформації та доносити її якомога швидше, відсьогодні ми розпочинаємо практику **онлайн-хронології кожного дня життя міста.** Наші журналісти та волонтери збиратимуть інформацію як «у полях» від першоджерел, так і в соціальних мережах завдяки повідомленням активістів. Спільними зусиллями ми намагатимемося створити **повну картину дня в одній публікації,** аби броварчани нарешті змогли зорієнтуватися в «інформаційному хаосі» цих буремних днів та подій.

 

14:55 [Маєш Право Знати](https://mpz.brovary.org/za-dva-dni-v-brovarskomu-viyskkomati-zapisali-ponad-sotnyu-dobrovoltsiv/):

За два дні в броварському військкоматі стати на захист територіальної цілісності України виявили бажання 112 броварчан. З них 33 мають офіцерське звання. Про це журналістам "Маєш Право Знати" повідомив головний спеціаліст військкомату **Анатолій Гладкий**.

Записатись та пройти навчальну підготовку в Броварах можна в приміщенні військкомату за адресою Незалежності, 4 а. Графік роботи: з 8:00 до 17:00 (перерва з 12 до 12:45).

13:30 [Facebook](https://www.facebook.com/permalink.php?story_fbid=632339410155392&id=100001380174851&stream_ref=10):

У приміщенні Броварського військового комісаріату активно йде постійний запис в добровольці, паралельно проходить інструктаж та навчання. Про це [повідомляє](https://www.facebook.com/permalink.php?story_fbid=632339410155392&id=100001380174851&stream_ref=10) на своїй сторінці у Facebook активіст Микола, який сьогодні особисто відвідав військкомат.

"Підійшовши був приємно здивований кількістю припаркованих автомобілей та постійним рухом людей. Не можу сказати, що все місто "штурмує" військкомат, але житиєвий рух там вельми активний", - пише Микола.

За його словами, для вступу в ряди добровольців достатньо мати військовий квиток і власне бажання.

[![voenkomat](https://mpz.brovary.org/wp-content/uploads/2014/03/voenkomat.jpg)](https://mpz.brovary.org/wp-content/uploads/2014/03/voenkomat.jpg)[![1798538_632334103489256_1963934912_n](https://mpz.brovary.org/wp-content/uploads/2014/03/1798538_632334103489256_1963934912_n.jpg)](https://mpz.brovary.org/wp-content/uploads/2014/03/1798538_632334103489256_1963934912_n.jpg)

13:00 [Маєш Право Знати](https://mpz.brovary.org/istorik-mikola-lisenko-razom-z-druzhinoyu-zaginuli-v-avtokatastrofi/):

1 березня в автокатастрофі на вул. Дімітрова у Броварах загинув відомий броварський історик **Микола Лисенко**. В авто разом з Миколою Григоровичем перебувала і його дружина, котра також загинула. Прощання з родиною Лисенків відбудеться завтра, 4 березня, об 11:30 у Церкві Покрови Пресвятої Богородиці.

Микола Лисенко був почесним громадянином Броварів, одним з фундаторів українського товариства «Меморіал», кілька років очолював провід товариства «Меморіал Київщини». Лисенко був першим головою Народного Руху України у Броварах, активним членом проводу товариства політв’язнів та репресованих, одним з перших ініціював створення у Броварах Української Православної Церкви Київського Патріархату – Покрови Пресвятої Богородиці.

12:30 [Андрій Качор](https://www.facebook.com/photo.php?fbid=747289755294637&set=gm.785459714817330&type=1&theater):

Член Броварської Народної Ради **Андрій Качор** на своїй сторінці в Facebook [повідомляє](https://www.facebook.com/photo.php?fbid=747289755294637&set=gm.785459714817330&type=1&theater), що сьогодні мер Ігор Сапожко прийшов на своє робоче місце у супроводі озброєних людей, котрі представились як самооборона Майдану.

Качор також зазначив, що в даний момент координаційна група Народної Ради у холі міської ради розробляє план подальших дій щодо відсторонення Ігоря Сапожка від управління містом.

[![качор](https://mpz.brovary.org/wp-content/uploads/2014/03/kachor.jpg)](https://mpz.brovary.org/wp-content/uploads/2014/03/kachor.jpg)

12:10 [Маєш Право Знати](https://mpz.brovary.org):

На в'їзді у Бровари чергуватимуть спеціальні загони ДАІ. Їх основними завданнями є недопущення кримінальних проявів,  а також забезпечення безпечного пересування учасників дорожнього руху. Такі заходи пов’язані з учорашніми подіями на Биківні, коли загинули кілька інспекторів Державтоінспекції.

Про це [повідомляє](https://mvs.gov.ua/mvs/control/main/uk/publish/article/990815) прес-служба Департаменту ДАІ МВС України.

Нагадаємо, учора, 2 березня, невідомі зловмисники на стаціонарному посту «Биківня», що поблизу Броварів, з автоматичної зброї в упор розстріляли трьох інспекторів ДАІ.

10:30 [Аліна Дяченко](https://mpz.brovary.org/zvernennya-narodnoyi-radi-u-zv-yazku-z-inozemnoyu-interventsiyeyu-na-teritoriyu-ukrayini/):

Броварська Народна Рада опублікувала звернення, яке було виголошене на вчорашньому Віче на Майдані Свободи. Члени Ради закликають усіх броварчан до єдності.

"Ми звертаємось до всіх без винятків — до депутатів, до працівників виконавчих органів і до кожного броварчанина, якому не байдужа доля його країни та міста. Ми повинні згуртуватись та діяти спільно й узгоджено! Ми маємо спільно забезпечити спокій та порядок у нашому місті, його належне функціонування, а у разі інтервенції — бути готовими дати гідну та організовану відсіч", - йдеться у зверненні.

Броварська Народна Рада закликає броварчан записуватись до самооборони та у волонтери.

Активісти також наголошують, що "протидія або бездіяльність депутатів та посадовців у нинішніх умовах буде розцінюватись як державна зрада та підтримка іноземного військового втручання на територію України”.

Повний текст звернення можна прочитати [за посиланням](mpz.brovary.org/zvernennya-narodnoyi-radi-u-zv-yazku-z-inozemnoyu-interventsiyeyu-na-teritoriyu-ukrayini/).

8:40 [Маєш Право Знати](https://www.facebook.com/pravo.znaty.brovary?hc_location=timeline)**:**

Зустріч з підприємцями завершено. Сапожко пообіцяв мобілізувати та об'єднати зусилля для наведення порядку у місті та забезпечення його життєдіяльності. І пішов з зали.

8: 23 [Маєш Право Знати](https://www.facebook.com/pravo.znaty.brovary?hc_location=timeline):

Несподівано на нараду з броварськими підприємцями з'явився... **Ігор Сапожко,** який раніше [пішов у відпустку](https://mpz.brovary.org/krayina-gotuyetsya-do-viyni-a-mer-brovariv-pishov-u-vidpustku/). Свою появу він пояснив тим, що в такій скрутній ситуації в країні потрібно налагоджувати роботу міста та забути про чвари. Першим він надав слово броварському військовому комісару, який доповідає, як має проходити часткова мобілізація у Броварах. Він сподівається, що обійдеться без кровопролиття і що "політики домовляться", тому просить не сіяти паніку. При цьому підприємців попросив надати інформацію про кількість військовозобов'язаних, які у них працюють.

Після цього слово надали в.о. начальника броварської міліції **Олегу Алешко**. Він каже, що міліція працює у звичному режимі. Кількість правопорушень не збільшилась. Чекають на призначення нового керівництва відділку. Поки що правоохоронці патрулюють місто без зброї, однак разом з представниками самооборони. Патрулювання розпочинається о 18:00 щодня.

За словами Алешка, сил міліції вистачає лише на патрулювання міста з 18:00 до 6:00. У решту часу особового складу для охорони громадського порядку не достатньо. Сапожко критикує самооборону, бо "занадто багато гетьманів". При цьому обіцяє забезпечити формою все необхідне підкріплення для міліції з боку громади.

8:15 [Маєш право знати](https://vk.com/pravo.znaty.brovary):

Поки міський голова замість відставки пішов у відпустку, його перший заступник **Василь Андрєєв** збирає у залі засідань нараду щодо того, як жити далі місту, що кинули напризволяще і мер, і депутати (вони так і спромоглись зібратись минулого тижня ні на позачергову, ні на чергову сесію). Нашому журналісту вдалось потрапити на цю нараду. Ми будемо оперативно інформувати вас про цю та інші сьогоднішні події.
