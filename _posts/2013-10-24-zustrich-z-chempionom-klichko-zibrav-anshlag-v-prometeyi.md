---
title: "Зустріч з Чемпіоном: Кличко зібрав аншлаг в «Прометеї»"
date: 2013-10-24
categories: 
  - "aktsiyi-zahodi"
tags: 
  - "vibir-redaktsiyi"
  - "zustrich-z-meshkantsyami"
  - "klichko"
  - "mkts-prometey"
  - "novini"
  - "rizanenko"
  - "simutin"
  - "udar"
---

**[![Візит Кличко 08](https://mpz.brovary.org/wp-content/uploads/2013/10/Vizit-Klichko-08.jpg)](https://mpz.brovary.org/wp-content/uploads/2013/10/Vizit-Klichko-08.jpg)Не зважаючи на традиційні перепони міської влади, 23 жовтня в «Прометеї» відбувся очікуваний аншлаг: найбільша зала міста не змогла вмістити усіх бажаючих поспілкуватись з лідером партії УДАР Віталієм Кличком.**

Дива не сталося: хоч мерія Броварів і надала партії УДАР приміщення «Прометею» для зустрічі мешканців з **Віталієм Кличком**, проте все ж не змогла утриматись від вставляння «палок в колеса» організаторам.

Так, за два дні до зустрічі стало відомо, що управління  освіти розпорядилося зібрати загальні батьківські збори в школах міста, начебто на тему вакцинації дітей – ці збори було вирішено провести саме 23 жовтня о 18:00 – за півгодини до приїзду в Бровари Кличка.  А вже безпосередньо перед початком заходу з’ясувалось, що саме в цей час міська влада в терміновому порядку організувала масову роздачу продуктових наборів пенсіонерам в кафе «Оазис». Утім на загальну картину в «Прометеї» подібні потуги адміністрації Сапожка не вплинули: якщо за 20 хвилин до приїзду Кличка в залі ще де-не-де можна було знайти вільні місця, то о 18:30 щільно «забиті» людьми виявились вже навіть проходи між рядами, а усі вхідні двері не зачинялись – там теж стояли бажаючі на власні побачити лідера УДАРу. Передбачаючи таку масовість, організатори заходу подбали про тих, кому все ж не вдасться потрапити всередину: прямо біля входу до МКЦ «Прометей» встановили екран, де в режимі реального часу транслювалась вся зустріч від початку і до кінця.

 [![Візит Кличко 02](https://mpz.brovary.org/wp-content/uploads/2013/10/Vizit-Klichko-02.jpg)](https://mpz.brovary.org/wp-content/uploads/2013/10/Vizit-Klichko-02.jpg)

[![Візит Кличко 01](https://mpz.brovary.org/wp-content/uploads/2013/10/Vizit-Klichko-01.jpg)](https://mpz.brovary.org/wp-content/uploads/2013/10/Vizit-Klichko-01.jpg)

[![Візит Кличко 19](https://mpz.brovary.org/wp-content/uploads/2013/10/Vizit-Klichko-19.jpg)](https://mpz.brovary.org/wp-content/uploads/2013/10/Vizit-Klichko-19.jpg)

Кличко затримався десь хвилин на 15 – близько 18:45 ведуча оголосила, що Віталій Володимирович ось-ось вийде на сцену. І врешті, під оплески присутніх, Віталій Кличко зайшов до зали з бокового входу «Прометею».  Броварчани вітали лідера партії УДАР стоячи та скандуваннями «Кличко!». Лише після прохання чемпіона світу оплески стихли і присутні сіли на свої місця.

[![Візит Кличко 17](https://mpz.brovary.org/wp-content/uploads/2013/10/Vizit-Klichko-17.jpg)](https://mpz.brovary.org/wp-content/uploads/2013/10/Vizit-Klichko-17.jpg)

[![Візит Кличко 08](https://mpz.brovary.org/wp-content/uploads/2013/10/Vizit-Klichko-08.jpg)](https://mpz.brovary.org/wp-content/uploads/2013/10/Vizit-Klichko-08.jpg)

Крім самого Кличка на сцену піднялись також броварські «ударівці»: обраний по нашому округу народний депутат від партії Віталія Кличка **Павло Різаненко**, а також його колишній колега по міській раді, голова броварської організації УДАР та місцевий депутат **Роман Сімутін**.

[![Візит Кличко 21](https://mpz.brovary.org/wp-content/uploads/2013/10/Vizit-Klichko-21.jpg)](https://mpz.brovary.org/wp-content/uploads/2013/10/Vizit-Klichko-21.jpg)

Першим слово взяв сам Кличко в якому подякував всім присутнім за те, що ті знайшли час на цю зустріч та в такій кількості зібрались в стінах «Прометею». У своїй промові Кличко наголосив на тому, що проблеми Броварів, які змусили його здійснити візит до нашого міста, на жаль, типові для всієї країни. Все той же «дерибан» землі, все ті ж переслідування «ударівців», тиск на їхній бізнес, погрози, залякування партійців та їхніх родин, фізичні напади. За словами лідера УДАРу, такі проблеми виникли після того, коли владі стало зрозуміло: партія Кличка прийшла в політику не за «розпилом» бюджетних коштів, а за повною владою, яка дозволить «ударівцям» встановити інші «правила гри» в державі.

[![Візит Кличко 29](https://mpz.brovary.org/wp-content/uploads/2013/10/Vizit-Klichko-29.jpg)](https://mpz.brovary.org/wp-content/uploads/2013/10/Vizit-Klichko-29.jpg)

[![Візит Кличко 27](https://mpz.brovary.org/wp-content/uploads/2013/10/Vizit-Klichko-27.jpg)](https://mpz.brovary.org/wp-content/uploads/2013/10/Vizit-Klichko-27.jpg)

[![Візит Кличко 38](https://mpz.brovary.org/wp-content/uploads/2013/10/Vizit-Klichko-38.jpg)](https://mpz.brovary.org/wp-content/uploads/2013/10/Vizit-Klichko-38.jpg)

> **Віталій Кличко:** «Комусь в керівництві країни дуже не подобається, що Кличко прийшов в політику. Їм не подобається, що Кличко заробив свої гроші чесно, що за своє життя він – на відміну від них - не вкрав ні копійки. Їм не подобається, що в нас сильна, принципова та професійна команда, яка на усіх фронтах бореться з корупцією. Вони тиснуть на нас, бо бояться УДАРу, бо знають – коли влада опиниться в наших руках, їхній «корупційний рай» відразу скінчиться, а ті, хто крав, переслідував активістів та займався «безпрєдєлом» використовуючи адмінресурс – дуже скоро відповідатимуть по всій суворості закону».

Після кількахвилинної промови Віталій Кличко зізнався, що не хотів би довго говорити сам і передав слово своєму колезі по парламенту **Павлу Різаненк**у. Народний депутат перш за все подякував броварчанам, що ті в 2012 році довірили йому представляти Бровари у Верховній Раді та запевнив, що відстоює і продовжуватиме відстоювати в парламенті інтереси людей, чим також зірвав оплески зали.

[![Візит Кличко 03](https://mpz.brovary.org/wp-content/uploads/2013/10/Vizit-Klichko-03.jpg)](https://mpz.brovary.org/wp-content/uploads/2013/10/Vizit-Klichko-03.jpg)

Різаненко зупинився на актуальних проблемах Броварів, які вкотре прикували увагу всієї України – він зазначив, що з приводу найбільшої земельної афери в історії міста «ударівцями» вже направлені відповідні звернення до Генпрокуратури та інші відповідні інстанції і депутати зроблять все від них можливе, аби притягнути до відповідальності винних в грабунку майже сотні гектарів землі під забудову. Іншою важливою тезою в промові Різаненка стало переслідування броварських активістів «УДАРу» та інших організацій.

[![Візит Кличко 18](https://mpz.brovary.org/wp-content/uploads/2013/10/Vizit-Klichko-18.jpg)](https://mpz.brovary.org/wp-content/uploads/2013/10/Vizit-Klichko-18.jpg)

_«Репресії тривають і посилюються – це тест для всіх нас: чи витримаємо ми переслідування влади і не зламаємось», -_ сказав народний депутат. Після цього Павло Різаненко передав слово **Роману Сімутіну** – одному з тих, хто зазнає чи не найбільшого тиску з боку міської влади.

[![Візит Кличко 05](https://mpz.brovary.org/wp-content/uploads/2013/10/Vizit-Klichko-05.jpg)](https://mpz.brovary.org/wp-content/uploads/2013/10/Vizit-Klichko-05.jpg)

Говорячи про репресії з боку міліції та міської влади та їхню «активізацію» на ниві розграбовування міського майна та землі, Сімутін наголосив на необхідності цьому протистояти, чого б це не вартувало активістам, адже на його думку, тільки так можна захистити власне місто від повного «покращення».

[![Візит Кличко 20](https://mpz.brovary.org/wp-content/uploads/2013/10/Vizit-Klichko-20.jpg)](https://mpz.brovary.org/wp-content/uploads/2013/10/Vizit-Klichko-20.jpg)

> **Роман Сімутін:** «Ми піднялися на захист парку «Перемога» - і відвоювали його. Ми воювали проти зростання тарифів – і не дозволили підняти їх до захмарної висоти, і далі воюємо. Ми продемонстрували свою позицію на виборах у минулому році, і тепер в парламенті Бровари представлені розумною та порядною людиною, а не масажистом Азарова. Влада дозволяє собі творити зло тільки там, де не зустрічає опору».

Після цього лідер броварського УДАРу назвав прізвища всіх тих місцевих активістів, котрі останнім часом найбільше піддаються репресіям з боку міської влади: **Сергій Батюк, Андрій Качор, Руслан Ткаченко, Олег Шевчук, Сергій Нечипоренко, Микола Смірнов.** Сімутін, котрий також відчув на собі репресії, закликав броварчан подякувати активістам за їхню позицію та висловити їм підтримку. На це зала вже вкотре протягом зустрічі відреагувала оплесками. Наприкінці свого виступу Роман Сімутін подякував Кличку за візит підтримки. Утім Кличко у відповідь нагадав, що окрім того, аби підтримати броварських активістів, він приїхав в наше місто, аби поспілкуватися з мешканцями та відповісти на їхні запитання, а відтак запропонував присутнім по черзі підходити до мікрофону та ставити запитання.

[![Візит Кличко 22](https://mpz.brovary.org/wp-content/uploads/2013/10/Vizit-Klichko-22.jpg)](https://mpz.brovary.org/wp-content/uploads/2013/10/Vizit-Klichko-22.jpg)

На початку частини «запитання-відповідь» стався неприємний інцидент: завадити нормальному перебігу зустрічі спробував представник місцевої ветеранської організації, котра вже давно співпрацює з владою. Літній чоловік, що виглядав не зовсім тверезим, намагався силоміць прорватись до мікрофону, на ходу голосно вигукуючи образи в бік присутніх на сцені. Утім за кілька хвилин агресивного дідуся вдалося вмовити покинути залу, а Кличко у зв’язку з цим звернувся до всіх з проханням поважати одне одного.

[![Візит Кличко 23](https://mpz.brovary.org/wp-content/uploads/2013/10/Vizit-Klichko-23.jpg)](https://mpz.brovary.org/wp-content/uploads/2013/10/Vizit-Klichko-23.jpg)

В цей час старший чоловік питав у лідера УДАРу про євроінтеграційні перспективи України в контексті майбутнього підписання Угоди про асоціацію з ЄС. _«Чому доля понад сорока мільйонів українців залежить від долі однієї людини за гратами?»_ - цікавився виступаючий. На це Кличко відповів – і ще не раз повертався до цього питання в подальшому – що дане питання – найбільш пріоритетне для його партії на даний момент. _«Вибір нашої держави не користь Європи – це навіть не політичне питання. Це наш цивілізаційний вибір, напрямок руху, який визначатиме наше майбутнє на десятки років вперед, тому «дотиснути» цю Угоду – наше найголовніше питання зараз»._

[![Візит Кличко 30](https://mpz.brovary.org/wp-content/uploads/2013/10/Vizit-Klichko-30.jpg)](https://mpz.brovary.org/wp-content/uploads/2013/10/Vizit-Klichko-30.jpg)

Після цього жінка звернула увагу Кличка на жахливий стан броварських шкіл, зокрема маючи на увазі СЗОШ №9. За її словами, в приміщеннях, де вчаться діти, протікають дахи, низька температура і взагалі класи – не готові нормальним чином, аби там вчилися школярі.

[![Візит Кличко 32](https://mpz.brovary.org/wp-content/uploads/2013/10/Vizit-Klichko-32.jpg)](https://mpz.brovary.org/wp-content/uploads/2013/10/Vizit-Klichko-32.jpg)

Жінка мало не зі сльозами запропонувала Кличку взяти шефство над школою, на що Віталій Володимирович розповів, що за кошти Фонду братів Кличків фінансуються десятки та сотні освітніх та спортивних дитячих закладів по всій країні, проте наразі не можливо взяти під опіку УДАРу чи Кличка взяти абсолютно усі школи. Водночас Кличко запевнив жінку, що місцеві партійці намагатимуться допомогти в цій ситуації в міру своїх можливостей.  Також запам’ятався емоційний виступ мешканців Княжич, які повідомили, що в селі не так давно відбувалися події, схожі з трагедією у Врадіївці: люди розгорнули великий банер, на якому були прикріплені фотографії жорстоких побиттів тамтешніх мешканців, до яких начебто причетна влада села. Відповідне звернення чоловік передав помічникам Кличка, яке лідер УДАРу пообіцяв найближчим часом розглянути.

[![Візит Кличко 36](https://mpz.brovary.org/wp-content/uploads/2013/10/Vizit-Klichko-36.jpg)](https://mpz.brovary.org/wp-content/uploads/2013/10/Vizit-Klichko-36.jpg)

Після приблизно двадцяти хвилинного «пінг-понгу» у форматі «запитання-відповідь» Кличко послався на дуже напружений графік та взяв завершальне слово. Наприкінці зустрічі Віталій Володимирович вкотре висловив підтримку броварчанам, які боряться проти діючої влади та звернув увагу на те, що ця боротьба обов’язково дасть свої плоди, адже в народу та влади – зовсім різна мотивація: «Бо за правду можна навіть життя віддати. А за гроші – ніколи». Після цього політик згадав вірш, який колись почув від монаха Афонського монастиря: Кличко на пам'ять зачитав досить солідний твір, вчергове отримавши овації залу в суміш з вигуками «Будьте нашим президентом!». Проте вже за 10 хвилин мав розпочатись запланований брифінг для місцевих журналістів, тому Віталій мусив покидати сцену.

 [![Візит Кличко 14](https://mpz.brovary.org/wp-content/uploads/2013/10/Vizit-Klichko-14.jpg)](https://mpz.brovary.org/wp-content/uploads/2013/10/Vizit-Klichko-14.jpg)

[![Візит Кличко 11](https://mpz.brovary.org/wp-content/uploads/2013/10/Vizit-Klichko-11.jpg)](https://mpz.brovary.org/wp-content/uploads/2013/10/Vizit-Klichko-11.jpg)

[![Візит Кличко 10](https://mpz.brovary.org/wp-content/uploads/2013/10/Vizit-Klichko-10.jpg)](https://mpz.brovary.org/wp-content/uploads/2013/10/Vizit-Klichko-10.jpg)

[![Візит Кличко 15](https://mpz.brovary.org/wp-content/uploads/2013/10/Vizit-Klichko-15.jpg)](https://mpz.brovary.org/wp-content/uploads/2013/10/Vizit-Klichko-15.jpg)

Прикметно, що брифінг проігнорували представники провладних ЗМІ, зокрема телестудія «Наше місто», працівники якої були присутні на самій зустрічі. Тож брифінг виявився коротким: присутніх журналістів, цікавило, передусім, як УДАР реагуватиме на злочинні дії влади під час виборів 2012 року, адже покарати винних у фальсифікаціях є принципово важливим в контексті виборів президентських, що мають відбутись в 2015 році.

[![Візит Кличко 39](https://mpz.brovary.org/wp-content/uploads/2013/10/Vizit-Klichko-39.jpg)](https://mpz.brovary.org/wp-content/uploads/2013/10/Vizit-Klichko-39.jpg)

На це Кличко відповів, що партією в цьому ключі проводиться системна робота на законодавчому рівні, аби перш за все упередити можливі шляхи фальсифікацій в подальшому. «Утім винні все одно будуть покарані – щойно ми отримаємо всю повноту влади на виконавчому рівні», - зазначив Кличко. Після кількох запитань Віталій Кличко та броварський партійний актив зробили колективне  фото на пам'ять, а за тим Віталій Володимирович все ж покинув стіни «Прометею», де його ще довго не відпускав натовп броварчан, спраглий до спілкування зі своїм політичним та спортивним улюбленцем.

**_P.S._**

_Наступного дня після візиту до Броварів Віталій Кличко з трибуни Верховної Ради офіційно заявив, що балотуватиметься в Президенти України._

**Фото - Миколи Кожемяко та Марії Придьми**
