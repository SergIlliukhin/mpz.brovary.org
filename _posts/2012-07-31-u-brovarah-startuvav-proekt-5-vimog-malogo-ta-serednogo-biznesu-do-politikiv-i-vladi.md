---
title: "У Броварах стартував проект «5 вимог малого та середнього бізнесу до політиків і влади»"
date: 2012-07-31
author: 
  username: "nemchina"
  display_name: "Тетяна Немчина"
categories: 
  - "kolonka-avtora"
tags: 
  - "brovary"
  - "maliy-ta-seredniy-biznes"
  - "nemchina"
---

21 березня 2012 року за ініціативи 14-ти організацій підприємців і працедавців малого та середнього бізнесу стартував проект **«5 вимог малого та середнього бізнесу до політиків і влади»**. У Броварському районі та м. Бровари партнером проекту виступила Рада підприємців Броварщини на чолі з Миколою Олександровичем Хоменком. Докладаючи усіх зусиль задля процвітання малого і середнього бізнесу на броварській землі, Микола Хоменко впевнений, що при реалізації цього проекту буде створено єдине ефективне бізнессередовище для збагачення держави, громадян та забезпечення економічної незалежності України. Спільна мета згуртує підприємців Броварщини.

Упродовж багатьох років незалежності малий бізнес в Україні розвивається не завдяки, а всупереч державної політики. Нинішня влада захищає інтереси великого капіталу, що неабияк шкодить малому бізнесу.

З іншого боку, практика виборів в Україні показує, що переважна більшість виборчих стратегій побудована на гаслах ідентифікації, в основі якої покладено категорії, що аж ніяк не об’єднують народ (мова, соціальні групи, регіони, спрямування інтересів – схід/захід). Це дозволяє політикам «розподіляти» (розпорошувати) аудиторію виборців відповідно до їх самоідентифікації. Політичні програми пишуться «зверху» і пропонуються виборцям.

Зазначений проект - перша в Україні спроба сформувати загальні вимоги малого й середнього бізнесу до політиків і влади на основі спільних інтересів та цінностей (безпека, добробут, розвиток тощо). Ці вимоги створені «знизу» під час роботи фокус-груп, круглих столів та опитувань у всіх регіонах України і викладені у Національній резолюції «5 ВИМОГ МАЛОГО ТА СЕРЕДНЬОГО БІЗНЕСУ ДО ПОЛІТИКІВ і ВЛАДИ». Необхідно заохочувати кандидатів у народні депутати та партії включити ці вимоги до передвиборчих програм, а також ініціювати широке громадське обговорення шляхом проведення круглих столів, форумів з кандидатами та представниками партій.

Коли запитуєш пересічного підприємця про його бізнес, він багато і охоче розповідає про свої труднощі. А коли цікавишся про вимоги до влади,     – виявляється сформулювати їх не так просто. Тож малий бізнес звик оперативно і локально захищатися.

Метою проекту є підвищення рівня усвідомлення представниками малого бізнесу своєї ролі в суспільстві, вироблення активної позиції та формування обґрунтованих, конкретних, системних та релевантних консолідованих вимог до політиків і влади на місцевому, регіональному і національному рівні. Необхідно також сформувати механізми для подальшого контролю за виконанням цих вимог.

Першим очікуваним результатом є усвідомлена консолідована виборча позиція малого та середнього бізнесу на парламентських виборах 2012 року.

У подальшому сподіваємося на об’єднання малого та середнього бізнесу не довкола окремих персон, проблем чи тимчасових потреб, а на засадах спільних цінностей і довгострокових інтересів.

_Проект на даний момент готові підтримати такі організації: Спілка підприємців малих, середніх і приватизованих підприємств України, КРЦ «Ділова ініціатива», Спілка орендарів і підприємців України, Федерація роботодавців Києва, Мережа САМ, Асамблея ГО МСБУ, ВГО «Незалежна асоціація телерадіомовників», Антирейдерський союз підприємців України, Центр міжнародного приватного підприємництва, Комітет громадського самоврядування Київської області та інші._

Запрошуємо до партнерства засоби масової інформації та підприємців, які можуть ресурсно підтримати проект «5 вимог…».

Представники Національного організаційного комітету в Київській області: 07400, Київська обл., м. Бровари, вул. Гагаріна, 16, оф.24; електронна пошта: [komitet.brovary@meta.ua](mailto:komitet.brovary@meta.ua); телефони: (04594)-3-60-22, 063-610-31-10, 067-275-42-23, Тетяна Немчина.

**Наші пріоритети:** - добробут і процвітання малого та середнього бізнесу в Україні (Ми вважаємо добрим все, що робиться для блага та розвитку малого і середнього бізнесу в Україні та не суперечить нашим принципам); - дотримання конституційних прав і свобод підприємців малого та середнього бізнесу; - єдине ефективне бізнес-середовище як джерело збагачення нації, держави, громадян та забезпечення економічної незалежності України.

Проект не має владних, політичних та корисливих амбіцій!
