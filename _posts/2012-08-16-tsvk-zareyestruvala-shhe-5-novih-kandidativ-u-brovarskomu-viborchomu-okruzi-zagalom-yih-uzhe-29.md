---
title: "ЦВК зареєструвала ще 5 нових кандидатів у броварському виборчому окрузі, загалом їх уже 29"
date: 2012-08-16
author: 
  username: "pravoZnaty"
  display_name: "Маєш право знати"
tags: 
  - "vibir-redaktsiyi"
  - "vibori"
  - "vibori-2012"
  - "kandidat-u-narodni-deputati"
  - "kohanivskiy"
  - "novini"
  - "petrov"
  - "reyestratsiya-kandidativ"
  - "ribachuk"
  - "rozumenko"
  - "tsvk"
  - "yurchenko"
coverImage: "wp-content/uploads/2012/08/TSVK3.jpg"
---

[![](https://mpz.brovary.org/wp-content/uploads/2012/08/TSVK3.jpg "ЦВК3")](https://mpz.brovary.org/wp-content/uploads/2012/08/TSVK3.jpg)Центральна виборча комісія зареєструвала ще 5 кандидатів у народні депутати в одномандатному виборчому окрузі № 97, центр якого знаходиться у Броварах. Серед них двоє балотуватимуться у порядку самовисування, троє – від політичних партій: соціально-екологічної партії "Союз. Чорнобиль. Україна", Партії Пенсіонерів України та Конгресу Українських Націоналістів.

Постановою ЦВК від 13.08.2012 № **316** (додаток 2) кандидатом у народні депутати зареєстровано ще одного директора броварської школи, цього разу ЗОШ № 9 (нагадаємо, також балотуються до Верховної ради директори шкіл №1 та № 2, а також колишній директор 10 школи) Миколу Розуменка:

> **Розуменко Микола Васильович**, народився 4 сiчня 1952 року в селі Гейсиха Ставищенського району Київської області, громадянин України, протягом останніх п'яти років проживає на території України, освіта вища, директор, Броварська загальноосвітня школа № 9, безпартійний, проживає в місті Бровари Київської області, судимість відсутня, суб'єкт висування – Соціально-екологічна партія "Союз. Чорнобиль. Україна."

Постановою ЦВК від 13.08.2012 № **322** (додаток 7) кандидатом у народні депутати зареєстровано приватного підприємця Анатолія Юрченка:

> **Юрченко Анатолій Анатолійович**, народився 10 грудня 1978 року в селі Русанів Броварського району Київської області, громадянин України, протягом останніх п'яти років проживає на території України, освіта вища, директор, ПП "Профіт-центр", безпартійний, проживає в селі Русанів Броварського району Київської області, судимість відсутня, самовисування.

Постановою ЦВК від 14.08.2012 № **347** (додаток 1) кандидатом у народні депутати зареєстровано безпартійного пеніонера Володимира Петрова:

> **Петров Володимир Георгійович**, народився 24 липня 1956 року в селі Семенівське Калінінського району Тверської області, громадянин України, протягом останніх п'яти років проживає на території України, освіта вища, пенсіонер, безпартійний, проживає в місті Бровари Київської області, судимість відсутня, суб'єкт висування – Партія Пенсіонерів України.

Постановою ЦВК від 14.08.2012 № **355** (додаток 3) кандидатом у народні депутати зареєстровано координатора Комітету визволення політв’язнів Миколу Коханівського:

> **Коханівський Микола Миколайович**, народився 25 травня 1971 року в селищі Приазовське Запорізької області, громадянин України, протягом останніх п'яти років проживає на території України, освіта вища, тимчасово не працює, член політичної партії Конгрес Українських Націоналістів, проживає в місті Києві, судимість відсутня, суб'єкт висування – політична партія Конгрес Українських Націоналістів.

Постановою ЦВК від 15.08.2012 № **397** (додаток 4) кандидатом у народні депутати зареєстровано директора ТОВ "Нафтохімімпекс" Юрія Рибачука:

> **Рибачук Юрій Іванович,** народився 22 вересня 1951 року в селі Горлівка Донецької області, Української РСР, громадянин України, протягом останніх п’яти років проживає на території України, освіта вища, заступник директора, ТОВ "Нафтохімімпекс", член політичної партії Всеукраїнське об’єднання "Батьківщина", проживає в місті Березань Київської області, судимість відсутня, самовисування.

Загалом на даний момент згідно з інформацією, оприлюдненою на сайті Центрвиборчкому, по мажоритарному округу № 97 зареєстровано **29** кандидатів, з них **9** кандидатів у порядку самовисування та **20** кандидатів від політичних партій**.** Звертаємо увагу, що **[на сайті ЦВК](http://www.cvk.gov.ua/pls/vnd2012/WP033?PT001F01=900&pf7331=97)** окрім коротких біографічних даних зареєстрованих кандидатів оприлюднено також їхні **_передвиборчі програми_** та **_декларації про доходи за 2011 рік_**.

> Починаючи з 30 липня, «Маєш право знати» проводить [громадський моніторинг за всіма етапами виборчої кампанії у виборчому окрузі №97](https://mpz.brovary.org/tag/vibori-2012/), до якого входять міста Бровари та Березань, смт Баришівка, Броварський та Баришівський райони. У фокусі нашої уваги – висування кандидатів у народні депутати, процес реєстрації кандидатів, передвиборча агітація, день голосування, підрахунок голосів та оприлюднення результатів виборів.
