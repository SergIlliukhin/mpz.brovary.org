---
title: "Мер Броварів заперечив, що висуватиметься на виборах від партії «Наш край» - ВІДЕО"
date: 2015-08-19
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "vibir-redaktsiyi"
  - "gromadske-telebachennya"
  - "miskiy-golova"
  - "mer-brovariv"
  - "nash-kraj"
  - "novini"
  - "sapozhko"
coverImage: "wp-content/uploads/2015/08/sapozhko_pidpriyemtsi_narodna-rada08-1024x678.jpg"
---

**Міський голова Ігор Сапожко спростував [раніше поширену в ЗМІ інформацію](http://ua.interfax.com.ua/news/press-conference/283681.html) про своє балотування на майбутніх місцевих виборах від новоствореної політичної партії «Наш край». Про це мер Броварів заявив у коментарі журналістам [Броварського громадського телебачення](https://www.facebook.com/hromadskebro.tv?fref=ts) вчора, 18 серпня, одразу після чергового засідання виконавчого комітету Броварської міської ради.**

Відповідаючи на запитання журналістів, **Ігор Сапожко** зазначив, що до нього дійсно звертались представники партії «Наш край» з пропозицією висунути від цієї політичної сили його кандидатуру на посаду броварського міського голови під час майбутніх місцевих виборів. Однак Ігор Сапожко стверджує, що згоди на висунення своєї кандидатури від цієї партії він не давав. Також броварський міський голова зазначив, що звертатиметься до «Нашого краю» з проханням спростувати дану інформацію. Водночас Ігор Сапожко вкотре повідомив, що поки не визначився з тим, чи братиме участь на майбутніх виборах в якості кандидата та від якої партії балотуватиметься, якщо все ж вирішить вдруге позмагатися за крісло броварського мера.

<iframe src="https://www.youtube.com/embed/MG-4G5YTlwo" width="560" height="315" frameborder="0" allowfullscreen="allowfullscreen"></iframe>

Нагадаємо, що 13 серпня [з'явилась інформація](http://ua.interfax.com.ua/news/press-conference/283681.html) про спільну заяву мерів 10-ти міст взяти участь в наступних місцевих виборах під егідою нещодавно створеної політичної партії «Наш край». Окрім інших, свої наміри балотуватися від цієї політичної сили начебто заявили міські голови  Борисполя, Яготина, Боярки, Бучі та інших міст Київщини. Також було зазначено, що до партії увійшли такі одіозні персони як народній депутати **Олександр Фельдман** та **Антон Кіссе**, екс-перший заступник голови КМДА **Олександр Мазурчак**, мери мери Миколаєва та Маріуполя **Юрій Гранатуров** та  **Юрій Хотлубей**. Зокрема, нардеп Олександр Фельдман раніше був обраний до парламенту від Партії регіонів та голосував за «диктаторські закони» 16 лютого, а Юрія Хотлубея звинувачують у сепаратизмі та співпраці з терористами. Інформацію про висунення від «Нашого краю» групи мерів Київщини та зокрема міського голови Ігоря Сапожка розтиражувала низка інформаційних агенцій та видань, зокрема «Інтерфакс», УНІАН, РБК, видання «Дзеркало тижня», «Комсомольска правда», «Цензор» та ін.
