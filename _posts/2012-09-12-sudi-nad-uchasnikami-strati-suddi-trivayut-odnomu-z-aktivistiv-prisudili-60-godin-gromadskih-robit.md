---
title: "«Кату продажної судді» присудили 60 годин громадських робіт"
date: 2012-09-12
tags: 
  - "vitaliy-zaporozhets"
  - "vibir-redaktsiyi"
  - "zatsarniy"
  - "kupap"
  - "lopatinska"
  - "novini"
  - "poshkurlat"
  - "smirnov"
  - "strata-suddi"
  - "sud"
  - "cheh"
---

[![](https://mpz.brovary.org/wp-content/uploads/2012/09/Image00004.jpg)](https://mpz.brovary.org/wp-content/uploads/2012/09/Image00004.jpg)У понеділок, 10 вересня, пройшли одразу два судові засідання з [приводу подій, що відбувалися 4 вересня під час акції «Страта судді»](https://mpz.brovary.org/mirna-aktsiya-starata-suddi-zakinchilas-pobittyam-ta-zatrimannyami-yiyi-uchasnikiv-militsiyeyu/ "Мирна акція «Страта судді» закінчилась побиттям та затриманнями її учасників міліцією"). Судили **Костя Зацарного**, голову секретаріату ОУН(м), який у дійстві виконував роль «ката», та **Руслана Чеха**, члена УНСО, що зачитував вирок судді від імені «Революційного трибуналу». Першого визнали винним та присудили 60 годин громадських робіт, справу другого повернули для належного оформлення. Нагадаємо, 7 вересня до 50 годин громадських робіт [уже засудили Миколу Смірнова](https://mpz.brovary.org/uchasnika-mirnoyi-aktsiyi-strata-suddi-zasudili-do-50-godin-vipravnih-robit/ "Учасника мирної акції «Страта судді» засудили до 50 годин виправних робіт").

**Справа Костянтина Зацарного**

Розгляд справи був призначений на 9:00. Пан Зацарний запізнився на 40 хвилин. Коли увійшов до кабінету судді **Олега Пошкурлата**, йому ніхто не пояснив, що в цей самий момент розпочнеться засідання, де він, окрім судді, буде єдиним присутнім і слухатиме вже готовий вирок щодо нього.

> _«На жаль, потрапив до затору, тому запізнився на 40 хвилин. Поспішав як міг. Гадав, що рішення приймуть без мене, що і сталося. Я спочатку взагалі не зрозумів, коли зайшов до_ _судді, що це і є судове засідання, і мені вже зачитують вирок», - розповів Зацарний._

Ситуація дуже нагадувала судове засідання 7 вересня, коли Миколі Смірнову присудили 50 годин громадських робіт: так само без свідків, без вільних слухачів, без захисника. «Встановлені» дії засудженого ніби писані під копірку: _«Зацарний К. О. вчинив дрібне хуліганство, а саме: голосно вигукував нецензурною лайкою в адресу працівників міліції та працівників Броварського міськрайонного суду Київської області,  на зауваження не реагував, чим порушив громадський порядок та спокій громадян.  Крім того, Зацарний К. О. вчинив злісну непокору законному розпорядженню працівників міліції, а саме відмовлявся припинити хуліганські дії, штовхав працівників ОВС, хапав за одяг, втікав, ображав брутальною лайкою»._

[![](https://mpz.brovary.org/wp-content/uploads/2012/09/dok2.jpg)](https://mpz.brovary.org/wp-content/uploads/2012/09/dok2.jpg)

У постанові сказано, що Зацарний у судовому засіданні вину у вчиненні правопорушень не визнав, але не виключив, що міг вчинити протиправні дії. Костянтин підтвердив це твердження, але зазначив, що він із суддею спілкувався про це ще у п’ятницю, а не під час судового засідання.

Зацарного, так само як і Смірнова, визнали винним у вчиненні адміністративного правопорушення згідно із статтями 173 та 185 КУпАП: «дрібне хуліганство» та «порушення порядку організації і проведення зборів, мітингів, вуличних походів і демонстрацій». Кость також заявив, що буде оскаржувати рішення у апеляційній інстанції, оскільки, на його думку, воно є неправомірним і несправедливим. До того ж він зауважив, що під час сутички міліціонери йому вивихнули руку. Відповідна медична довідка про це зараз у процесі отримання, і він її долучить до апеляційної скарги.

> _Нагадаємо, що [під час акції](https://mpz.brovary.org/mirna-aktsiya-starata-suddi-zakinchilas-pobittyam-ta-zatrimannyami-yiyi-uchasnikiv-militsiyeyu/) Зацарний виконував роль «ката», який безпосередньо вішав ляльку-__суддю. Під час цього процесу йому почали перешкоджати працівники міліції. За словами організаторів акції, правоохоронці попереджали про те, що не допустять «повішання_ _судді»__, однак вони не пояснили, що саме цим буде порушено. Міліціонери хотіли скрутити «ката», але той вирвався і втік на територію ринку «Нива», де відбулося декілька сутичок. Під час останньої, вже на Майдані Свободи, його прикували наручниками до огородження, після чого доправили разом із іншими затриманими до РОВД._

**Справа Руслана Чеха**

Судове засідання мало початися о 13:00. Руслан та відвідувачі чекали майже півтори години, після чого вирішили з'ясувати, в чому полягає затримка. Чех разом із юристом Андрієм Волченком увійшли до кабінету секретаря судді **С. Лопатинської**, що розглядає цю справу.

[![](https://mpz.brovary.org/wp-content/uploads/2012/09/Image00006.jpg)](https://mpz.brovary.org/wp-content/uploads/2012/09/Image00006.jpg)

Після нетривалого перебування всередині, Руслан взявся писати заяву на ознайомлення з матеріалами справи, яку згодом зареєстрував і віддав судді.

Пізніше активісти, присутні у коридорі, помітили, що дільничний міліціонер писав пояснення просто у кабінеті секретаря судді. За словами юриста Волченка, цей факт є незрозумілим і нікчемним, адже правоохоронець не має стосунку до подій 4-го вересня.

Також, як з’ясувалось, Руслан після звільнення від «запрошення на бесіду» у РОВД не підписував жодного протоколу про адміністративне правопорушення. Копію документа йому не надали. Водночас, протокол складений таки був, оскільки про нього йдеться у постанові судді, згідно з якою _«10.09.2012 року до Броварського міськрайонного суду Київської області надійшов адміністративний матеріал від начальника Броварського МВ ГУ МВС України в Київській області про притягнення до адміністративної відповідальності Чеха Руслана Вадимовича за ст. 173 КУпАП»._

[![](https://mpz.brovary.org/wp-content/uploads/2012/09/dok1.jpg)](https://mpz.brovary.org/wp-content/uploads/2012/09/dok1.jpg)

Далі суддя зазначає, що протокол був складений із порушеннями, оскільки Руслан Чех є інвалідом 2 групи та перебуває на обліку у психіатра, а тому його інтереси у суді має представляти законний представник. Органи внутрішніх справ цього не виконали, тому суддя повернула протокол до начальника Броварського МВ ГУ МВС України в Київській області для належного оформлення документа.

> _Очевидно, що це не останній суд над учасниками акції «Страта судді». «Маєш право знати» стежитиме за подальшими подіями та повідомлятиме про них своїх читачів._
