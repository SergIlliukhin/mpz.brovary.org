---
title: "З 21 лютого проїзд у маршрутках Київ-Бровари подорожчає до 7.50 грн"
date: 2015-02-20
author: 
  username: "yschenko"
  display_name: "Ірина Ющенко"
tags: 
  - "brovary"
  - "brovarski-marshrutki"
  - "vibir-redaktsiyi"
  - "novini"
  - "tarifi"
  - "tsina-na-proyizd"
coverImage: "wp-content/uploads/2015/02/41.jpg"
---

**_[![3](https://mpz.brovary.org/wp-content/uploads/2015/02/32.jpg)](https://mpz.brovary.org/wp-content/uploads/2015/02/32.jpg)_Дочекалися: за столичними перевізниками проїзд у маршрутках підвищили й приміські. Про значний стрибок цін на проїзд броварські перевізники не говорять, однак підтверджують: плата все ж зросте, і це - вимушена міра, адже ніхто не буде працювати собі в збиток.**

За інформацією [видання «Сегодня»](http://kiev-ukr.segodnya.ua/ktransport/proezd-v-kievskih-marshrutkah-mozhet-podorozhat-na-70-593241.html), перевізники області подали до Київської облдержадміністрації колективне звернення про перегляд тарифів у бік збільшення. У КОДА цю інформацію журналістам видання підтвердили, проте в управлінні інфраструктури і туризму Київської облдержадміністрації повідомили, що ніякого рішення з цього питання наразі немає.

Згідно з останнім розпорядженням голови  КОДА від 5.05.2014 р. №120 тариф на перевезення пасажирів автобусами, які працюють у звичайному режимі руху в приміському та міжміському внутрішньообласному сполученні у межах Київської області, становить **0,35 грн за 1 км проїзду** (без урахування ПДВ та страховки). Проте в управлінні зауважили: таблицю вартості проїзду на маршруті перевізник формує самостійно.

[![10495001_655312531263947_1412889009485758879_o](https://mpz.brovary.org/wp-content/uploads/2015/02/10495001_655312531263947_1412889009485758879_o.jpg)](https://mpz.brovary.org/wp-content/uploads/2015/02/10495001_655312531263947_1412889009485758879_o.jpg)

У своєму [пості](https://www.facebook.com/dmytro.khrystyuk/posts/655312767930590) на "Фейсбуці" заступник голови КОДА **Дмитро Христюк** повідомив: _"Сьогодні провів попереднi громадськi обговорення стосовно тарифів на перевезення пасажирів у Київській області, в ході якого взяли участь представники Ради перевізників, Громадскої ради Киïвськоï областi, представники Управління інфраструктури та туризму КОДА, оскільки питання підвищення тарифів на проїзд потребує врахування позиції як пасажирів, так і перевізників. У зв'язку з підвищенням цін на паливно-мастильні матеріали та запчастини, підприємці змушені піднімати ціну, але ж платоспроможність населення не зросла. З метою напрацювання проекту розпорядження на засіданні ініціювали створення робочої групи. Обговорення проекту триватиме 30 днів з моменту розміщення на офіційному сайті облдержадміністрації. Наголошую - жодне рішення не буде прийматися без думки громадськості"._

**[![1](https://mpz.brovary.org/wp-content/uploads/2015/02/14.jpg)](https://mpz.brovary.org/wp-content/uploads/2015/02/14.jpg)**

**Володимир Гончаренко** **-** директор ВАТ «Броварське АТП №13209», яке обслуговує в Броварах маршрути №403-А, 404 та кілька міжміських, підтверджує: минулоріч перевізники  Броварів  погодили із КОДА ціну 0, 35 грн за 1 км, однак по ній не їздили. _«Хотіли відразу підняти вартість проїзду, однак броварчани були дуже невдоволені, тому подорожчання й відстрочили -  залишили 6, 50 грн до Києва та 2,50 по місту. Тим більше, тоді не було такого стрімкого подорожчання практично на все, та і долар більш-менш тримався. Однак нині ситуація дуже змінилася: лише за тиждень дизпаливо виросло з 17 до 21 грн, масло – до 85 грн за літр. Тому ми й піднімаємо ціну до **раніше погодженого рівня**, і ніяк не більше. Із 21 лютого проїзд до Києва подорожчає на 1 гривню і становитиме **7,50 грн**. Ціну по місту погодили на зборах перевізників за участю заступника міського голови Василя Андрєєва. По місту ціна зросте на 50 копійок і становитиме **3 грн.** На міжміських маршрутах плату за проїзд ми (_перевізники – авт_.) ні з ким не погоджуємо, встановлюємо самі, адже там працює принцип конкуренції»._

**[![4](https://mpz.brovary.org/wp-content/uploads/2015/02/41.jpg)](https://mpz.brovary.org/wp-content/uploads/2015/02/41.jpg)**

У свою чергу заступник міського голови **Василь Андрєєв** стверджує, що під час зборів із перевізниками ніяких рішень не приймалося, також не було рішення і виконкому про підняття тарифів по Броварах до 3 грн.

Перевізники кажуть, що про подорожчання проїзду попередили людей ще за 3 дні, тож сподіваються на розуміння, адже це підвищення – збалансоване рішення, при якому і транспорт не зупиниться, і люди  зможуть собі дозволити надалі користуватися маршрутками.
