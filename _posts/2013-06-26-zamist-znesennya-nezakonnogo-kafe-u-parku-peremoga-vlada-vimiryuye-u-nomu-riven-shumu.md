---
title: "Замість знесення незаконного кафе у парку «Перемога» влада вимірює у ньому рівень шуму"
date: 2013-06-26
tags: 
  - "brovary"
  - "vibir-redaktsiyi"
  - "dikson"
  - "kafe"
  - "kafe-park"
  - "militsiya"
  - "novini"
  - "park"
  - "park-peremoga"
  - "ses"
  - "fatyeyeva"
  - "shum"
---

[![Кафе Парк 7](https://mpz.brovary.org/wp-content/uploads/2013/06/Kafe-Park-7.jpg)](https://mpz.brovary.org/wp-content/uploads/2013/06/Kafe-Park-7.jpg)Виявляється, у парку "Перемога", [нещодавні події](https://mpz.brovary.org/krivavi-sutichki-vidbulis-u-brovarah-mizh-meshkantsyami-ta-zabudovnikami-tsentralnogo-parku/) в якому стали центральною темою всеукраїнських ЗМІ, існує ще одне місце, що серед мешканців довколишніх багатоповерхівок має славу затятого порушника громадського спокою та тиші. Кафе під нехитрою назвою «Парк», розташоване по вул. Возз’єднання навпроти ТЦ «Форум» , часто-густо «грішить» гулянками до ранку з гучною музикою, п’яним галасом та бійками. Та, як з’ясувалось, відверта неповага до правил дотримання тиші – не єдине порушення з боку кафе, і для того, щоб припинити безлад у міському парку, в органів влади є всі підстави для значно радикальніших дій, які «чомусь» не проводяться.

**Шум-гам у нічний час**

Обурені мешканці вул. Возз’єднання неодноразово звертались зі скаргами на гучну музику та викрики п’яних відвідувачів в нічний час. У результаті їхніх звернень міська влада доручила начальнику броварської міліції та очільнику броварської СЕС розібратись у ситуації, посилити контроль за дотриманням правил тиші в парку «Перемога» та здійснити заміри рівнів шуму від звуковідтворювальноїапаратури в кафе "Парк" та рівнів шуму в квартирах будинку №7 по вул. Возз’єднання.

[![Кафе Парк 4](https://mpz.brovary.org/wp-content/uploads/2013/06/Kafe-Park-4.jpg)](https://mpz.brovary.org/wp-content/uploads/2013/06/Kafe-Park-4.jpg)

[![Кафе Парк 6](https://mpz.brovary.org/wp-content/uploads/2013/06/Kafe-Park-6.jpg)](https://mpz.brovary.org/wp-content/uploads/2013/06/Kafe-Park-6.jpg)

[![Кафе Парк 8](https://mpz.brovary.org/wp-content/uploads/2013/06/Kafe-Park-8.jpg)](https://mpz.brovary.org/wp-content/uploads/2013/06/Kafe-Park-8.jpg)

В результаті працівники Броварського ГУ МВС таки встановили в даному кафе факт порушення тиші в нічний час доби, про що було складено протокол на гр. Діксона К. К.про адміністративне правопорушення по ст. 182 Кодексу про адміністративні порушення, який направили адмінікомісії при Броварській міській раді для притягнення пана Діксона до відповідальності. Крім того, правоохоронці провели з ним профілактичну бесіду та винесли офіційне застереження про недопустимість протиправної поведінки у подальшому.

**Самозахоплення паркової землі**

Проте усі ці профілактичні бесіди та попередження виглядають дивно, зважаючи на те, що цей заклад вже давно мав бути взагалі демонтований, а місце у парковій зоні мало бути звільнене. Ще у 2010 році броварська міська рада не продовжила фізичній особі-підприємцю Фатеєвій Галині Миколаївні термін користування земельною ділянкою площею 0,0388 га для обслуговування павільйону та грального майданчику з формулюванням – «**_у зв’язку з недоцільністю розміщення павільйону на землях рекреаційного призначення_**».

У травні 2011 року Господарський суд Київської області за позовом міськради  наказав примусово звільнити самовільно зайняту земельну ділянку, а через кілька місяців державна виконавча служба відкрила виконавче провадження про знесення самовільно збудованої будівлі кафе «Парк». Це було у жовтні 2011 року, тобто понад півтора роки тому, а кафе і досі працює. При чому, не лише без права користуватись землею у міському парку, а й взагалі без інших належних документів. Як нам стало відомо, ФОП Фатєєва Г .М. не отримувала у броварському виконкомі жодних документів стосовно діяльності в сфері ресторанного бізнесу.

[![Кафе Парк 5](https://mpz.brovary.org/wp-content/uploads/2013/06/Kafe-Park-5.jpg)](https://mpz.brovary.org/wp-content/uploads/2013/06/Kafe-Park-5.jpg)

[![Кафе Парк 2](https://mpz.brovary.org/wp-content/uploads/2013/06/Kafe-Park-2.jpg)](https://mpz.brovary.org/wp-content/uploads/2013/06/Kafe-Park-2.jpg)

Зважаючи на це, ситуація, коли можновладці дають доручення для міліції та СЕС «посилити контроль за дотриманням правил тиші» у закладі, у якого немає законних підстав для функціонування та користування землею, виглядає абсурдно. Може, варто було б усі зусилля спрямувати в інше русло і замість замірів рівня шуму все ж таки демонтувати кафе, що вже давно стало кісткою в горлі для громадян. У такому разі було б вирішено обидві проблеми – і ліквідовано джерело шуму, що дратує місцевих мешканців, і прибрано генделик, який не має належних документів для своєї діяльності.

> P.S: Відверто кажучи, дивує, як цьому сумнозвісному кафе взагалі вдається так довго існувати. І не лише через незаконність, а й через мало привабливий зовнішній вигляд (він нагадує типову «базарну» наливайку) та вельми невдале сусідство… з громадським туалетом (при сильному вітрі з боку вбиральні клієнтам, що сидять на літньому майданчику, аромат має неабияк псувати апетит). Проте, вочевидь, довге життя закладу, який в народі називають кафе «Парк Де Туалет», попри судові рішення та виконавчі провадження має свої причини, незафіксовані у жодних законних документах…
