---
title: "Під Броварами поїзд переїхав людину, чоловік не вижив, – поліція"
date: 2017-04-05
categories: 
  - "novyny"
tags: 
  - "avariya"
  - "brovary"
  - "vidirvalo"
  - "vidrubalo"
  - "elektrychka"
  - "koliyi"
  - "novini"
  - "noga"
  - "pereyihav"
  - "poyizd"
  - "potyag"
  - "smert"
---

**У Броварському районі місцевий мешканець переходив залізничну колію, де його збив потяг. Молодому чоловікові відрізало ногу. Згодом хлопця побачив машиніст наступної електрички, що їхала цим шляхом. Постраждалого підібрали та доправили до броварського вокзалу, де медики констатували смерть. Про це [повідомляє](https://kv.npu.gov.ua/uk/publish/article/236566) відділ комунікації поліції Київської області.**

Як зазначено в повідомленні, після зупинки електропоїзда 27-річному чоловікові надали першу медичну допомогу та помістили до вагона поїзда задля транспортування до медичного закладу. Однак, на Броварському вокзалі медики діагностували смерть потерпілого.

Правоохоронці зазначають, що за цим фактом відкрите кримінальне провадження за **ч. 3 ст. 276** Кримінального кодексу України – «_порушення працівником залізничного, водного або повітряного транспорту правил безпеки руху або експлуатації транспорту_». Обставини трагедії з’ясовують.

Нагадаємо, 22 лютого уздовж колії неподалік броварського вокзалу [виявили](https://mpz.brovary.org/u-brovarah-zhinka-zagynula-pid-poyizdom/) тіло 57-річної місцевої мешканки. Як з’ясувала слідчо-оперативна група, жінка загинула на місці від отриманих травм. Напередодні вона перетинала залізничні колії у невстановленому місці та була збита електропотягом.
