---
title: "Міліція запрошує на рarty «Регіони».  Вхід вільний!"
date: 2012-11-30
categories: 
  - "kolonka-avtora"
tags: 
  - "lisenko"
---

Останніми роками часто доводиться читати смішні міліцейські постанови про відмову в порушенні кримінальної справи про перешкоджання журналістської діяльності, в яких ті намагаються хоча б якось викрутитись, аби відмазати порушників. Інколи в них це виходить більш-менш притомно, але найчастіше – суцільна ахінея.

З часом до цього звикаєш і вже не звертаєш особливої уваги на подібні перли. Але інколи трапляються документи, як то кажуть, «из ряда вон».

Гарне закінчення робочого тижня мені подарував молодший лейтенант Лисенко, який виніс чергову постанову про відмову в порушенні кримінальної справи за фактом [перешкоджання](http://www.pravda.com.ua/news/2012/10/20/6975080/) журналістам біля «Прометею» під час візиту Азарова. Подібну постанову винесла і прокуратура, і наразі ми готуємо плацдарм для масованого юридичного арт-обстрілу цих «кривоохоронців» із застосуванням різних видів важкої зброї. В подробиці я зараз не вдаватимусь з кількох причин, але спробую підняти настрій нашим читачам, «препарувавши» «казку на ніч» від пана Лисенка.

Початок документу – оптимістичний: виявилось, що в той день «охоронники» (с) (неологізм від броварського міліціянта) Азарова розбили не два, як було насправді, а цілих три мобільних телефони! Щоправда, власне біля «Прометею» таке зробили лише з однією мобілкою – моєю. А телефон Дяченко начебто не чіпали, хоча саме факт нищення її техніки найкраще видно на загальновідомому відео. Але хай так – десь же мають бути ще два зламаних «регіоналами» апарати!

[![](https://mpz.brovary.org/wp-content/uploads/2012/11/Scanned001-31.jpg "[Scanned]001 (3)")](https://mpz.brovary.org/wp-content/uploads/2012/11/Scanned001-31.jpg)

В уяві м. лт. Лисенка, знайшлись вони… аж біля ТРК «Термінал». Згідно з текстом постанови, поблизу «Терміналу» невідомі розбили мобільний телефон також невідомій _«журналістці місцевого Інтернет видання «Маєш право знати», а інший… **активістці** організації «Наступ»_ (цитата з постанови).

> Громадянська кампанія «Наступ» оголошує в розшук цю не названу активістку, інформації про яку не маємо в своєму розпорядженні навіть ми. Таємна незнайомко! Якщо ти справді була тоді біля "Терміналу" і тобі також побили техніку – вийди на зв'язок та напиши заяву в міліцію! Там, звичайно, тобі не допоможуть, але хоча б ще один «перл» міліцейської фантазії отримаємо для нащадків.

Найцікавіше починається на другій сторінці постанови: _«Близько 10 години прибула група прихильників партії ВО «Свобода» та партії «Удар» **на чолі** **з Качором А.В.,** які намагались пройти до приміщення «Прометей» де відбувалось зібрання членів «Парті Регіони»._

[![](https://mpz.brovary.org/wp-content/uploads/2012/11/Scanned001-5.jpg "[Scanned]001 (5)")](https://mpz.brovary.org/wp-content/uploads/2012/11/Scanned001-5.jpg)

Так і бачу себе на чолі бойової колони зі «свободівців» та «ударівців», розмахуючи кулеметом при вході в «Прометей». Дякую Лисенку, що в документі увіковічнив мої найсміливіші мрії, які, на жаль, поки не мають нічого спільного з реальністю.

Утім, головна смакота постанови – в наступному реченні: _«В подальшому між прихильниками «Партії Регіони» та Качором А.В. у зв’язку з тим, що останній намагався **увірватись** до приміщення, де…»_ – УВАГА! -  _«…**заплановано зібрання та недопущення провокацій з боку Качора А.В**.»_.  Знімаю перед молодшим лейтенантом Лисенком Ігорем Вікторовичем капелюха! Нарешті ми достеменно та з офіційного джерела дізнались, що ж саме тоді було заплановано в «Прометеї»! Виявляється 20 жовтня, за вісім днів до виборів в Бровари зігнали обласний партактив, запросили губернатора Присяжнюка, прем’єра Азарова, мера Броварів Сапожка та голову місцевої РДА Іваненка на «зібрання та недопущення провокацій з боку Качора А.В.»! Здається, це вже занадто, пане Лисенко. Лестощі лестощами, але ж потрібно знати міру.

Ну і наостанок – цікаве спостереження: зверніть увагу, як броварські міліціонери називають в офіційних документах президентську партію. Інколи «Парті Регіони» (це взагалі жесть), а найчастіше – «Партія Регіони». А що? «О чьом віжу – то і паю»! Люди ж саме так говорять: «регіонали», «ригі», «кровосісі», «регіони», то чим міліція гірше? Вона ж бо з народом!

На останок хочу ще раз подякувати молодшому лейтенанту броварського МВ ГУ МВС Ігорю Вікторовичу Лисенко за цей чудовий зразок сучасної міліцейської сюрреалістичної документалістики. Зі свого боку презентую хоч і не такий шикарний, а значно скромніший, проте теж подаруночок, аби увіковічнити ще одну зірку броварської міліції в мережі. Бровари мають таланти! А броварські міліціонери – і поготів.

[![](https://mpz.brovary.org/wp-content/uploads/2012/11/Igor-Lisenko-Brovari.jpg "Ігор Лисенко Бровари")](https://mpz.brovary.org/wp-content/uploads/2012/11/Igor-Lisenko-Brovari.jpg)
