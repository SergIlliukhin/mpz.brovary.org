---
title: "Конкурс на вивезення сміття у Броварах «розіграли» фірми батька і сина"
date: 2017-07-04
author: 
  username: "yschenko"
  display_name: "Ірина Ющенко"
categories: 
  - "rozsliduvannya"
  - "vlada"
tags: 
  - "brovary"
  - "vibir-redaktsiyi"
  - "vivezennya-smittya"
  - "konkurs-na-vyvezennya-smittya"
  - "novini"
  - "pp-ammuson-kyyiv"
coverImage: "wp-content/uploads/2017/07/12.jpg"
---

**Віднині в Броварах новий перевізник сміття - столична фірма ПП «Амуссон Київ», яка замінила "Комунтранс" і яка виконуватиме послуги з вивезення твердих побутових відходів (ТПВ) на території м. Бровари у найближчі 5 років. Саме це підприємство 29 червня виграло конкурс, на участь у якому подали заявки 4 фірми. До появи в Броварах нового переможця з вивезення сміття в міськраді ретельно готувалися: ще до оголошення конкурсу місто надало в оренду ПП «Амуссон Київ» під офіс нежитлове приміщення, а наближені до влади депутати ненав’язливо її лобіювали. Саме ж підприємство також старанно готувалося до важливої події: підбирало фірми, які б взяли участь у конкурсі, але на перемогу не претендували. «Готувалася» і конкурсна комісія: у день засідання її склад раптом змінився, а сам конкурс відбувався в умовах таємності та строгої секретності.**

Навесні цього року броварська міська влада [розірвала договір](https://mpz.brovary.org/brovarska-vlada-rozirvala-ugodu-z-tov-komuntrans-brovary/) з **ТОВ «Комунтранс-Бровари»** (попередній перевізник ТПВ) через шлейф нарікань, невдоволення та скандалів. Такий ганебний фінал обумовлений не менш ганебним стартом, адже тодішній конкурс на перевізника, що відбувся **13.03.2013 р**., бул лише фікцією: у ньому взяли участь усього **2** фірми, які пов’язані між собою родинними зв’язками; переможцем стало підприємство, яке було створено за пару місяців і яке на своєму балансі не мало жодної техніки та майна, а статутний фонд підприємства складав аж **1000 грн**; зате інвестиційні зобов’язання сягали **1 млн грн**. Та ці зобов’язання фірма не виконала. Так як і зобов’язання вчасного та якісного вивезення відходів. Проте практично всі 4 роки «Комунтранс-Бровари» влада міста наполегливо підтримувала. Власне, це і зрозуміло, адже обирали переможця конкурсу виключно чиновники – без участі депутатів і громадськості.

**Чергова випадковість чи стабільна закономірність?**

Здавалося б, чиновники мали б урахувати попередні помилки, халепи, зробити висновки та нарешті розпочати працювати на благо громади. Однак конкурс на нового перевізника сміття ще не був оголошений, а в соцмережах поповзли чутки, що наступний «переможець» уже відомий. Як стало відомо нашим журналістам із власних джерел, в найближчому оточенні мера вже давно озвучувалася назва **ПП «Амуссон Київ»** та лобіювалося це підприємство. Згідно з рішенням комісії з оренди об’єктів комунальної власності від **17 травня 2017 р.**, (тобто ще до проведення конкурсу на перевізника) ПП «Амуссон Київ» отримало під офіс в оренду на 2 роки і 11 місяців нежитлове приміщення 60 кв. м в окремій  будівлі по вул. Металургів, 52/1. Тому, ймовірно, конкурс на перевізника відходів, що пройшов **29.06.2017 р**., відбувався не менш «містично», ніж і 4 роки тому.

29 червня, за дві години до початку засідання комісії, її голова **Григорій Голубовський** (заступник мера) та заступниця голови **Галина Плотнікова** (очільниця УЖКГ) на дзвінки не відповідали, а члени комісії за годину до початку засідання «не знали» о котрій годині це відбудеться та де саме. Оголошення на сайті міськради також не було. Ймовірно тому на конкурсі не було жодного депутата, мінімум преси і лише 2 активістки. І знову ж таки, в складі конкурсної комісії – фактично одні чиновники. Єдиний депутат **Борис Дудко** був присутній, але в роботі комісії активної участі не приймав.

[![](https://mpz.brovary.org/wp-content/uploads/2017/07/10.jpg)](https://mpz.brovary.org/wp-content/uploads/2017/07/10.jpg)

\[caption id="attachment\_72228" align="aligncenter" width="600"\][![](https://mpz.brovary.org/wp-content/uploads/2017/07/5.jpg)](https://mpz.brovary.org/wp-content/uploads/2017/07/5.jpg) Олександр Рєзнік та Тетяна Нагорна\[/caption\]

На початку засідання з’ясувалося, що голова комісії вже не пан Голубовський, а інший заступник мера - **Олександр Рєзнік**. Змінилася і заступниця голови комісії: замість пані Плотнікової вела засідання заступниця голови УЖКГ **Тетяна Нагорна**. Та про зміну складу комісії на сайті міськради також не було повідомлено. Однак комісія переконувала у зворотному, демонструючи додаток до рішення виконкому, датований 27 червня за № 388. Насправді ж на сайті міськради такого рішення не було, а станом на сьогодні (4 липня) і немає. Як повідомив нашим журналістам Олександр Рєзнік, про своє «призначення»  він дізнався від начальниці УЖКГ Галини Плотнікової ранком у день засідання комісії і був поставлений перед фактом, позаяк Григорій Голубовський пішов у відпустку. Тож рішення виконкому про зміну складу було «склепано» на ходу.

[![](https://mpz.brovary.org/wp-content/uploads/2017/07/16-Dodatok-do-rishennya-vykonkomu-yakogo-na-sajti-nemaye.png)](https://mpz.brovary.org/wp-content/uploads/2017/07/16-Dodatok-do-rishennya-vykonkomu-yakogo-na-sajti-nemaye.png)

Також члени комісії переконували журналістів та активістів, що на сайті міськради у додатку до рішення виконкому про [оголошення конкурсу](https://brovary-rada.gov.ua/documents/27297.html) конкурсна документація є, однак, станом на 30 червня, в обох файлах містився лише склад комісії. Помилка чи свідоме рішення? [Конкурсна документація](http://onedrive.live.com/view.aspx?resid=76CC13A1B9E773BD!4247&ithint=file%2cdocx&app=Word&authkey=!AL1w3ewl-hulYC4) з’явилася вже після конкурсу – 3 липня.

**Закритий відкритий конкурс**

Загалом засідання конкурсної комісії відбувалося в умовах таємності та суворої секретності: конверти розрізали, переглядали вміст, тихенько перешіптуючись, рахували сторінки і відкладали в бік. Хоча у **п.22** [Постанови Кабміну](https://zakon3.rada.gov.ua/laws/show/1173-2011-%D0%BF) від 16.12.2011 р. «Питання надання послуг із вивезення побутових відходів» зазначено: «Під  час  розкриття  конвертів з конкурсними пропозиціями конкурсна комісія… оголошує інформацію про найменування та місцезнаходження кожного учасника конкурсу, **критерії оцінки конкурсних пропозицій».** 

[![](https://mpz.brovary.org/wp-content/uploads/2017/07/2.jpg)](https://mpz.brovary.org/wp-content/uploads/2017/07/2.jpg)

[![](https://mpz.brovary.org/wp-content/uploads/2017/07/3.jpg)](https://mpz.brovary.org/wp-content/uploads/2017/07/3.jpg)

Коли вміст всіх конвертів було переглянуто, комісія побажала залишитися сам на сам, а згодом повідомила, що переможця на перевезення сміття оголосять лише наступного дня. Тоді ж і оприлюднять протокол конкурсу. Однак цього не сталося ні наступного дня, ні через кілька днів. Згідно з **п.29** Постанови Кабміну, "**рішення про результати проведення конкурсу приймається конкурсною комісією на засіданні** у присутності не менше, як половини її складу **відкритим голосуванням** простою більшістю голосів... і оформляється протоколом, який підписується усіма членами комісії, що брали участь у голосуванні".

**Неконкурентні конкуренти**

Участь у конкурсі на виконання послуг із вивезення побутових відходів (крім рідких) на території м. Бровари  взяли **4** фірми: ТОВ «Ековтор-Транс», ПП «Амуссон Київ», ТОзВ «А-Муссон», ТОзВ «Парагона-16». Із 4 претендентів на перевізника відходів прибуло лише 2: власники фірм ПП «Амуссон  Київ» та ТОзВ «А-Муссон». Очолюють ці підприємства однофамильці – **Сергій Маковський та Анатолій Маковський.**

\[caption id="attachment\_72227" align="aligncenter" width="600"\][![](https://mpz.brovary.org/wp-content/uploads/2017/07/4.jpg)](https://mpz.brovary.org/wp-content/uploads/2017/07/4.jpg) Сергій та Анатолій Маковські\[/caption\]

Просто однофамильці? Судіть самі. Згідно з даними Єдиного державного реєстру юридичних осіб, **ТОзВ «А-Муссон»** - фірма із м. Суми. На ринку  - з травня 2007 р. Займається збиранням безпечних та небезпечних відходів, будівництвом житла, технічним обслуговуванням та ремонтом автотранспортних засобів. Розмір статутного капіталу товариства – 5 млн грн. Засновник і власник фірми – **Анатолій Володимирович Маковський**, який прописаний за адресою м. Київ, вул. Курська, 13-В, кв.60. До речі, в грудні 2014 р. проти  юридичної особи було відкрито виконавче провадження. Із 2011 р. Анатолій  Маковський  також є власником і керівником іншого товариства, заявленого на конкурсі, - **«Парагона-16»,** що в основному займається виробництвом неметалевих мінеральних виробів, оптовою торгівлею паливом та наданням в оренду автомобілів. Столична фірма зареєстрована на бульв. Лесі Українки, 28, кв. 313 у травні 2009 р. Розмір внеску до статутного  фонду складає  11 млн. грн.

\[caption id="attachment\_72230" align="aligncenter" width="600"\][![](https://mpz.brovary.org/wp-content/uploads/2017/07/7.jpg)](https://mpz.brovary.org/wp-content/uploads/2017/07/7.jpg) Маковський-старший\[/caption\]

**ПП «Амуссон Київ»** засновано в 2003 р. і зареєстровано в Києві також за адресою бульв. Лесі Українки, 28, кв. 313. Основний вид діяльності – надання в оренду автомобілів і легкових автотранспортних засобів. Інший КВЕД – збирання безпечних відходів. Розмір статутного капіталу - 5 млн грн. Кінцевий бенефеціарний власник і керівник із лютого 2016 р. – **Сергій Анатолійович Маковський**, який, як і Анатолій Маковський, прописаний по вул. Курська, 13-В, кв.60. Тобто, це син пана Маковського.

\[caption id="attachment\_72229" align="aligncenter" width="600"\][![](https://mpz.brovary.org/wp-content/uploads/2017/07/6.jpg)](https://mpz.brovary.org/wp-content/uploads/2017/07/6.jpg) Маковський-молодший\[/caption\]

І остання, 4-та фірма-конкурент, яка взагалі на конкурсні торги не з’явилася **\- ТОВ «Ековтор-Транс»**, яка зареєстрована в Києві в жовтні 2013 року. Засновник – Надія Леонідівна Липовецька. Розмір статутного капіталу фірми складає лише 1000 грн. Фактично, нуль.

Як [зазначено](http://1drv.ms/i/s!AvmWrUUCIfRMgSMXiiLJc5GbvQpa) в [протоколі](http://1drv.ms/i/s!AvmWrUUCIfRMgSSd9AUJSQnnjDtQ) [комісії](http://1drv.ms/i/s!AvmWrUUCIfRMgSX2-mXYSCFZAdI-), в пропозиціях ТОВ «А-Муссон» та ТОВ «Ековтор-Транс» не було довідок із органів фіксальної служби про відсутність заборгованості, тому ці фірми до подальшої участі у конкурсі комісія не допустила. Зауважте: пан Маковський, що є власником двох фірм, чомусь для «Парагона-16» надав усі довідки, а для «А-Муссон» - одну надати забув. Тож у кінцевому результаті «змагалися» лише 2 фірми: одна із фірм батька - «Парагона-16» та фірма сина – ПП «Амуссон Київ». Оцінка конкурсних пропозицій засвідчила: із рахунком **54:10** перемогло **ПП «Аммусон Київ»**. Під час засідання виконкому міськради **4 липня**  міський голова назвав конкурс прозорим, відкритим і конкурентним.

**Про переможця**

Судячи з виставлених комісією найвищих балів, для перевезення сміття ПП «Амуссон Київ» має власний спецтранспорт, базу, у відмінному стані контейнерний парк, склопластичні контейнери від 50 шт., спецтранспорт для забору цих контейнерів, систему навігації, медпункт, транспорт для миття контейнерів (орендований), підземний накопичувач заглибленого типу. Також  фірма займається сортуванням відходів із вилученням вторинної сировини, а обсяг інвестицій у галузь для підвищення якості надання послуг становить понад 300 тис грн. За словами начальниці УЖКГ Галини Плотнікової, згідно із затвердженою інвестиційною програмою, підприємство зобов'язується замінити всі контейнери по місту та встановити підземні, а до 1 січня 2018 р. має запровадити сортування сміття мінімум на 4 компоненти. Зобов'язується "Амуссон Київ" навіть побудувати в Броварах сортувальну лінію.

[![](https://mpz.brovary.org/wp-content/uploads/2017/07/1.jpg)](https://mpz.brovary.org/wp-content/uploads/2017/07/1.jpg)

Найвищий бал отримало підприємство і за найдешевшу пропозицію з надання послуг із вивезення сміття. Так, за вивезення побутових відходів за 1 куб.м ціна складатиме:

- для броварчан, які проживають у багатоповерхових будинках, - **64,84 грн/м куб**  із ПДВ;
- в одноповерхових будинках при умові укладання договору – **63,23 грн/м** **куб** з ПДВ та при умові придбання пакетів – **105,91 грн/м куб**;
- для  бюджетних установ – **66,00 грн/м куб**.

Рішенням виконкому ці тарифи на послуги з вивезення побутових відходів погоджено.

До слова, в Сумах за місяць із людини, що проживає у багатоповерхівці, фірма ТОзВ «А-Муссон» - фірма батька, [нараховує](http://a-musson.com/vazhliva-informatsiya-pro-novi-tarifi-tov-a-musson/) **10,93 грн**, у приватному секторі з 1 людини – **7,79 грн**, для бюджетних організацій - **48,76 грн/м.куб.**

**Перспектива для Броварів**

Конкурс відбувся, і це – плюс. Та міська рада знову наступила на ті ж «граблі»: в Броварах знову не чули про принципи добросовісної конкуренції, відкритості та неупередженості. Та чи є надія хоча б на те, що переможець буде добросовісним перевізником та виконає свої інвестиційні зобов’язання? Позаяк фірми, які взяли участь у конкурсі, безперечно споріднені, тож не варто забувати про вплив і досвід батька. Як [повідомляє](http://sts.sumy.ua/publication/sumi-potopayut-u-smitti-abo-yak-pratsyuye-a-musson.html) сумський місцевий телеканал,  компанія «А-Муссон» зайшла на сумський ринок зі скандалом і стала практично сумським монополістом. Та сумчани [нарікають](http://sts.sumy.ua/society/u-sumah-smittyevi-baki-a-musson-plodyat-targaniv.html) на непорядність організації, яка [невчасно вивозить](http://sts.sumy.ua/society/smittyam-po-a-musson-sts-doluchilisya-do-radikalnoyi-aktsiyi-abi-v-sumah-bulo-chisto-foto-video.html) сміття, а ціни містян також не влаштовують.

А минулого тижня фірмою зацікавилася Сумська прокуратура: главбуха «А-Муссон» [звинувачують](http://www.0542.ua/news/1703673) у підробці документів та ухилянні від сплати податків у казну міста на суму **1,6 млн грн.**

[![](https://mpz.brovary.org/wp-content/uploads/2017/07/fG-Fq2a6v0c.jpg)](https://mpz.brovary.org/wp-content/uploads/2017/07/fG-Fq2a6v0c.jpg)

Як [стверджує](https://mpz.brovary.org/komuntrans-uhodyt-problemy-zalyshayutsya-na-zamitku-chynovnykam-ta-majbutnomu-pereviznyku/) **Леонід Черепєйнік** - депутат міськради та директор підприємства «Бровари-Вторма», яке здійснює переробку та утилізацію відходів, останні 6 років броварчани платять за відходи по завищених тарифах. А все тому, що облік відходів у Броварах ніхто ніколи не вів, тому виконком своїм рішенням від 14.12.2010 без докорів сумління ввів максимально можливі норми – **0,223 куб.м** на особу (при "вилці" 0,11-0,24 куб.м). Так «Комунтранс-Бровари**»** отримував гроші за ті відходи, яких насправді не було. Чиновники мали б, врешті решт, перерахувати тарифи на вивіз відходів, які протягом останніх 4 років незмінно складають **34,66 грн** за 1 куб.м. На думку фахівця, саме запровадження сортування сміття дозволить сформувати прозорий тариф, який буде виграшним для обох сторін: люди не переплачуватимуть, а перевізник не залишиться у збитку. І, не менш важливо: сортування сміття дозволить уникнути  львівської ситуації, адже нині увесь Броварський район везе сміття на полігон «Десна-2», що за Рожівкою, який практично переповнений. Максимум рік - і  полігон зупинить свою роботу, а облаштуванням нового полігону ні в Броварах, ні в районі не переймаються. Тож якщо Бровари не розпочнуть сортувати сміття, його цілком може очікувати доля Львова.

**Фото - авторки**
