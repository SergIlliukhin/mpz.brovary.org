---
title: "Неочікуваний поворот у справі: нападнику на журналіста Качора загрожує майже два роки колонії"
date: 2013-11-21
author: 
  username: "pravoZnaty"
  display_name: "Маєш право знати"
tags: 
  - "blinova"
  - "vibir-redaktsiyi"
  - "kichinska"
  - "kachor"
  - "napad"
  - "napad-na-zhurnalistiv"
  - "napadnik"
  - "novini"
  - "park-peremoga"
  - "styagov"
  - "sud"
  - "titushko"
---

[![Sud-Styagov-061](https://mpz.brovary.org/wp-content/uploads/2013/11/Sud-Styagov-061.jpg)](https://mpz.brovary.org/wp-content/uploads/2013/11/Sud-Styagov-061.jpg)**Броварський «тітушко» Сергій Стягов може отримати щонайменше 1 рік та 7 місяців ув’язнення за [напад на журналіста](http://www.youtube.com/watch?v=vViSfB1i38k) Андрія Качора, який він скоїв 25 травня під час [громадянського суботника](https://mpz.brovary.org/krivavi-sutichki-vidbulis-u-brovarah-mizh-meshkantsyami-ta-zabudovnikami-tsentralnogo-parku/). Збільшення ступеня тяжкості покарання загрожує через те, що в ході одного з судових засідань по справі з’ясувалось, що Стягов на момент скоєння нападу перебував на умовно-достроковому звільненні за свій попередній злочин. 25 листопада суддя Олена Кічинська має поставити крапку у цій історії та винести своє рішення у справі, розгляд якої триває понад 4 місяці.**

На одному з останніх засідань суддя **Кічинська** з’ясувала, що кваліфікація дій Стягова, вказана в обвинувальному акті прокуратури, не відповідає дійсності. Так, прокурор **Тетяна Блінова** раніше стверджувала, що обвинувачуваного слід судити за ч. 1 ст. 125 Кримінального кодексу – нанесення легких тілесних ушкоджень, що не спричинили короткочасний розлад здоров’я. Утім, суд звернув увагу, що згідно з результатом судово-медичної експертизи потерпілий Качор в результаті удару Стягова таки отримав короткочасний розлад здоров’я, а тому справу було перекваліфіковано на ч. 2 ст. 125 ККУ.

<iframe src="//www.youtube.com/embed/vViSfB1i38k" height="315" width="420" allowfullscreen frameborder="0"></iframe>

Окрім того, в ході розгляду справи були витребувані документи з Голопристанської колонії Херсонської області, де **Сергій Стягов** раніше відбував покарання та був звільнений звідти умовно-достроково. З’ясувалося, що на момент скоєння нападу на журналіста **Андрія Качора** термін умовно-дострокового звільнення Стягова ще не сплив.  Відтак, враховуючи той факт, що обвинувачений скоїв новий злочин під час перебування на УДЗ, у разі обвинувального висновку судді він буде змушений повернутись у місця позбавлення волі та відбути там 1 рік та 7 місяців – термін умовно-дострокового звільнення. Нагадаємо, що раніше Стягов вже [притягався до кримінальної відповідальності](https://mpz.brovary.org/brovarskiy-titushko-viyavivsya-dvichi-sudimim-retsidivistom/) за розбій та крадіжку.

Також слід зауважити, що стаття, по якій зараз судять Сергія Стягова, зокрема передбачає покарання у вигляді арешту на строк до шести місяців, відтак до терміну УДЗ нападника, що складає 1 рік та 7 місяців, за рішенням суду може бути додано ще кілька місяців арешту.

Нагадаємо, що напад Сергія Стягова на журналіста Андрія Качора відбувся 25 травня в броварському парку «Перемога» під час [«громадянського суботника»,](https://mpz.brovary.org/krivavi-sutichki-vidbulis-u-brovarah-mizh-meshkantsyami-ta-zabudovnikami-tsentralnogo-parku/) на якому громадськість демонтувала незаконно встановлентий будівельний паркан в центральному міському парку. Тоді на захід прибуло близько [10 «тітушок»](https://mpz.brovary.org/stvoryuyemo-reyestr-brovarskih-sportsmeniv-boyovikiv/), які вчиняли різного роду провокації. Під час однієї з них Стягов [вдарив в обличчя](http://www.youtube.com/watch?v=vViSfB1i38k) журналіста Качора, від чого останній втратив свідомість. В результаті удару в Качора було діагностовано закриту черепно-мозкову травму та струс мозку. Присутні на акції правоохоронці під час подій у парку затримали кількох громадських активістів, проте жодним чином не реагували на дії «тітушок».

Сергія Стягова вдалося затримати лише за кілька годин після нападу [силами громадськості.](https://mpz.brovary.org/napadnika-na-andriya-kachora-spiymali-u-parku-zavdyaki-pilnosti-brovarchan-video/)

Пізніше на захист Сергія Стягова на сесії броварської міської ради [публічно виступив](https://mpz.brovary.org/brovarski-regionali-vistupili-na-zahist-boyovika-sergiya-styagova-yakogo-dnyami-suditimut-za-napad-na-zhurnalista-video/) голова Броварської організації Партії регіонів **Сергій Федоренко.**

У свою чергу Андрій Качор запропонував Стягову публічно назвати прізвища замовників провокацій 25 травня у парку «Перемога»: у такому випадку потерпілий заявив про готовність відмовитись від обвинувачень. Утім, броварський «тітушко» досі стверджує, що прийшов на «громадянський суботник» та здійснив напад на журналіста за власною ініціативою.

**Наступне судове засідання, де в разі недосягнення мирової угоди між обвинуваченим та потерпілим має бути оголошено рішення, відбудеться 25 листопада о 16:00 в Броварському міськрайонному суді за адресою: вул. Возз'єднання, 1.**
