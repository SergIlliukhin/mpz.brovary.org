---
title: "Водне законодавство, або Ще одна причина проблем озера у «Приозерному»?"
date: 2013-05-13
author: 
  username: "trydence"
  display_name: "Дмитро Карпій"
categories: 
  - "kolonka-avtora"
tags: 
  - "budivnitstvo"
  - "voda"
  - "vodniy-kodeks"
  - "geologorozvidka"
  - "ozero"
  - "pekarnya"
  - "priozerniy"
---

[![Image00008](https://mpz.brovary.org/wp-content/uploads/2013/05/Image00008.jpg)](https://mpz.brovary.org/wp-content/uploads/2013/05/Image00008.jpg)З-поміж екологічних і санітарних проблем у озері на Пекарні, вже описаних у [попередніх статтях](https://mpz.brovary.org/chi-bezpechno-kupatisya-u-ozeri-v-parku-priozerniy/) на «Маєш право знати», я вирішив вказати на один факт, який лишився поза увагою. Ветеринарна інспекція, що виявила у водоймі [150 мертвих рибин](https://mpz.brovary.org/150-mertvih-ribin-otruyuyut-ozero-na-pekarni-bo-za-yih-vilov-nihto-ne-vidpovidaye/) та велику кількість сміття, чомусь вказала, що від озера до багатоповерхових будинків відстань становить 100 метрів. Якби не цей запис, я й не зауважив би, що насправді відстань до декількох будинків по вул. Білодібровній становить усього-на-всього 15-20 метрів, а отже будівлі входять до прибережної захисної смуги щодо якої є ряд обмежень у господарській діяльності, експлуатації тощо. Але головне – будувати у цій смузі заборонено!

 

[![004](https://mpz.brovary.org/wp-content/uploads/2013/04/0042.jpg)](https://mpz.brovary.org/wp-content/uploads/2013/04/0042.jpg)  [![005](https://mpz.brovary.org/wp-content/uploads/2013/04/0051.jpg)](https://mpz.brovary.org/wp-content/uploads/2013/04/0051.jpg)

Відповідно до ст. 88 Водного кодексу України «_з метою охорони поверхневих водних об'єктів від забруднення і засмічення та збереження їх водності вздовж річок, морів і навколо озер, водосховищ та інших водойм в межах водоохоронних зон виділяються земельні ділянки під прибережні захисні смуги_». Для озер ця смуга передбачена шириною у 100 метрів. Окрім того, кодексом визначено, що «_якщо крутизна схилів перевищує три градуси, мінімальна ширина прибережної захисної смуги подвоюється_».

\[caption id="attachment\_16990" align="aligncenter" width="540"\][![15-20метрів_2](https://mpz.brovary.org/wp-content/uploads/2013/04/15-20metriv_2.jpg)](https://mpz.brovary.org/wp-content/uploads/2013/04/15-20metriv_2.jpg) У програмі Google Earth можна виміряти відстаньміж будь-якими точками на Землі\[/caption\]

 

Неозброєним оком можна побачити, що крутизна берега у тому місці складає значно більше трьох градусів.

[![Image00009](https://mpz.brovary.org/wp-content/uploads/2013/04/Image00009.jpg)](https://mpz.brovary.org/wp-content/uploads/2013/04/Image00009.jpg)

Згідно зі ст. 89 цього ж кодексу у прибережних захисних смугах заборонене будь-яке будівництво (окрім гідротехнічних, гідрометричних і лінійних споруд). Також у цій зоні заборонено розорювати землі, займатися садівництвом і городництвом, влаштовувати стоянки для автомобілів і гаражі, мити автомобілі тощо.

Водночас, робити висновок, що вже збудовані споруди мають бути знесені, не варто. Об’єкти, що перебувають у захисній зоні, можуть експлуатуватися, якщо при цьому не порушується режим зони. Водний кодекс передбачає винесення за межі захисної смуги не придатних для експлуатації споруд, а також тих, що не відповідають встановленим режимам господарювання.

Під час останнього спілкування з працівником Броварської санстанції **Іваном Сергієнком**, лікар однією з ймовірних причин забруднення озера, через яке там [заборонено купатися](https://mpz.brovary.org/chi-bezpechno-kupatisya-u-ozeri-v-parku-priozerniy/), назвав стічні води, що можуть і ймовірно потрапляють з доріг вулиць та навколишніх прибережних земель.

Також слід зазначити, що «_у межах існуючих населених пунктів прибережна захисна смуга встановлюється з урахуванням містобудівної документації_». На жаль, я майже впевнений, що ознайомитися принаймні з графічною частиною містобудівної  документації не вдасться, оскільки органи місцевого самоврядування міста Бровари неодноразово [відмовляли](https://mpz.brovary.org/pislya-dev-yati-zasidan-brovarskiy-sud-tak-i-ne-dozvoliv-gromadi-oznayomitisya-z-mezhami-parku-peremoga/) у доступі до такої інформації, зокрема у доступі до карт генеральних та детальних планів.

Багатоповерхові багатоквартирні будинки біля озера у парку «Приозерний» були побудовані ще у радянські часи. Як відомо, експлуатація застарілого фонду житлово-комунального господарства у нашій країні бажає кращого. Я сподіваюсь, що від будинків по Білодібровній не відбувається забруднення стічними водами, що від автомобілів мешканців не просочуються паливно-мастильні матеріали тощо. Відповіді на ці та інші проблемні питання щодо озера постараюся отримати найближчим часом.

> _На жаль, описана проблема не місцева. Україною час від часу прокочуються різноманітні природоохоронні скандали, зокрема й щодо недотримання відстані до водойм під час будівництв. Найчастіше вони стосуються великих міст, що розвиваються, де не вистачає землі для будівництва як приватних садиб, так і багатоквартирних житлових комплексів чи офісних центрів. Бровари, будучи неймовірно близькими до Києва, вже давно входять до цього списку. Наша задача, як громадськості, слідкувати й не допускати порушень, на які влада не лише не реагує, а й часто сама є учасником незаконних дій._
