---
title: "Все заради АТО: броварчани допомагають фронту благодійними турнірами та… дискотеками!"
date: 2014-08-14
author: 
  username: "kachor"
  display_name: "Андрій Качор"
categories: 
  - "aktsiyi-zahodi"
tags: 
  - "ato"
  - "blagodiynist"
  - "vechirka"
  - "vibir-redaktsiyi"
  - "novini"
  - "turnir"
coverImage: "wp-content/uploads/2014/08/queens1.jpg"
---

**[![queens1](https://mpz.brovary.org/wp-content/uploads/2014/08/queens1.jpg)](https://mpz.brovary.org/wp-content/uploads/2014/08/queens1.jpg)Мешканці міста продовжують шукати все нові можливості допомогти українським воїнам, що зараз перебувають на східному фронті. Окрім збору коштів, амуніції та речей, чим вже кілька місяців займається Координаційний центр допомоги броварським військовим, броварчани залучають до цієї благої справи юних футболістів, психологів та навіть… завсідників нічних клубів.**

Весь прибуток за вечірку, що відбудеться цієї суботи, 16 серпня в нічному клубі QUEENS її організатори обіцяють передати на закупівлю необхідного для підтримки українських бійців в зоні АТО. Адміністрація закладу вже зв’язалася з волонтерами [Координаційного центру допомоги військовим](https://www.facebook.com/koordcentr.brovary?fref=ts) аби вирішити  всі технічні моменти передачі допомоги. Вечірка, звісно, має відповідну назву – [«ПТН ПНХ – WE LOVE UKRAINE» («ПТН ПНХ – МИ ЛЮБИМО УКРАЇНУ!»).](https://vk.com/event75597879)

[![0ypAFlCG5Bk](https://mpz.brovary.org/wp-content/uploads/2014/08/0ypAFlCG5Bk.jpg)](https://mpz.brovary.org/wp-content/uploads/2014/08/0ypAFlCG5Bk.jpg)

У свою чергу хлопці та дівчата з [ОНУМ](https://vk.com/onymua) – броварської молодіжної патріотичної організації, яка вже не вперше своїми акціями допомагає армії – вирішили організувати ще й благодійний футбольний турнір. ОНУМівці запрошують всіх охочих зареєструвати власну команду з п’яти чоловік та взяти участь в турнірі. Кожна з команд має внести реєстраційний внесок в розмірі 50 гривень – саме ці кошти підуть на забезпечення сил АТО. Турнір має відбутися 20 серпня о 10:00 на стадіоні ЗОШ №5. Реєстрація команд відбувається [на офіційному пабліку турніру Вконтакте.](https://vk.com/event75442925)

[![mBZfoagc9BM](https://mpz.brovary.org/wp-content/uploads/2014/08/mBZfoagc9BM.jpg)](https://mpz.brovary.org/wp-content/uploads/2014/08/mBZfoagc9BM.jpg)

А 28 серпня о 19:00 психолог Наталія Малярова планує організувати благодійний семінар «Зняти стрес – стати ефективним та здоровим». Захід має відбутись в приміщенні МКЦ «Прометей» - наразі очікується згода міської влади. Вартість участі в семінарі зможе кожен бажаючий, вартість участі – 50 гривень. Всі зібрані кошти організатори планують передати на забезпечення потреб сил АТО, а також на допомогу переселенцям з АР Крим та Донбасу.
