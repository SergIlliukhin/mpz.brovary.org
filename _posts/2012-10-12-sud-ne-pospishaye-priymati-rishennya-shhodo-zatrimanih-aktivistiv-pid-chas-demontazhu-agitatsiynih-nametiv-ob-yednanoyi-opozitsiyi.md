---
title: "На підставі незаконного рішення виконкому броварських опозиціонерів визнають винними та присуджують штрафи"
date: 2012-10-12
author: 
  username: "trydence"
  display_name: "Дмитро Карпій"
tags: 
  - "agitatsiya"
  - "batkivshhina"
  - "boyko"
  - "brovary"
  - "vibir-redaktsiyi"
  - "vibori-2012"
  - "demontazh-nametiv"
  - "militsiya"
  - "mashhenko"
  - "novini"
  - "obyednana-opozitsiya"
  - "okrug-97"
  - "opalko"
  - "sud"
  - "tafiy"
  - "udar"
  - "hartanovich"
coverImage: "wp-content/uploads/2012/10/pravosuddya.jpg"
---

[![](https://mpz.brovary.org/wp-content/uploads/2012/10/pravosuddya.jpg "правосуддя")](https://mpz.brovary.org/wp-content/uploads/2012/10/pravosuddya.jpg)Ще 11 вересня на Майдані Свободи відбулося перше [практичне «фізичне» застосування](https://mpz.brovary.org/shhoyno-na-brovarskomu-maydani-svobodi-militsiya-silomits-demontuvala-namet-batkivshhini/) незаконного, на думку багатьох суб'єктів виборчого процесу, [рішення виконкому Броварської міської ради №395 21.08.2012](http://docs.pravo-znaty.org.ua/p3929/21.08.2012/395) про визначення та обладнання місць для розміщення агітаційних наметів, яким було відведено всього два місця для проведення агітації у Броварах.  Міліція, керуючись цим документом, самовільно демонтувала агітаційні намети Об’єднаної опозиції. Під час дій правоохоронців відбулось затримання трьох активістів і вже наступного дня їх мали судити.

Затримали керівника Броварського виборчого штабу Об’єднаної опозиції «Батьківщина» **Володимира Опалька**, а також двох членів цієї партії – **Сергія Бойка** та **Валентину Мащенко**. Міліція того вечора також вилучила реманент (намет,  труби, брошури, агітаційні стійки тощо), що належать штабу Об’єднаної опозиції у Броварах.

**Відео демонтажу намету "Батьківщини"**

<iframe src="https://www.youtube.com/embed/fRvjgZKxFrs" frameborder="0" width="560" height="315"></iframe>

На 13:00 12 вересня, одразу після злощасних подій, було призначене судове засідання, оскільки міліція на затриманих склала протоколи про адміністративні правопорушення за **статтею 185 КУпАП** – «злісна непокора законному розпорядженню або вимозі працівника міліції». Однак засідання судя переніс із незрозумілих причин. Як виявилось згодом, дільничний інспектор **Олександр Хомич** склав протокол із порушеннями. Володимиру Опальку та Сергію Бойку, за словами останнього, пропонували підписати новий протокол, вже виправлений, на що вони не погодились.

14 вересня о 13:00 мало відбутися судове засідання з приводу дій підсудних Сергія Бойка та Володимира Опалька, однак його повторно перенесли. Цього ж дня представники Об’єднаної опозиції знову організували акцію на підтримку підсудних біля стін Броварського міськрайонного суду по вул. Возз’єднання, 1.

[![](https://mpz.brovary.org/wp-content/uploads/2012/09/Image000011.jpg)](https://mpz.brovary.org/wp-content/uploads/2012/09/Image000011.jpg)

О 10:00 17 вересня відбулося судове засідання у адміністративному провадженні щодо дій Валентини Мащенко. Суддя **Олег Пошкурлат**, дослідивши матеріали справи, виніс постанову, згідно з якою повністю виправдав підсудну через «відсутній склад адміністративного правопорушення», адже на відеозаписі, наданому міліцією як доказ, жодних протиправних дій пані не зафіксовано. Також суддя цим рішенням зобов’язав повернути вилучений міліцією під час інциденту реманент громадянці.

Пізніше, о 13:00, мало відбутися судове засідання з приводу дій підсудних Сергія Бойка та Володимира Опалька, однак його знову перенесли через неналежне оформлення документації – на наступний день, 18 вересня. Цього дня засідання також не відбулось. За словами Сергія Бойка, суддя **С. Лопатинська** разом з міліцією намагаються таки добитися того, щоб підсудні Бойко та Опальченко підписали новий протокол. Як каже Сергій, його вже один раз запрошував міліціонер на бесіду, на яку він відмовився прийти через погане самопочуття. Активіст підозрює, що мета цієї бесіди - тиск на підсудних з метою підписання нового документа.

> _Нагадаємо, що термін розгляду справ про адміністративні правопорушення – 3 місяці. Справа Сергія Бойка станом на сьогодні досі лишається нерозглянутою._ 

За словами Володимира Опалька, рішення судів щодо опозиціонерів у Київській області дуже подібні, наче писані під копірку. Мало чи не єдине, що в них змінюється, - дані затриманих людей. У своєму поясненні щодо подій 11 вересня він зауважив, що протокол про адміністративне правопорушення опозиціонером, складений молодшим лейтенантом міліції **Р. Кеушем**, про злісну непокору законним вимогам міліціонерів, не містить ніяких доказів вини Володимира Опалька, оскільки "законної вимоги" з вуст міліціонерів у його бік не лунало, а сам Опалько не порушував громадський порядок. Також пан Володимир зазначив, що працівник міліції, який вимагав "відійти від палатки", не пред'явив посвідчення. А у протоколі відсутні відомості про свідків події.

[![](https://mpz.brovary.org/wp-content/uploads/2012/09/DSC00564_1.jpg)](https://mpz.brovary.org/wp-content/uploads/2012/09/DSC00564_1.jpg)

26 вересня відбулося судове засідання, на якому таки винесли вирок Опальку. Суддя **Тамара Міхієнкова** у постанові зазначила, що _"при складанні адміністративних матеріалів відносно Мащенко В. В. за ч. 1 ст. 212-14 КУпАП, проведення огляду та вилучення агітаційного намету з символікою політичної партії ВО "Батьківщина", агітаційних матеріалів, на неодноразові законні розпорядження працівника міліції при проведенні вилучення вищезазначених агітаційних матеріалів та політичної реклами з метою припинення правопорушення, проявляв злісну непокору законному розпорядженню працівника міліції при виконанні покладених на нього службових обов'язків та перешкоджав вилучати працівникам міліції вищезазначені агатаційні матеріали та політичну рекламу з символікою та логотипом ВО "Батьківщина". При цьому він відштовхував та не допускав працівників міліції до агітаційного намету, утримував намет та стенди із зображенням кандидата у народні депутати Верховної Ради України."_ Суд визнав винним пана Опалька у порушенні **статті 185 КУпАП** – «злісна непокора законному розпорядженню або вимозі працівника міліції» та присудив йому штраф у розмірі 170 грн. в дохід державного бюджету. За словами засудженого, пані Міхієнкова не лише не врахувала усі докази та обставини справи, а й під час засідання "виховувала та читала мораль". Опалько свою вину не визнав, посилаючись на незаконність дій працівників міліції, рішення №395, а також на те, що намет не може бути політичною рекламою, оскільки є приватною власністю народного депутата К. Бондарєва.

[![](https://mpz.brovary.org/wp-content/uploads/2012/10/1.jpg "1")](https://mpz.brovary.org/wp-content/uploads/2012/10/1.jpg)[![](https://mpz.brovary.org/wp-content/uploads/2012/10/2.jpg "2")](https://mpz.brovary.org/wp-content/uploads/2012/10/2.jpg)

19 вересня схожі події відбулися щодо представників іншої опозиційної партії. Влада за подібним сценарієм та аналогічною аргументацією [здійснила демонтаж двох агітаційних наметів політичної партії «УДАР»](https://mpz.brovary.org/brovarska-militsiya-samovilno-demontuvala-dva-agitatsiynih-nameta-partiyi-udar-video/ "Броварська міліція самовільно демонтувала два агітаційних намета партії «УДАР» – ВІДЕО"). Судове засідання щодо одного з активістів, який розмістив того дня агітаційний намет на площі Шевченка, **Сергія Тафія**, відбулося вже наступного дня - 20 вересня.

**Відео демонтажу намету "УДАРу"**

<iframe src="https://www.youtube.com/embed/A7cnba5ePkc" frameborder="0" width="560" height="315"></iframe>

Згідно з рішенням суду, _"Тафій С. М. усупереч ст. 69 Закону України "Про вибори народних депутатів", рішенню Виконавчого комітету Броварської міської ради Київської області №395 від 21.08.2012 року, згідно з яким на території м. Бровари місцями встановлення агітаційних наметів є ділянки по вул. Красовського, 25/1 (біля ТЦ "Форум") і по вул. Гагаріна, 16 (біля супермаркету "Перекресток"), у **забороненому законом** місці, а саме поблизу будинку №168 по вул. Київській в м. Бровари Київської області, розмістив агітаційний намет з символікою й логотипом політичної партії "УДАР" для розповсюдження агітаційних матеріалів."_

[![](https://mpz.brovary.org/wp-content/uploads/2012/10/Image00001.jpg "EPSON scanner image")](https://mpz.brovary.org/wp-content/uploads/2012/10/Image00001.jpg) [![](https://mpz.brovary.org/wp-content/uploads/2012/10/Image00002.jpg "EPSON scanner image")](https://mpz.brovary.org/wp-content/uploads/2012/10/Image00002.jpg)[![](https://mpz.brovary.org/wp-content/uploads/2012/10/Image00003.jpg "EPSON scanner image")](https://mpz.brovary.org/wp-content/uploads/2012/10/Image00003.jpg)

Водночас, у наведеній суддею **О. Кічинською** статті Закону жодних заборон опписаних дій не встановлено. Однак, така заборона є у рішенні Броварської міської ради "Про визначення та обладнання місць для розміщення агітаційних наметів" №395, на яке посилається пані Кічинська. У той самий час захисник підсудного **Ю. Кришмарела** вказує на те, що це рішення є незаконним, а ст. 68, 69 згаданого Закону _"констатують можливість здійсненняпередвиборчої агітації в будь-яких формах і будь-якими засобами, що не суперечать Конституції України та Законам України, зобов'язують місцеві органи виконавчої влади та місцевого самоврядування відвести місця для розміщення матеріалів передвиборної агітації."_

Незважаючи на аргументи, суддя постановила визнати Сергія Тафія винним у вчиненні правопорушення, передбаченого **ч. 1 ст. 212-14 КУпАП -** "порушення порядку розміщення агітаційних матеріалів чи політичної реклами або розміщення їх у заборонених законом місця".

> Цікаво, що представників Об'єднаної опозиції притягали до відповідальності лише за "злісну непокору", хоча дії зі встановлення були подібними. Оскільки активісти УДАРу жодних вчинків, які можна кваліфікувати як непокору, не чинили, складається враження, що міліції потрібно було скласти протокол за будь-якою статтею, адже інакше вже їхні дії стають неправомірними.
