---
title: "За що вшановують Бєліка?"
date: 2012-06-10
author: 
  username: "SergIlliukhin"
  display_name: "Сергій Іллюхін"
categories: 
  - "kolonka-avtora"
tags: 
  - "byelik"
  - "zabudovnik"
  - "merkuriy"
  - "sapozhko"
---

[![](https://mpz.brovary.org/wp-content/uploads/2012/06/Byelik-Volodimir-Ivanovich.jpg "Бєлік Володимир Іванович")](https://mpz.brovary.org/wp-content/uploads/2012/06/Byelik-Volodimir-Ivanovich.jpg)7 червня броварський міський голова Ігор Сапожко своїм [розпорядженням відзначив](http://docs.brovary.org/p2947/07.06.2012/47 "Розпорядження броварського міського голови") **Бєліка Володимира Івановича** - генерального директора ТОВ БДБК «Меркурій» почесною грамотою з нагоди 75-річного ювілею. Відзначив не просто так, а "за сумлінну наполегливу працю, високий професійний рівень, особистий вклад у розбудову міста Бровари, вагомий внесок у розвиток будівельної галузі України".

Не можу передати, які відчуття викликав у мене цей документ. Пан Бєлік - відомий у місті Бровари забудовник, але відомий він не своїми гарними справами чи своїми чудовими будинками. Ні, відомий він зовсім по-іншому. ТОВ БДБК "Меркурій" під головуванням Бєліка збудував багато будинків і продовжує будувати. Він купує чудові проекти чудових будинків, примудряється змінити їх до непізнаваності, заощадити на кожній цеглині - і з успіхом ввести ці будинки в експлуатацію!

> Вул.Грушевського, 17-В, вул.Кірова, 90, вул.Декабристів, 44, вул.Декабристів, 46, вул.Шевченка, 4-А - перелік "подвигів" Бєліка можна продовжувати і продовжувати. Поспілкуйтесь з мешканцями цих будинків - кожен з них проклинає Бєліка, проклинає той день, коли зв'язався з БДБК "Меркурій", а разом з тим проклинає і броварську владу, яка мала б стати гарантом дотримання норм під час будівництва, а замість того крутить хвостиком перед "почесним громадянином міста" як покірне цуценя, що чекає на свою кісточку.

Наведу кілька прикладів: у підвалі будинку по вул.Шевченка, 4-А будівельники "Меркурія" (за благословення того ж Бєліка) прямо під житловими квартирами змонтували без жодних ущільнювачів насос водопостачання, який спрацьовує з періодичністю у кілька хвилин. Під час кожного вмикання відбувається голосний удар, який чутно аж до 5 поверху! Можете собі уявити, як живеться людям на першому поверсі - уявіть: прямо під Вашою квартирою хтось гупає молотком кожні кілька хвилин! А так і живуть, вже і санепідемстанція, і місто підтвердили, що є великі проблеми, а ось від забудовника, який має нести гарантійну відповідальність за свої результати жодної реакції - Бєліка це не турбує.

В тому ж будинку на Шевченка, 4-А пан Бєлік вкрив дах зіпсованими листами заліза, мало того - вкладені вони були догори дриґом: будівельники переплутали у місцях стиків, які листи мають буди зверху, а які знизу. Мешканці хотіли відремонтувати дах своїми силами, але ті самі листи заліза вже використати не можна - там вже монтажні дірки не співпадуть. В результаті - дах, що протікає у мешканців 10 та 9 поверхів, вода біжить по стінах, навіть протікає крізь стіну! - я сам це бачив! І знову величезна подяка Бєліку.

А чого варте повне відключення будинку по вул.Декабристів, 44 від газопостачання через заборгованість "Меркурію"! А спроба Бєліка незаконно приватизувати підвали по вул.Шевченка, 4-А? А до чого він та його банда довели будинок по вул.Грушевського, 17-В?

> "Цей Меркурій - наш головний біль! Нічого не можемо з ним поробити!" - скаржиться заступник міського голови Голубовський. А навіщо ж Ви тоді підписуєте акти та вводите дефектні будинки в експлуатацію? А навіщо виділяєте "Меркурію" ділянки для нових забудов? Навіщо?

\[pullquote align="right"\]**Чим більше дефектів, тим більше "подяка" забудовника**\[/pullquote\]Відповідь напрошується сама собою. Чим більше дефектів у будинку, тим більше квартир безкоштовно погоджується передати забудовник місту у якості "службових". Бєлік у цих питаннях завжди дуже і дуже щедрий - кількість безкоштовних квартир для міста може перевищувати в окремих випадках 10%! Враховуючи величезну кількість дефектів та вартість їх виправлення, "заслужений будівельник" віддає перевагу спрощеному вирішенню цих питань. Міським чиновникам це також вигідно, адже такі безкоштовні квартири розподіляються між "своїми" людьми (прокурори, міліція, судді та ін.).

Тому і підписуються акти про введення в експлуатацію дефектних будинків, тому і страждають люди, тому і маємо ситуацію, коли у нових будинках проблем більше, ніж у стареньких "хрущівках".

Але сьогодні не про те. Сьогодні про ювілей Бєліка Володимира Івановича, сьогодні про вшанування злодія.

З ювілеєм Вас, пане Бєлік! Бажаю Вам у Ваші поважні 75 років замислитись над усім тим злом, які Ви зробили за своє життя. Ви багаті, Ви наживаєтесь на простих людях, але чи відчуваєте Ви себе щасливим від того? Не поспішайте - дайте відповісти Вашому сумлінню, якщо воно у Вас є!

А Вам, Ігоре Васильовичу, я б радив бути більш обачливим у виборі друзів, якщо Ваші друзі такі, як пан Бєлік та його банда.
