---
title: "Українське місто: Бровари фарбують в жовто-блакитні кольори"
date: 2014-07-03
author: 
  username: "kachor"
  display_name: "Андрій Качор"
tags: 
  - "blagoustriy"
  - "vibir-redaktsiyi"
  - "zhovto-blakitniy"
  - "novini"
  - "park"
  - "parkan"
  - "rusalka"
  - "rusalonka"
coverImage: "wp-content/uploads/2014/07/main23.jpg"
---

**[![русалка-147](https://mpz.brovary.org/wp-content/uploads/2014/07/rusalka-147.jpg)](https://mpz.brovary.org/wp-content/uploads/2014/07/rusalka-147.jpg)Русалонька на озері центрального парку, сірий паркан на Майдані Свободи та безлика огорожа навколо «чупа-чупсу» нещодавно заграли новими барвами. На зміну комунальному «благоустрою», що зазвичай виражається в побілених тротуарах та [вимитих літаках,](https://mpz.brovary.org/zi-shvabroyu-na-vinishhuvach-yak-brovarska-vlada-namagalas-pereshkoditi-vidkritomu-dostupu/) в центральній частині міста приходить стихійна ініціатива мешканців хоча б трохи змінити міські пейзажі на краще. Поштовхом до подібних проявів громадянської активності не в останню чергу стали суспільні потрясіння, які переживає наша країна останні півроку. Однак за словами самих «вуличних художників», головною причиною стало те, що їм набридло чекати подібних ініціатив з боку міської влади, а тому облагородження свого життєвого простору мешканцям довелося взяти у власні руки.**

[![русалка-107](https://mpz.brovary.org/wp-content/uploads/2014/07/rusalka-107.jpg)](https://mpz.brovary.org/wp-content/uploads/2014/07/rusalka-107.jpg)

Розпочати небайдужі й творчі броварчани вирішили з бетонних плит, що ними укріплений схил пагорба в парку «Перемога» з боку паркового озера. Ще на початку червня [в групі «Бровари»](https://www.facebook.com/groups/brovary/) мережі Фейсбук хтось з активних дописувачів запропонував розфарбувати сірий бетон в кольори національного прапору, аби й наше місто приєднались до когорти населених пунктів, що таким чином демонструють свій патріотизм. Від слів до справи перейшли досить швидко: вже за кілька днів автори ідеї придбали фарбу та необхідний реманент і буквально за кілька вечорів безликий бетон став жовто-блакитним. Пришвидшити фарбування його ініціаторам допомогла [молодь з ОНУМу](https://mpz.brovary.org/brovarska-molod-u-misti-stilki-mozhlivostey-dlya-rozvitku-ale-yih-ne-vikoristovuyut/), котра ще раніше розгорнула свою еко-діяльність в парку, закликаючи броварчан не смітити та розвісивши по території «Перемоги» сміттєві пакети.

[![10457513_678528442220060_2220126195459268510_n](https://mpz.brovary.org/wp-content/uploads/2014/07/10457513_678528442220060_2220126195459268510_n.jpg)](https://mpz.brovary.org/wp-content/uploads/2014/07/10457513_678528442220060_2220126195459268510_n.jpg)

Однак на пофарбованих плитах активісти зупинятись не збирались: навпаки, художній успіх вирішили розвинути й на інші території, а зокрема – на скульптуру дівчини, яка сидить на озері якраз поруч із синьо-жовтими плитами. Сказано – зроблено, і вже наступного дня пензлики та банки з фарбами зявились на «береговій лінії» - на скульптуру доводилося лізти мало не з самого озера.

[![русалка-188](https://mpz.brovary.org/wp-content/uploads/2014/07/rusalka-188.jpg)](https://mpz.brovary.org/wp-content/uploads/2014/07/rusalka-188.jpg)

Цього разу на поміч першим активістам прийшли й інші неофіти художньої справи: ті, хто сильний в «скульптурному мейк-апі» та здатен виводити українські орнаменти на нерівній бетонній поверхні.  Художники почали збиратися щовечора, аби виконати роботу якомога досконаліше. Ті. Хто не надто вправний в малюванні – підтримували однодумців цукерками, чаєм або квасом. А на витратні матеріали – фарбу і т.п. – скидалися всі гуртом, ба й навіть ті, хто не брав участь в проекті, однак хотів долучитися матеріально. Фінансові звіти, як і фотографії Русалоньки, що чимдалі тим ставала красивішою – регулярно публікували на Фейсбуці.

[![10460707_685910164815221_2249160064588224639_n](https://mpz.brovary.org/wp-content/uploads/2014/07/10460707_685910164815221_2249160064588224639_n.jpg)](https://mpz.brovary.org/wp-content/uploads/2014/07/10460707_685910164815221_2249160064588224639_n.jpg)

Дехто навіть оголосив опитування, аби вибрати нове ім'я для патріотичної скульптури – станом на зараз найбільше голосів набрав варіант «Забава», слідом за ним іде «Україночка». Наразі ініціатори проекту заявляють, що завершення роботи вже скоро, але вже зараз вони обирають нові об’єкти для художнього розпису.

[![русалка-148](https://mpz.brovary.org/wp-content/uploads/2014/07/rusalka-148.jpg)](https://mpz.brovary.org/wp-content/uploads/2014/07/rusalka-148.jpg)

Ідея авторів кольорової Русалки-Забави надихнула іншу активну молодь створити щось подібне. Так, увечері 27 червня представники броварських ультрас прибули на Майдан Свободи, де мали намір перефарбувати металевий паркан із профнастилу, який вже не перший рік мозолить очі всім броварчанам прямісінько в в центрі міста.

[![DSC_4421](https://mpz.brovary.org/wp-content/uploads/2014/07/DSC_4421.jpg)](https://mpz.brovary.org/wp-content/uploads/2014/07/DSC_4421.jpg)

З десяток молодих хлопців та дівчат трохи більше ніж за годину майже повністю перетворили неестетичний паркан на гігантський металевий прапор України. Того дня в активістів скінчилась фарба, однак вже наступного ранку найбільш вмотивовані доробили роботу.

[![DSC_4452](https://mpz.brovary.org/wp-content/uploads/2014/07/DSC_4452.jpg)](https://mpz.brovary.org/wp-content/uploads/2014/07/DSC_4452.jpg)

Дехто з містян – зокрема ті, хто працював над Русалонькою - скаржилися, що паркан розмалювали не надто акуратно. Проте ультрас запевняють, що робота ще не завершена: на синьо-жовтому тлі незабаром має з’явитись стилізований державний герб, а обабіч тризуба – напис «Майдан Свободи».

[![10492451_344518562367820_8455141705344626748_n](https://mpz.brovary.org/wp-content/uploads/2014/07/10492451_344518562367820_8455141705344626748_n.jpg)](https://mpz.brovary.org/wp-content/uploads/2014/07/10492451_344518562367820_8455141705344626748_n.jpg)

До того ж молоді люди планують прикрасити паркан ще й зображеннями українських козаків, як своєрідну художню підтримку українському війську, котре сьогодні, як і сотні років тому, захищає нашу землю і народ від дикунської агресії Москви.

_Фото Наталії Калараш, Миколи Кожемяка, Олександра Плахова та користувачів мережі Фейсбук_
