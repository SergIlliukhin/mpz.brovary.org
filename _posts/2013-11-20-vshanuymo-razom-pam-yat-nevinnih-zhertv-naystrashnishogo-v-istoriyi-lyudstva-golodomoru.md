---
title: "Вшануймо разом пам'ять невинних жертв найстрашнішого в історії людства Голодомору"
date: 2013-11-20
author: 
  username: "udar"
  display_name: "УДАР"
categories: 
  - "kolonka-avtora"
tags: 
  - "genotsid"
  - "golodomor"
  - "svichka-pamyati"
  - "udar"
---

**[![Candle_twins__](https://mpz.brovary.org/wp-content/uploads/2013/11/Candle_twins__.jpg)](https://mpz.brovary.org/wp-content/uploads/2013/11/Candle_twins__.jpg)23 листопада о 15:30 біля пам’ятнику жертвам Голодомору та політичних репресій броварчани вшанують пам'ять жертв геноциду українців 1932-1933 років акцією-реквіємом.**

Броварська міська організація партії УДАР Віталія Кличка ініціює загальноміську акцію із запалення поминальних свічок у підніжжя пам’ятнику жертв Голодомору та політичних репресій в Україні, що знаходиться на території церкви Покрови Пресвятої Богородиці УПЦ КП.

Цього дня ми закликаємо всіх мешканців нашого міста разом згадати найстрашнішу сторінку в історії нашої країни та віддати шану пам’яті жертвам одного з наймасштабніших геноцидів усіх часів – Голодомору в Україні 1932-1933 років.

> Навесні 1933 року в Україні щодня помирало понад 25 тисяч людей: всі вони загинули в муках від голоду, штучно організованого на теренах нашої Батьківщини тоталітарним сталінським режимом. Метою цього пекельного злочину було тотальне винищення української нації, знищення нашого генофонду. За різними даним, під час голодоморів в Україні загинуло від семи до десяти мільйонів людей.

Щороку українці всього світу вшановують пам'ять своїх предків – безневинно страчених жертв Голодомору.  **23 листопада о 15:30** **у Броварах поблизу пам’ятнику жертвам Голодомору та політичних репресії (територія храму Покрови Пресвятої Богородиці)** розпочнеться акція-реквієм зі вшанування пам’яті жертв геноциду.  Під час акції відбудеться покладання квітів та запалення поминальних свічок до пам’ятника, відбудеться експозиція репродукцій картин, присвячених цій великій трагедії, а також демонстрація фільму «Голодомор. Україна XX століття. Технологія геноциду».

**_Броварська міська організація партії УДАР закликає усіх, хто приєднається до акції-реквієму, утриматись від використання партійної символіки та політичної агітації._**
