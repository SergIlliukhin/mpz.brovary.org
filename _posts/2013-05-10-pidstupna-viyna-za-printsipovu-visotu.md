---
title: "Підступна війна за принципову висоту"
date: 2013-05-10
categories: 
  - "kolonka-avtora"
tags: 
  - "demokratichniy-alyans"
  - "kuznyetsov"
  - "opalko"
  - "promizhni-vibori"
---

[![Іллюхін Сергій](https://mpz.brovary.org/wp-content/uploads/2013/05/405401_4430361438950_1646208696_n_2.jpg "Сергій Іллюхін: Підступна війна за принципову висоту")](https://mpz.brovary.org/wp-content/uploads/2013/05/405401_4430361438950_1646208696_n_2.jpg)**Очевидно, що вибори на Торгмаші не змінять розстановку сил у Броварській міській раді. Це розуміють і представники влади, і опозиційні кандидати.** Перемога на [проміжних виборах](https://mpz.brovary.org/zaminu-rizanenku-zhiteli-torgmashu-obiratimut-na-pochatku-lita/ "Заміну Різаненку жителі Торгмашу обиратимуть на початку літа") 2 червня 2013 року не є боротьбою за владу, вона скоріше має стратегічне і принципове значення. По-перше, це черговий зріз уподобань та настроїв електорату, а по-друге, дає переможцю дуже непогані шанси довести свою ефективність і поборотися за депутатський мандат на дуже важливих місцевих виборах 2014/2015 року.

У Броварах партія "Демократичний альянс" стала єдиною партією, яка відкрито і прозоро висвітлювала процес підготовки до виборів і [назвала](https://mpz.brovary.org/stav-vidomiy-pershiy-pretendent-na-krislo-u-miskiy-radi-vid-torgmashu/ "Став відомий перший претендент на “крісло” у міській раді від Торгмашу") ім'я свого кандидата майже одразу після призначення дати виборів. Можливо, саме така прозорість і зіграла на руку тих, кому була не вигідна участь ДемАльянсу у цьогорічних виборах.

**Перший крок для участі у місцевих виборах - створення міського осередку партії.**

Згідно закону, рішення про реєстрацію міського осередку ухвалюється управлінням юстиції протягом 10 днів з моменту подання документів. 16 квітня необхідний пакет документів було надано до Броварського міжрайонного управління юстиції, яке 25 квітня повідомило про відмову у реєстрації броварського ДемАльянсу з досить сумнівною мотивацією.

[![PhotoGrid_1368172491194](https://mpz.brovary.org/wp-content/uploads/2013/05/PhotoGrid_1368172491194.jpg)](https://mpz.brovary.org/wp-content/uploads/2013/05/PhotoGrid_1368172491194.jpg)Оскільки часу на сперечання не було, то виправлений пакет документів було надано повторно вже 26 квітня. Реєстрація, згідно Закону України "Про політичні партії в Україні", повинна була бути проведена до 6 травня 2013 року. Але, враховуючи вихідні, останній день, коли управління юстиції повинно було зареєструвати осередок - 30 квітня 2013 року. Це дозволяло ДемАльянсу без проблем взяти участь у виборах і висунути свого кандидата.

Начальник Броварського міжрайонного управління юстиції **Кузнєцов Віталій Олександрович** особисто запевнив мене, що 30 квітня я зможу отримати свідоцтво про реєстрацію Броварської міської організації. Щоправда, у призначений день, 30 квітня, вже пізно ввечері виявилось, що "желізяка не працює" і в базу не можна внести реєстраційні дані. Наказ про реєстрацію осередку вже готовий, тому датою реєстрації буде саме 30 квітня - заспокоїв нас чиновник і з чистим сумлінням 3 травня ми [провели висування](https://mpz.brovary.org/brovarski-aktivisti-viznachilis-iz-kandidatom-dlya-uchasti-u-viborah-na-torgmashi/ "Броварські активісти визначились із кандидатом для участі у виборах на Торгмаші") кандидата на вибори.

Напевно, такого нахабства з нашого боку ніхто не очікував (висувати кандидата, не маючи на руках свідоцтва про реєстрацію!). Пану Кузнєцову, вочевидь, пояснили, що він не правий, тому майже весь наступний робочий день (7 травня) він був відсутній, а під вечір привітав нас з реєстрацією Броварської міської організації політичної партії "Демократичний альянс". Щоправда, наказ та свідоцтво про реєстрацію, всупереч закону, видані на 11 день після подачі документів - 7 травня (нагадаю, висування кандидатів тривало до 6 травня).

**Тому ДемАльянс позбавлений права брати участь у проміжних виборах на Торгмаші.**

Хто винен у тому, що ДемАльянс не потрапив на ці вибори? Важко сказати...

Очевидно, що якби броварський осередок було створено завчасно (кілька місяців тому), то Кузнєцов і команда не мали б жодних можливостей "майже в рамках закону" нам завадити. В той же час зрозуміло, що чиновник повинен був діяти виключно в рамках закону і протиправність його дій ми маємо довести.

Схожий підхід було застосовано і до броварського осередку "Батьківщини": управління юстиції відмовлялось реєструвати зміни у керівному складі організації, блокуючи таким чином висування **Володимира Опалька**, як кандидата від Об'єднаної Опозиції у Броварах.

> Управління державним реєстром - чудовий "козир" у руках режиму Януковича і він обов'язково буде використаний на наступних місцевих виборах 2014/2015 року. Ми, в свою чергу, повинні бути готові до такого розвитку подій і в жодному разі не маємо права відкладати важливі юридичні операції операції на останній день, аби не дозволяти "Кузнєцовим" вплинути на волевиявлення броварчан.
