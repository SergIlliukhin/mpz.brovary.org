---
title: "Як у Броварах для Азарова дорогу ремонтували"
date: 2012-01-19
author: 
  username: "SergIlliukhin"
  display_name: "Сергій Іллюхін"
categories: 
  - "kolonka-avtora"
tags: 
  - "azarov"
  - "golubovskyj"
  - "zhkg"
  - "sapozhko"
  - "sluzhba-zamovnika"
---

![](https://mpz.brovary.org/wp-content/uploads/2012/01/КП-Служба-Замовника.jpg "КП Служба Замовника")В рамках відзначення 10-ої річниці Закону України "Про ОСББ" Прем'єр-Міністр України **Микола Азаров** вирішив здійснити робочі візити до різних ОСББ, поспілкуватися з головами об'єднань, розпитати про проблеми.

Потрапило в поле зору Прем'єра і [ОСББ "Шевченко 4-А"](http://shevchenko4a.org.ua "ОСББ Шевченко 4А") в місті Бровари. 26.11.2011р., напередодні візиту Азарова, до ОСББ приїхали **Захаров Станіслав Григорович** - представник Мінрегіону, директор Департаменту проектного управління та енергоефективності у сфері життєзабезпечення та **Голубовський Григорій Павлович** - заступник броварського міського голови з питань ЖКГ. <!--more-->

Представникам міської влади вихвалятися було, м'яко кажучи, нічим: голова ОСББ поскаржився, що проблем багато, а підтримки від міста - майже ніякої: дах будинку протікає, на під'їзді до будинку постійно стоїть велика калюжа, а в самій дорозі - кілька дірок. **Варто зазначити, що дірки в асфальті були великі, але неглибокі: машини стрибали, але з проїздом проблем не було.**

> За результатами огляду ОСББ було вирішено: ОСББ "Шевченко 4-А" може стати одним із ОСББ, які відвідає Прем'єр-Міністр в ході свого робочого візиту 29 листопада 2011 року

Пан Голубовський оглянув будинок, прибудинкову територію, пофотографував дірки в асфальті і поїхав. А вже через 2 дні - 28.11.2011р. біля будинку почала кипіти робота: працівники КП "Служба замовника" заходилися ремонтувати дорогу. Дірки в асфальті були поглиблені, їм надали правильну геометричну (прямокутну) форму і засипали в них подрібнені залишки асфальтобетонної суміші.

Мешканці будинку спочатку зраділи - ще б пак: дорогу нарешті відремонтували, дірки залатали! Але, як виявилось, радіти довелось недовго. Вже через тиждень, після першого ж дощу, суміш, якою засипали дірки, почала вимиватися, а через місяць від дорожніх "латок" майже нічого не залишилось! Натомість мешканцям залишились величезні дірки в асфальті (**до 10см глибиною та до 1,5м у діаметрі**)! На даний момент проїхати до будинку майже не можливо, автомобілістам постійно доводиться маневрувати між прірвами у асфальтному покритті: [![](https://mpz.brovary.org/wp-content/uploads/2012/01/Дірка-Шевченко-4А-1.jpg "Дірка Шевченко 4А (1)")](https://mpz.brovary.org/wp-content/uploads/2012/01/Дірка-Шевченко-4А-1.jpg)[![](https://mpz.brovary.org/wp-content/uploads/2012/01/Дірка-Шевченко-4А-2.jpg "Дірка Шевченко 4А (2)")](https://mpz.brovary.org/wp-content/uploads/2012/01/Дірка-Шевченко-4А-2.jpg)[![](https://mpz.brovary.org/wp-content/uploads/2012/01/Дірка-Шевченко-4А-3.jpg "Дірка Шевченко 4А (3)")](https://mpz.brovary.org/wp-content/uploads/2012/01/Дірка-Шевченко-4А-3.jpg)

[![](https://mpz.brovary.org/wp-content/uploads/2012/01/Схема-дірок.jpg "Схема дірок")](https://mpz.brovary.org/wp-content/uploads/2012/01/Схема-дірок.jpg)Мешканцями будинку було складено схему розташування дірок та направлено запит до броварського міського голови з проханням надати пояснення стосовно того, ким і навіщо було здійснено такий "ремонт".

У своїй відповіді пан Сапожко пояснив, що згідно ДБН В.2.3-7:2007 укладання асфальтобетонних сумішей потрібно проводити весною або влітку, але КП "Служба замовника", яка є балансоутримувачем даної дороги, вирішила провести поточний ремонт асфальтного покриття. [![](https://mpz.brovary.org/wp-content/uploads/2012/01/Відповідь-міського-голови.jpg "Відповідь міського голови")](https://mpz.brovary.org/wp-content/uploads/2012/01/Відповідь-міського-голови.jpg)Чому це потрібно було робити так терміново, в кінці листопада, міський голова не пояснив. Не згадував він і про запланований візит Миколи Азарова, за день до якого терміново проводився даний "псевдо-ремонт".

Ми продовжуємо слідкувати за тим, як же закінчиться дана історія. А мешканці ОСББ "Шевченко 4-А" продовжують маневрувати між величезними дірками і не можуть зрозуміти: це дійсно невдала спроба влади зробити щось гарне чи вишукана помста мешканцям за занадто активну громадянську позицію?

**P.S.** До ОСББ "Шевченко 4-А" Прем'єр-Міністр в той день так і не доїхав, натомість зустрівся з представниками об'єднань співвласників у іншому ОСББ міста Києва

<iframe width="480" height="360" src="http://www.youtube.com/embed/Ln16ZPocvFo" frameborder="0" allowfullscreen></iframe>
