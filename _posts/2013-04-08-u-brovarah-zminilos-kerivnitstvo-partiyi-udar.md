---
title: "У Броварах змінилось керівництво партії УДАР"
date: 2013-04-08
categories: 
  - "kolonka-avtora"
tags: 
  - "kachor"
  - "kerivnitstvo"
  - "simutin"
  - "udar"
  - "cherednik"
---

**Минулої п’ятниці, 5 квітня, в приймальні народного депутата Павла Різаненка відбулись збори броварської міської організації партії «УДАР» Віталія Кличка.  З 31-го члена місцевого осередку партії в роботі зборів взяли участь 25 осіб. Зокрема, на засіданні були присутні депутати міськради Роман Сімутін, Юрій Чередник, Олексій Кириченко та Михайло Бабін, а також народний депутат України, обраний від партії УДАР по броварському виборчому округу, Павло Різаненко.**

Головним питанням порядку денного стало переобрання керівництва броварського УДАРу. Заслухавши звіт про роботу попереднього голови – міського депутата Кириченка – головуючий поставив питання про обрання нового керівника броварської міської організації. Одноголосно на цю посаду було підтримано кандидатуру позафракційного депутата броварської міської ради **Романа Сімутіна.** Крім того, обрано двох заступників голови броварського УДАРУ: міського депутата **Юрія Чередника** та громадського активіста **Андрія Качора.**   Також збори обрали голову молодіжного крила броварського УДАРу, активістку організації «МОБІ» **Марину Рубайло** та політичну раду осередку партії у складі одинадцяти осіб:

- **Юрій Чередник**,  34 роки, депутат броварської міської ради;
- **Олексій Скочко**, 28 років, юрист;
- **Роман Сімутін**, 37 років, депутат броварської міської ради;
- **Євген Захаревич**, 25 років, активіст ГО "Прозоре суспільство";
- **Роман Загурський**, 30 років, юрист;
- **Світлана Наумова**, 41 рік, економіст;
- **Сергій Батюк**, 48 років, громадський активіст;
- **Володимир Кузнєцов**, 49 років, інженер-технолог;
- **Андрій Качор**, 27 років, журналіст;
- **Анатолій Бегека**, 43 роки, громадський активіст;
- **Алла Рубайло**, 42 роки, викладач.

Окрім обрання нового керівництва партійці розглянули питання про участь в проміжних виборах по 20-му округу на Торгмаші. З ініціативи Андрія Качора осередком партії було вирішено до 15 квітня розпочати процес визначення кандидата від УДАРу для участі у виборчих перегонах.
