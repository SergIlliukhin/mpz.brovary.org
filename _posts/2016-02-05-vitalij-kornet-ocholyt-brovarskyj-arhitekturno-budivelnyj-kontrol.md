---
title: "Віталій Корнет очолить броварський архітектурно-будівельний контроль?"
date: 2016-02-05
author: 
  username: "trydence"
  display_name: "Дмитро Карпій"
categories: 
  - "vlada"
  - "novyny"
tags: 
  - "arhitektura"
  - "brovary"
  - "budivnitstvo"
  - "volonter"
  - "konkurs"
  - "kontrol"
  - "kornet"
  - "novini"
  - "priznachennya"
---

**З кінця січня активно обговорюють кадрове призначення у міськраді. Броварський відділ державного архітектурно-будівельного контролю нібито очолив відомий у місті волонтер Віталій Корнет. За іншою версією, чоловік став головним спеціалістом органу. При тому, низка джерел запевняють: відділ наразі ще не створений. Тим не менше, його працівники вже ходять на роботу до міськради, де мають свій кабінет.**

**Начальник чи головний спеціаліст?**

Інформація про призначення Віталія Корнета керівником відділу спочатку з'явилась на рівні чуток. Згодом про те, що волонтер нібито стане головним спеціалістом органу, написала преса, посилаючись на слова можливого керівника органу. Водночас, у Державній архітектурно-будівельній інспекції України не змогли навіть з'ясувати, чи вже створений такий відділ.

Попри відсутність офіційних заяв про призначення Віталія Корнета, він таки може очолити відділ. Наші журналісти, керуючись підказками працівників Броварської міської ради, знайшли «офіс» органу. У кабінеті **№ 108** головного корпусу міськвиконкому по вулиці Гагаріна, 15 у робочий час середи сиділи двоє чоловіків.

\[caption id="attachment\_51467" align="aligncenter" width="600"\][![](https://mpz.brovary.org/wp-content/uploads/2016/02/Kornet_00001.jpg)](https://mpz.brovary.org/wp-content/uploads/2016/02/Kornet_00001.jpg) На дверях кабінету № 108 наразі нема жодної таблички, але працівники за дверима є\[/caption\]

Очевидно, не підозрюючи, що розмовляють із працівником медіа, вони підтвердили – тут перебуває відділ державного архітектурно-будівельного контролю Броварської міської ради. Однак зазначили, що орган поки що не створений. У розмові чоловіки підтвердили – очолює відділ Віталій Корнет.

Сам волонтер у телефонній розмові не став відповідати на запитання журналіста. Він посилався на зайнятість і на «приватність» його номера телефону.

Про те, що місцевий орган архбудконтролю у Броварах ще не створений днями підтвердили у Департаменті державної архітектурно-будівельної інспекції у Київській області. Водночас, більше інформації чиновники не надали, повідомивши: дадуть відповідь на інформаційний запит.

> Нагадаємо, що відділи архбудконтролю нині створюють «на місцях» відповідно до загальнодержавного рішення про децентралізацію повноважень із контролю за будівництвом. У Броварах такий орган [утворили](https://mpz.brovary.org/u-brovarskij-miskij-radi-stvoryly-viddil-derzhavnogo-arhitekturno-budivelnogo-kontrolyu/) ще у вересні 2015 року, проголосувавши за відповідний проект рішення під час чергової сесії міськради. Водночас, у Державній архітектурно-будівельній інспекції України назвали це рішення «інформаційним». Тобто воно нібито не тягло за собою одночасного створення органу на практиці.

**Призначення тишком-нишком без конкурсу?**

Інформація про можливе призначення [збурила](https://www.facebook.com/groups/brovary/permalink/1183908081639156/) броварську фейсбук-спільноту. По-перше, частина користувачів [вказувала](https://www.facebook.com/groups/brovary/permalink/1183908081639156/?comment_id=1183941804969117) на «нечисте» минуле та сьогодення ймовірного кандидата на посаду. По-друге, дописувачі були незадоволені непрозорістю призначення – мовляв, громада не знала про такі кадрові зміни.

Примітно, що оголошення про конкурс на посаду начальника відділу таки опубліковали на сайті міської ради. У тексті воно датоване 25-м груднем минулого року. Однак, реєстр публічної інформації нашого видання [зафіксував](http://docs.brovary.org/p32216/25.12.2015), що вперше оголошення опублікували 12 січня.

Є на сайті міськради і оголошення про заміщення вакантної посади головного спеціаліста відділу. За [інформацією](http://docs.brovary.org/p33227/14.01.2016) реєстру, вперше опубліковане – 14 січня. Варто зазначити, що між офіційною публікацією та початком проведення конкурсу [має минути](http://zakon0.rada.gov.ua/laws/show/169-2002-%D0%BF) не менше одного місяця.

> _Довідково._ **Віталій Корнет** – броварський волонтер, керує волонтерською групою допомоги бійцям АТО. Публічно [відмовлявся](https://www.facebook.com/groups/brovary/permalink/1171835642846400/?comment_id=1172382629458368) звітувати про витрачені волонтерські кошти. Віталій Корнет став відомий завдяки [скандалу](https://mpz.brovary.org/zagostrennya-situatsiyi-navkolo-rozhivskogo-rozsliduvannya-zhurnalistam-i-geroyam-telesyuzhetu-pogrozhuyut-vbivstvom-video/) із перешкоджанням журналістській діяльності працівників телеканалу «2+2». Після інциденту та виходу відповідного сюжету в ефір медійники звинувачували волонтера у переслідуванні та тиску. Окрім того, волонтера вважають наближеним до міського голови Ігоря Сапожка. На останніх виборах він [балотувався](http://www.cvk.gov.ua/pls/vm2015/PVM056?PID102=1016&PF7691=1016&PT001F01=100&rej=0&pt00_t001f01=100) у Броварську районну раду від партії «Наш край».

Фото - Дмитра Карпія та зі [сторінки](https://www.facebook.com/profile.php?id=100007159456137&pnref=story) Віталія Корнета
