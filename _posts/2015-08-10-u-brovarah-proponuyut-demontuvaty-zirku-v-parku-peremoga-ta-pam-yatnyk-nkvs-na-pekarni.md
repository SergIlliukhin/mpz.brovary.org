---
title: "У Броварах пропонують демонтувати зірку в парку \"Перемога\" та пам'ятник НКВС на Пекарні"
date: 2015-08-10
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "brovraskiy-krayeznavchiy-muzey"
  - "dekomunizatsiya"
  - "demontazh"
  - "doshka"
  - "krayeznavtsi"
  - "memorialna"
  - "novini"
  - "pamyatnik"
coverImage: "wp-content/uploads/2015/08/Tablychka_Lenin_Brovary.jpg"
---

**Зірку на вхідній арці парку "Перемога",** **пам'ятник НКВС у парку "Приозерний",** **стелу "Никто не забыт, ничто не забыто" та ще низку меморіальних дощок і табличок пропонують прибрати місцеві активісти та краєзнавці. Робоча група, створена на основі працівників Броварського краєзнавчого музею, підготувала та подала до міської ради перелік пам'ятників, меморіальних дощок та інших об'єктів, які необхідно демонтувати на виконання закону про декомунізацію. Усього до списку ввійшли 10 пунктів. Про це повідомляють члени робочої групи, наводячи скан-копію своїх пропозицій.**

З усіх об'єктів, які краєзнавці та активісти рекомендували демонтувати, найближчим до центру міста є муляж радянського ордена "Перемога". Розташований він на арці головного входу до однойменного парку - поблизу майдану Свободи. Ще після Євромайдану на нього хтось закинув синьо-жовтий прапор, однак до демонтажу тоді справа так і не дійшла.

[![muz-vechir-5](https://mpz.brovary.org/wp-content/uploads/2015/08/muz-vechir-5.jpg)](https://mpz.brovary.org/wp-content/uploads/2015/08/muz-vechir-5.jpg)

Пам'ятниковий комплекс у Приозерному парку присвячений загиблим у часи Другої світової війни воякам 200-ої стрілецької дивізії Червоної армії та членам 4-го полку НКВС ім. Дзержинського. Робоча група запропонувала демонтувати його. Водночас, директор краєзнавчого музею вказує на потребу прибрати лише те, що стосується полку НКВС.

[![Image00002](https://mpz.brovary.org/wp-content/uploads/2015/08/Image00002.jpg)](https://mpz.brovary.org/wp-content/uploads/2015/08/Image00002.jpg)

Також група зазначає про необхідність демонтувати стелу "Никто не забыт, ничто не забыто" на розі вулиць Грушевського та Кірова. Як повідомляють фахівці, на ній розташовані медальйони, присвячені Червоній армії та більшовикам. На одному з них зображений типовий червоний козак часів Перших визвольних змагань.

[![Image00001](https://mpz.brovary.org/wp-content/uploads/2015/08/Image00001.jpg)](https://mpz.brovary.org/wp-content/uploads/2015/08/Image00001.jpg)

[![Будьонівець_Ніхто](https://mpz.brovary.org/wp-content/uploads/2015/08/Budonivets_Nihto.jpg)](https://mpz.brovary.org/wp-content/uploads/2015/08/Budonivets_Nihto.jpg)

Як ідеться в переліку, краєзнавці та активісти рекомендують зняти 7 меморіальних дощок. Серед них - присвячені організаторам радянської окупаційної влади у Броварах (Миколі Осипову, Абраму Гальбичу), борцям проти незалежності України (Михайлу Кирпоносу, Миколі Щорсу, Володимиру Леніну). А також - співробітнику НКВС (Антону Макаренку).

[![Document-page-002](https://mpz.brovary.org/wp-content/uploads/2015/08/Document-page-002.jpg)](https://mpz.brovary.org/wp-content/uploads/2015/08/Document-page-002.jpg)

[![Document-page-003](https://mpz.brovary.org/wp-content/uploads/2015/08/Document-page-003.jpg)](https://mpz.brovary.org/wp-content/uploads/2015/08/Document-page-003.jpg)

[![Document-page-004](https://mpz.brovary.org/wp-content/uploads/2015/08/Document-page-004.jpg)](https://mpz.brovary.org/wp-content/uploads/2015/08/Document-page-004.jpg)

Ще одну меморіальну дошку робоча група рекомендувала не демонтувати, а зняти з обліку. Зі слів працівників музею, вона присвячена більшовику Антону Андреєву, і зникла ще у 1990-х роках.

У той самий час члени групи вказують, що не вносили до переліку ту комуністичну символіку, яка розміщена на місцях поховань та на територіях цвинтарів, адже закон не передбачає обов'язкового демонтажу в таких випадках.

Як зазначили члени групи, свої напрацювання вони розробили, спираючись переважно на перелік пам'ятників, пам'ятних знаків та меморіальних дощок міста Бровари, наданий міськрадою.

<iframe style="border: 1px solid #CCC; border-width: 1px; margin-bottom: 5px; max-width: 100%;" src="//www.slideshare.net/slideshow/embed_code/key/n2LXXFHi9RSWru" width="425" height="355" frameborder="0" marginwidth="0" marginheight="0" scrolling="no" allowfullscreen="allowfullscreen"></iframe>

Краєзнавці та активісти розповіли, що для своїх висновків вони використовували перш за все [експертну оцінку](https://mpz.brovary.org/instytut-istoriyi-ukrayiny-proponuye-dekomunizuvaty-u-brovarah-shhonajmenshe-60-vulyts/) Інституту історії України Національної академії наук, надану раніше щодо броварських вулиць.

> Нагадаємо, робочу групу створила комісія Броварської міської ради з питань найменувань і пам'ятних знаків на [засіданні 3 червня](https://mpz.brovary.org/start-dekomunizatsiyi-u-brovarah-krayeznavtsi-ta-istoriki-gotuyut-propozitsiyi-shhodo-pereymenuvannya-vulits/). Тоді на неї поклали завдання розробити пропозиції щодо перейменування вулиць у Броварах.  На [засіданні 23 червня](https://mpz.brovary.org/brovarski-krayeznavtsi-ta-aktyvisty-predstavlyly-propozytsiyi-shhodo-perejmenuvannya-vulyts-startuvalo-gromadske-obgovorennya/) комісія доручила групі підготувати перелік пам’ятників і меморіальних дощок, які необхідно демонтувати відповідно до закону "Про засудження комуністичного та націонал-соціалістичного (нацистського) тоталітарних режимів в Україні та заборону пропаганди їхньої символіки".

**Фото - Дмитро Карпій, Микола Кожемяко, Світлана Кисіль**
