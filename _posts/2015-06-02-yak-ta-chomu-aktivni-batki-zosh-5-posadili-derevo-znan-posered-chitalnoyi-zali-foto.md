---
title: "Як та чому активні батьки ЗОШ № 5 посадили «Дерево знань» посеред читальної зали? - ФОТО"
date: 2015-06-02
categories: 
  - "hromada"
tags: 
  - "biblioteka"
  - "batki"
  - "brovary"
  - "knigi"
  - "novini"
  - "shkola-5"
---

[![бібліотека-ЗОШ№5 (3)](https://mpz.brovary.org/wp-content/uploads/2015/05/biblioteka-ZOSH---5-3.jpg)](https://mpz.brovary.org/wp-content/uploads/2015/05/biblioteka-ZOSH---5-3.jpg)

**Як створити сучасну, красиву  та привабливу бібліотечну залу у навчальному закладі, відтепер знають у броварській спеціалізованій школі №5. Тут у травні відкрили істотно оновлену читальну залу - яскраву та простору, яка усім своїм виглядом має спонукати учнів до читання книжок. У майбутньому батьки хочуть зробити тут ще й шкільний інфоцентр, щоб джерела знань були не лише паперові, а й електронні. Які переваги мають такі проекти, хто координував усі роботи та скільки часу потрібно було, щоб "посадити дерево знань" - розповідають нашим журналістам працівниці бібліотеки та голова піклувальної ради школи.**

На відкритті цього "читального дива" були присутні представники управління освіти і науки Броварської міської ради, керівництво піклувальної ради, дирекція школи, учні та їх батьки. _«Нова читальна зала шкільної бібліотеки_, _народилася не з нуля, а на базі існуючого приміщення,_ — зазначають завідувачка **Ірина Томилець** та провідний бібліотекар **Наталія Соломенко**, — _Щоправда, ремонту у ній не робилося дуже давно. Звичайні обклеєні шпалерами, побиті грибком, стіни та стелажі з книжками…»_ Та час не стоїть на місці, і в епоху новітніх технологій та комп’ютерної техніки хочеться, щоб місце, де учні отримують нові знання через книги, теж мало сучасний вигляд. Так зародилася ідея оновлення читальної зали.

[![бібліотека-ЗОШ№5 (2)](https://mpz.brovary.org/wp-content/uploads/2015/05/biblioteka-ZOSH---5-2-e1432671012954.jpg)](https://mpz.brovary.org/wp-content/uploads/2015/05/biblioteka-ZOSH---5-2.jpg)

«_Спочатку в інтернеті знайшли цікавий та оригінальний дизайн приміщення, частину якого ми захотіли втілити в читальній залі,_ — говорить пані Наталія. — _«Ідею підтримало керівництво школи і, звичайно, батьки, які підтримали проект фінансово та організаційно»._

[![бібліотека-ЗОШ№5 (20)](https://mpz.brovary.org/wp-content/uploads/2015/05/biblioteka-ZOSH---5-20-e1432671146933.jpg)](https://mpz.brovary.org/wp-content/uploads/2015/05/biblioteka-ZOSH---5-20.jpg)

[![бібліотека-ЗОШ№5 (24)](https://mpz.brovary.org/wp-content/uploads/2015/05/biblioteka-ZOSH---5-24-e1432671196310.jpg)](https://mpz.brovary.org/wp-content/uploads/2015/05/biblioteka-ZOSH---5-24.jpg)

Зокрема, вагомий внесок у проект зробила піклувальна рада школи на чолі з **Людмилою Кулініч.** Саме за її кураторства, як розповідають Ірина Томилець та Наталія Соломенко, до реалізації долучилися майстри, які втілювали в життя дизайн. Безпосередньо стелажі та меблі з дерева робив тато учня 2-го класу **Микола Ветушинський**. У свій вільний час майстер зумів з великим смаком втілити в проект все, що було задумане.

Як розповідає Людмила Кулініч, у приміщенні виконано фактично капітальний ремонт. Довелося демонтувати все, що було в ньому раніше: _«Були замінені вікна, витравлений грибок на стінах, знятий гнилий паркет, зроблена гідроізоляція підлоги з подальшим вирівнюванням під укладання плитки. Для підлоги обрали не звичайну керамічну плитку, а керамограніт. Матова гомогенна керамогранітна плитка, укладена в якості підлогового покриття, практично вічна, так як цей матеріал відрізняється низькою стиранністю і високою міцністю до різного роду хімічних і фізичних дій. Також його однорідний малюнок не змінюється навіть після інтенсивного використання протягом десятків років._

_Бібліотека, розташована в будівлі, яка будувалася ще в радянські часи, мала нерівномірні кути, тому довелося вирівнювати стіни, а за допомогою гіпсокартонних конструкцій — ще й стелю. А ще — міняли повністю електропроводку в приміщенні, і зокрема, на стелі. Також проклали кабелі для інтернету. Освітлення реалізували за енергозберігаючими технологіями»,_ — говорить пані Кулініч.

[![бібліотека-ЗОШ№5 (30)](https://mpz.brovary.org/wp-content/uploads/2015/05/biblioteka-ZOSH---5-30-e1432671263438.jpg)](https://mpz.brovary.org/wp-content/uploads/2015/05/biblioteka-ZOSH---5-30.jpg)

![бібліотека-ЗОШ№5 (15)](https://mpz.brovary.org/wp-content/uploads/2015/05/biblioteka-ZOSH---5-15-e1432671091596.jpg)

Всього на реалізацію від слів «О, ідея!» до відкриття бібліотеки пішло близько 10 місяців — від серпня минулого року. При цьому були залучені до виконання робіт працівники ремонтної бригади із міста Володарка, а також тих фірм, які рекомендували батьки учнів. За словами Людмили Кулініч, на жаль, ремонтники з Броварів не можуть продемонструвати у своїх послугах таких співвідношень, як ціна-якість.

В оновленій читальній залі змінилося зонування та кольорова гама, стали зручнішими робочі місця бібліотекарів та читачів. У центрі зали розташоване символічне «Дерево знань», де є додаткові робочі місця та достатньо місця для книжкових новинок. _«Спочатку ми хотіли обіграти лише Дерево знань. Проте, коли побачили, що вирівнювати стелю дуже складно, придумали ще й хмаринки»,_ — розповіла голова піклувальної ради школи.

[![бібліотека-ЗОШ№5 (3)](https://mpz.brovary.org/wp-content/uploads/2015/05/biblioteka-ZOSH---5-3.jpg)](https://mpz.brovary.org/wp-content/uploads/2015/05/biblioteka-ZOSH---5-3.jpg)

![бібліотека-ЗОШ№5 (36)](https://mpz.brovary.org/wp-content/uploads/2015/05/biblioteka-ZOSH---5-361-e1432671499304.jpg)

Проект фінансувався виключно за кошти батьків та меценатів.

_«Лише гуртом ми змогли реалізувати такі креативні та сучасні ідеї в нашій бібліотеці. В наступному році у нашої школи ювілей — 65 років від дня заснування (відкриття). Оновлена бібліотека стане пам’ятним подарунком для нашої дружньої шкільної родини. Сподіваємося, що влада не залишиться осторонь від питання фінансування останнього етапу облаштування цього приміщення сучасною комп’ютерною технікою. І тоді відремонтована частина бібліотеки буде виконувати  функції не тільки читального залу, а ще й інформаційного центру. З цією метою Піклувальна рада підготує листи-запити до броварського управління освіти, Броварської міської ради та Київської обласної державної адміністрації»_, — продовжує Людмила Іванівна.

[![бібліотека-ЗОШ№5 (32)](https://mpz.brovary.org/wp-content/uploads/2015/05/biblioteka-ZOSH---5-32-e1432671318230.jpg)](https://mpz.brovary.org/wp-content/uploads/2015/05/biblioteka-ZOSH---5-32.jpg)

Батьки сподіваються, що з нового навчального року бібліотека буде повністю обладнана комп’ютерами, щоб кожен відвідувач міг сісти і попрацювати з бібліотечними матеріалами в електронному вигляді. Хоча зараз у читальному залі вже є два комп’ютера та два принтера.

Нині бібліотека нараховує **27 361** підручник та навчальну літературу, а також **28 995** книжок художньої літератури. _«Однією з проблем зараз є «книжковий голод» — нестача художньої літератури. А школярі мають потребу у сучасних книжках. Триває війна, пройшов Майдан — літератури на такі теми потребує наш читач»,_ — бідкається завідувачка бібліотеки Ірина Анатоліївна.

[![бібліотека-ЗОШ№5 (13)](https://mpz.brovary.org/wp-content/uploads/2015/05/biblioteka-ZOSH---5-13-e1432671558322.jpg)](https://mpz.brovary.org/wp-content/uploads/2015/05/biblioteka-ZOSH---5-13.jpg)

[![бібліотека-ЗОШ№5 (14)](https://mpz.brovary.org/wp-content/uploads/2015/05/biblioteka-ZOSH---5-14-e1432671607866.jpg)](https://mpz.brovary.org/wp-content/uploads/2015/05/biblioteka-ZOSH---5-14.jpg)

_«Доводиться шукати вихід і знаходити джерела поповнення книгами бібліотеки через акцію «Подаруй книгу бібліотеці», збір макулатури, також дарують книжки спонсори, батьки, часом - депутати та мешканці міста. Ми відвідуємо книжкові виставки та видавництва, де купуємо книги для бібліотеки»,_ — додає бібліотекар Наталія Станіславівна.

[![бібліотека-ЗОШ№5 (8)](https://mpz.brovary.org/wp-content/uploads/2015/05/biblioteka-ZOSH---5-8-e1432671864724.jpg)](https://mpz.brovary.org/wp-content/uploads/2015/05/biblioteka-ZOSH---5-8-e1432671747630.jpg)

[![бібліотека-ЗОШ№5 (10)](https://mpz.brovary.org/wp-content/uploads/2015/05/biblioteka-ZOSH---5-10-e1432671838439.jpg)](https://mpz.brovary.org/wp-content/uploads/2015/05/biblioteka-ZOSH---5-10.jpg)

**Фото - Микола Кожемяко**
