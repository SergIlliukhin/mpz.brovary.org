---
title: "Блок Петра Порошенка «Солідарність» оприлюднив ймовірних кандидатів у депутати Броварської міськради"
date: 2015-09-11
author: 
  username: "pravoZnaty"
  display_name: "Маєш право знати"
categories: 
  - "hromada"
  - "novyny"
tags: 
  - "blok-petra-poroshenka"
  - "vibir-redaktsiyi"
  - "vibori"
  - "vybory-2015"
  - "kandidati"
  - "mistsevi-vybory-2015"
  - "novini"
  - "solidarnist"
  - "udar"
---

**Блок Петра Порошенка «Солідарність» відкрив імена осіб, які можуть балотуватися від політсили на місцевих виборах. У партії зазначають, що перелік не остаточний, та пропонують свою команду до обговорення. Відповідний список та заяву з цього приводу в розпорядження «Маєш право знати» надав штаб цієї політсили.**

У своїй заяві політсила зазначає про необхідність очистити владу міста від представників Партії регіонів. У партії нагадують про 5-річну історію боротьби із місцевою владою.

> Настав особливий час, до якого ми йшли не один рік. Час очистити наше місто від нечистих на руку представників Партії регіонів, які досі окупують наше місто. Час нарешті патріотичним Броварам отримати владу з патріотів нашого міста.
> 
> Майже п’ять років тому наша команда почала визвольну війну за Бровари, і зараз наш вирішальний бій з місцевою владою корупціонерів, дерибанщиків та шахраїв. Наша команда готова до нього. Команда, яка формувалась всі ці п’ять років і продовжує формуватись і досі.
> 
> Ми завжди опирались на підтримку громади Броварів, тож сьогодні виносимо на обговорення земляків наш список. Багатьох з активістів цього списку ви зустрічали, коли ми разом відстоювали права громади під міськрадою, коли ми разом демонтували паркани навколо вкрадених у Броварів земель, або ж під час суботників,коли ми разом приводили до ладу наше місто. Багатьох ви знаєте, як визнаних фахівців або надійних партнерів по бізнесу. Кого ви не знайдете в нашому списку – так це людей слизьких та ненадійних, хамелеонів-пристосуванців, які намагаються пролізти до міськради заради власних корисливих інтересів.
> 
> Якщо ж ви маєте іншу думку та вважаєте когось з наших кандидатів негідним представляти громаду в Броварській міській раді, будь-ласка, - не мовчіть. Ви вже встигли переконатись, що ми завжди відкриті до спілкування, тож поділіться своїми сумнівами, зателефонувавши в нашу приймальню за телефоном **(067) 327-58-62** або надіславши нам електронного листа на адресу [**brovary.bpp@gmail.com**](mailto:brovary.bpp@gmail.com)**.** Ми будемо вдячні за допомогу в боротьбі за чистоту влади нашого з вами міста.

Перелік ймовірних кандидатів налічує 24 особи. Нагадаємо, відповідно до нового законодавства всього у Броварську міську раду необхідно обрати 36 депутатів.

**Список кандидатів і автобіографії**

<iframe style="border: 1px solid #CCC; border-width: 1px; margin-bottom: 5px; max-width: 100%;" src="//www.slideshare.net/slideshow/embed_code/key/x5DgMg3KV77Wm6" width="425" height="355" frameborder="0" marginwidth="0" marginheight="0" scrolling="no" allowfullscreen="allowfullscreen"></iframe>

Біографії, наведені стисло, можна прочитати нижче.

> 1. **Бреус Сергій Петрович**, 32 роки
> 
> Директор фізкультурно-оздоровчого закладу «Плавальний басейн «Купава». Майстер спорту міжнародного класу з плавання, учасник Олімпійських ігор в Пекіні, бронзовий та срібний призер чемпіонатів світу, дворазовий чемпіон та рекордсмен Європи, 19-ти разовий рекордсмен України. Беру активну участь в громадському житті міста. Член федерації плавання України та Київської області. Беру участь у проведенні Національних чемпіонатів України з плавання. Маю посвідчення судді ІІ категорії. Зібрав кваліфікований суддівський колектив, що дозволило проводити змагання в нашому місті на високому рівні: чемпіонати міста, чемпіонати Київської обл., чемпіонат України. Беру участь в нарадах щодо потреб населення у відновленні та будівництві нових та сучасних спортивних комплексів. Допомагаю проведенню шкільних програм з оздоровчого плавання.
> 
> 2. **Чередник Юрій Павлович**, 36 років
> 
> Депутат Броварської міської ради, голова фракції УДАР, заступник голови Броварської міської організації партії УДАР. Маю власний бізнес. Разом з однопартійцями та активістами ми вже захистили парк «Перемога». Започаткували «День Сусіда» - проведення інтерактивних суботників у подвір’ях будинків. У якості депутата міської ради контролюю питання порядку денного сесій та депутатських комісій. Відстоюю інтереси громадян, особливо із земельних та комунальних питань. Контролюю питання розробки та прийняття Генерального плану міста.
> 
> 3\. **Мишко Андрій Григорович**, 44 роки
> 
> Директор з врегулювання cтрахової компанії «Країна». Фахівець у галузі страхування. Член Наглядової ради страхової компанії «Країна». Паралельно займаюсь громадською та меценатською діяльністю в Броварах. Неодноразово надавав допомогу дошкільним дитячим закладам та брав участь в якості мецената та організатора в соціально-орієнтованих міських заходах.
> 
> 4\. **Денисенко Дмитро Сергійович**, 25 років
> 
> Приватний підприємець (продаж запчастин для легкових автомобілів та комерційного транспорту). Окрім основної роботи, як людина молода, активна і небайдужа до життя міста, займаюся активною громадською діяльністю. Разом з командою «Центру демократичного відродження» займався збором та обробкою інформації про стан корупції у державних органах України. Під час революційних подій разом з однодумцями долучився до створення броварського блокпосту. Брав участь в акціях під Броварською міською радою. Надаю фінансову допомогу та беру участь у зборі допомоги військовим.
> 
> 5\. **Кузнєцов Володимир Миколайович**, 51 рік
> 
> Член ради міської організації Партії УДАР. Працюю інженером-технологом ТОВ «Квалітет». Перший і найважливіший мій обов’язок – це захист країни від агресора. Ще 1992-го року присягнув на вірність народу України. Тому щойно над країною нависла загрозавторгнення окупантів, я одразу пішов добровольцем захищати Батьківщину. А саме – проходив службу в 25 батальйоні територіальної оборони «Київська Русь» під Дебальцевим. На службі ЗСУ був з серпня 2014-го року до липня 2015-го року. Звільнений із ЗСУ за станом здоров’я. Загалом ніколи не лишався байдужим до подій в Україні. Брав участь і в демократичних маніфестаціях «Україна без Кучми», і в Помаранчевій революції, і в подіях на Майдані 2013-2014-го років. В Броварах долучився до захисту від рейдерського захоплення землі в парку «Перемога» та встановлення в Броварах меморіалу «Небесної сотні». Нині займаюсь пошуком та збором коштів для допомоги нашим бійцям, оскільки як людина, що була в зоні АТО, розумію весь спектр потреб хлопців.
> 
> 6\. **Панько Михайло Тарасович**, 49 років
> 
> Приватний підприємець. Все життя присвятив техніці і науці. Багато років працював науковим співробітником в Інституті електрозварювання ім. Є. О. Патона Національної академії наук України. Брав участь та підтримував учасників Помаранчевої революції 2004 року та Революції гідності 2013-2014 років. Завжди був позапартійним, але займав і займаю активну громадянську позицію. Сьогодні одне із найважливіших моїх завдання - це максимально можлива допомога у забезпеченні амуніцією, одягом та всім необхідним наших військових, які зараз боронять спокій українців та незалежність України на сході.
> 
> 7\. **Іваненко Валерій Іванович**, 60 років
> 
> Директор Центру соціальної реабілітації дітей-інвалідів та підприємства для інвалідів «Інватранс». Моє життя та професійна діяльність спрямовані на допомогу людям з обмеженими можливостями. Наша родина на власному досвіді відчула, як важливо створити цим людям усі умови для повноцінного життя. І це стало метою мого життя. Це справа, яка приносить не лише задоволення, а й величезну віддачу і вдячність від тих людей, життя котрих ми хоча би трохи, але намагаємось полегшити. А це найважливіше.
> 
> 8\. **Павельєв Дмитро Анатолійович**, 28 років
> 
> Правознавець. Військовослужбовець. Учасник АТО. Події останніх кількох років кардинально змінили мій світогляд. А безпосередня участь в бойових діях перевернула свідомість. Як ніхто відчуваю свою відповідальність перед країною. Тому зараз для мене пріоритетними є питання правопорядку та безпеки. В тому числі я є членом Української народної самооборони.
> 
> 9\. **Соломонюк Раїса Євгенівна**, 50 років
> 
> Директор ПП "Бухгалтерський клуб " ЮРРС" , ТОВ «АгроВіР». Фахівець з питань фінансів , бюджету та оподаткування. Окрім власного бізнесу, я є активною в громадській та волонтерській діяльності. З 2014 року волонтер лікувального дитячого відділення Національного наукового центру радіаційної медицини НАМН України. Зокрема власними силами організувала обстеження більш ніж 50-ти дітей міста Бровари та Броварського р-ну. Протягом 2014-2015 рр. разом з партнерами та однодумцями організувала збір коштів, інструментів, запчастин, взуття для військовослужбовців в зоні АТО. З січня 2015 р. член правління Громадської організації "Всеукраїнське правозахисне об'єднання "ІСТИНА", що надає допомогу суб'єктам господарювання при проведенні податкових перевірок. Постійно приймаю участь у громадських обговореннях змін до діючого податкового законодавства.
> 
> 10\. **Веремчук Ірина Сергіївна**, 33 роки
> 
> Головний бухгалтер ТОВ «БРОВАРИДЕСНАБУД». В моєму арсеналі успішна боротьба за скасування незаконного рішення Броварської міської ради щодо виділення земельної ділянки по вулиці Київській. Та участь в численних акціях спрямованих на захист інтересів громади.
> 
> 11\. **Яровенко Андр****і****й Михайлович**, 43 роки
> 
> На цей час проходжу військову службу у 25 ОМПБ «Київська Русь» у м. Попасна Луганської області. Продавець-консультант ТОВ «ТД ОЛДІ». Активно займаюсь громадською діяльністю. Разом з однодумцями відстояли право на благоустрій приватного сектора. Неодноразово вносив пропозиції по частковій ліквідації підтоплення Старого міста та брав участь в численних акціях, спрямованих на захист інтересів громади.
> 
> 12\. **Балабаєв Андрій Іванович**,  38 років
> 
> Член міської організації Партії УДАР . Голова виконкому Партії УДАР. Приватний підприємець. У складі Броварського УДАРу боровся зі свавіллям злочинної влади. Був учасником подій на Майдані.Член Народної Ради в м. Бровари з січня 2014 року.Член ГО «Правопорядок». Беру участь у роботі Координаційного центру допомоги учасникам АТО. Співорганізатор проекту «День Сусіда». Був ініціатором та надав фінансову і технічну допомогу у встановленні меморіалу героям «Небесної сотні».
> 
> 13\. **Загурський Роман Вадимович**, 32 роки
> 
> Директор ППВ «Теплозахист». Останні 8 років беру активну участь у громадському житті міста Бровари та завдяки досвіду роботи помічником депутата Броварської міської ради та Народного депутата України, гарно обізнаний з діяльністю органів місцевого самоврядування. Опрацьовував та надавав пропозиції до проектів рішень Броварської міської ради, маю успішний результат боротьби з незаконним підвищенням тарифів у місті комунальними «ЖЕКами». Неодноразово брав участь у численних акціях небайдужих та ініціативних броварчан. Наразі активно долучаюся до акції мешканців будинків по вул. Грушевського щодо недопущення будівництва та встановлення тимчасових споруд-павільйонів на зеленій зоні в районі будинку № 7, а відтак знищення «легенів міста» - молодих дерев та інших зелених насаджень.
> 
> 14\. **Данько Олена Олександрівна**, 30 років
> 
> Шеф-редактор Творчого об’єднання студійних програм Нового каналу. Беру активну участь у житті міста та акціях, що спрямовані на захист інтересів броварчан (захист парку, басейну, боротьба за прозорість влади та тендерів тощо). Також є волонтером організації «Мама.SOS», що допомагає жінкам, які опинилися в складних умовах (переселенки, мами-одиначки, дружини та вдови бійців АТО). Особисто збираю серед небайдужих броварчан допомогу для переселенців зі Сходу, котру передаю Центру допомоги біженцям «Фролівська 9\\11». Спільно з однодумцями розпочали процес відкриття в Броварах осередку Національної скаутської дитячої патріотичної організації «Пласт».
> 
> 15\. **Гредунов Євген Валерійович**, 45 років
> 
> Генеральний директор компанії «Талісман». Депутат Броварської міської ради. 22 роки тому заснував компанію «Талісман», що спеціалізується на проектуванні та виготовленні архітектурних конструкцій, обробці та покритті металів і виробів. На моєму рахунку 15 патентів на винаходи. Але паралельно з бізнесом вагомою частиною мого життя є моя громадська діяльність. Оскільки я народився в Броварах, тут живу сам і моя родина, то мені не байдужа доля міста. 5 років тому саме з цієї причини я вирішив стати депутатом. Протягом цих років був одним з небагатьох, а точніше кількох, обранців, хто боровся зі зловживаннями місцевої влади та навіть в меншості відстоював інтереси броварчан. І продовжую це робити донині.
> 
> 16\. **Рубайло Алла Володимирівна**, 43 роки
> 
> Член ради міської організації Партії УДАР. Я працюю викладачем у Броварському вищому училищі фізичної культури. Є членом ГО «МОБІ», котра займається організацією та супроводом різноманітних спортивних та культурних акцій міста. Зокрема, я брала участь в організації загальної міської зарядки, баскетбольних змагань, проведенні благодійних ярмарок. Долучилася до презентації краєзнавчої книги з історії Броварів та Броварського району «Золота очеретина». З початку бойових дій активно підтримую волонтерський рух.
> 
> 17\. **Мельничук Ігор Володимирович**, 36 років
> 
> Начальник РМД КП УЗН Подільського району. Член Броварської Народної ради, волонтер Координаційного центру допомоги військовим. Беру активну участь у житті міста. За часів Майдану разом з однодумцями вів безкомпромісну боротьбу з владою місцевих регіоналів. Долучився до виготовлення та встановлення меморіалу «Небесної сотні» у Броварах. У рамках роботи Координаційного центру допомоги військовим беру участь у зборі коштів для потреб бійців АТО. Значну увагу приділяю облагородженню прибудинкових територій, зокрема освітленню. Член ГФ «Правопорядок», що займається питанням безпеки в місті та патрулюванням вулиць. Співорганізатор загальноміського заходу «День сусіда».
> 
> 18\. **Опалько Володимир Григорович**, 49 років
> 
> Тимчасово не працюю. Борюсь із незаконним будівництвом за адресою Черняховського, 21-в. Маючи немалий життєвий досвід  та досвід помічника депутата Верховної ради, знаю як боротись із шахрайством мерії. Впевнений, що невігластво та безпринципність депутатів дозволяє владі творити свої злочини.
> 
> 19\. **Косач Людмила** **Іванівна**, 36 років
> 
> Директор Броварського центрального відділення ПАТ «Український інноваційний банк». Фахівець з фінансів. Як співробітник фінансової сфери обслуговування, співпрацюю з усіма напрямками бізнесу міста та населенням, знаю існуючі проблеми мешканців нашого міста. Проводжу аналіз фінансування з бюджету поточних потреб міста та аналіз грошових потоків з наповнення місцевого бюджету. Беру активну участь у життєдіяльності ОСББ «Декабристів 44», оскільки вважаю це прогресивною і раціональною формою обслуговування будинків.
> 
> 20\. **Сіверська Олена Павлівна**, 49 років
> 
> Член Громадської ради при Броварському МВ ГУ МВС. Співголова Штабу розробки та громадського обговорення змін до Генерального плану м. Бровари. Питання безпеки та правопорядку – це ті пріоритети, з якими переважною більшістю пов’язана моя громадська діяльність в Броварах. З 2014-го року я є членом громадського формування «Правопорядок», котре займається контролем безпеки та порядку в місті. Також Член громадської організації «Броварський народний контроль».
> 
> 21\. **Негода Галина Василівна**, 61 рік
> 
> Член Партії УДАР. Після виходу на пенсію з посади вихователя дитячого навчального закладу «Трембіта» на громадських засадах є помічником-консультантом депутата Броварської міської ради Сімутіна Р. В. Беру активну участь у боротьбі проти зловживань влади, особливо в такому напрямку як освіта. По-перше, це мій фах. По-друге, я завжди професійно можу оцінити проблему та запропонувати варіанти її вирішення.
> 
> 22\. **Батюк Сергій Іванович**, 49 років
> 
> Приватний підприємець. Член міської організації Партії УДАР. Оскільки все життя пропрацював в сфері газового господарства, то зсередини знаю всі проблеми цієї та комунальної сфери загалом. І відтак помічаю навіть найменші спроби влади зловживати та збагачуватися на, будьмо відвертими, злиденних комунікаціях міста. Але не просто помічаю, але й беру активну участь в усіх різноманітних акціях громадського активу Броварів. Послідовно боровся проти місцевої влади регіоналів. За активну життєву позицію переслідувався режимом Януковича руками місцевих князьків. Так в 2013 році притягався до суду по ст. 296 ч. 2 , а фактично за те, що активно боровся зі злочинцями у владі. Але завдяки перемозі “Революції гідності” був виправданий. Брав безпосередню участь у Революції. Не зупиняюсь ні на мить в активній боротьбі за поліпшення умов життя в нашому місті.
> 
> 23\. **Білокінь Андрій Анатолійович**, 40 років
> 
> Приватний підприємець. Фахівець з питань екології та енергозбереження. Основний напрямок моєї активної громадської діяльності – це проблеми екології, альтернативна енергетика та енергозбереження. Щиро переконаний, що саме за цим майбутнє. І те, настільки ми зможемо зберегти природу, буде запорукою нашого якісного життя в цій країні і в Броварах зокрема. Тому я всіляко пропагую в своїй діяльності такі цінності.
> 
> 24\. **Сімутін Роман Вікторович**, 39 років
> 
> Голова Броварської міської організації Партії УДАР. Маю власну юридичну практику. Як депутат та просто активна людина займаюсь захистом інтересів громади. Особисто та з командою неодноразово зупиняв кричущі зловживання влади в земельних, майнових, комунальних питаннях. Був організатором акції по захисту парку «Перемога» від зазіхань масажиста Азарова Сергія Федоренка. За що, власне, був затриманий, а також позбавлений свідоцтва на адвокатську діяльність. А мій автомобіль цинічно спалили. Є засновником Дня сусіда – інтерактивні суботники з прибиранням та цікавими розвагами. Долучився до створення меморіалу «Небесної сотні» у Броварах. Займаюсь активною волонтерською діяльністю в рамках роботи Координаційного центру з допомоги військовим.
> 
> 25\. **Іваненко Олег Валерійович**, 36 років
> 
> Броварський міський нотаріальний округ. Нотаріус. Депутат Броварської міської ради VІ скликання. Голова ГО «Прагнення». Моє покликання як депутата – не допускати зловживання влади та нехтування нею інтересів броварчан. А покликання як громадського діяча – максимальна допомога людям з обмеженими можливостями, аби зробити їхнє життя абсолютно комфортним.

Нагадаємо, раніше своїх потенційних кандидатів у депутати Броварської міської ради оприлюднили місцеві осередки [ВО "Батьківщина"](https://mpz.brovary.org/brovarska-batkivshhyna-oprylyudnyla-svoyih-virogidnyh-kandydativ-v-deputaty-brovarskoyi-miskrady/), "[Самопомочі](https://mpz.brovary.org/samopomich-vidkryla-mozhlyvyj-spysok-kandydativ-na-mistsevyh-vyborah-u-brovarah/)" та "[Демократичного Альянсу](https://mpz.brovary.org/brovarska-komanda-demalyansu-prezentuvala-svoyi-spysky-kandydativ-na-mistsevyh-vyborah/)".
