---
title: "Шкільні лінійки в Броварах: чи оновиться формат?"
date: 2016-09-01
categories: 
  - "brovary"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "deputati"
  - "linijka"
  - "novini"
  - "svyato-pershogo-dzvonyka"
  - "upravlinnya-osviti"
  - "chinovniki"
  - "shkoli"
---

**Радянський Союз вже давно мертвий, але його традиції живуть, і зовсім неважливо, що пісні про "дедушку Лєніна" змінили пісні про калину та Україну. А формат проведення свята першого та останнього дзвоника в школах взагалі залишився незмінним з давніх часів: лінійка, шикування на плацу перед школою, виступи почесних гостів. Чи можна залишити урочистості в порядку денному, але зробити їх більш сучасними та friendly до дітей, головних винуватців свята, аби вони не мліли від спеки та нудьги - питання, яке вже давно на часі. Поспостерігавши за тим, як пройшли лінійки у Броварах цього року, можна помітити, що деякі зрушення в напрямку лібералізації пішли: час лінійки скорочують, гості виступають стисло, але в цілому броварські заклади вирішили притриматися звичайного формату. Хоча - все в руках батьків та адміністрації школи, кажуть в броварському управлінні освіти, якщо від батьків буде запит на зміну форми проведення свят - то все можливо.**

**Столиця**

Перед початком цього навчального року столична влада заявила, що школи можуть самі обирати формат свята першого дзвоника, і не обов'язково це буде традиційна лінійка.

Столичний департамент освіти розіслав керівникам навчальних закладів м.Києва та начальникам управлінь освіти київських райдержадміністрацій [лист](http://pedpresa.ua/wp-content/uploads/2016/08/1st.pdf), в якому зазначив: "У час розширення автономії навчальних закладів, впровадження принципів педагогічної свободи і творчості, дебюрократизації освітньої галузі та напередодні Дня Знань департамент освіти і науки, молоді та спорту КМДА наголошує, що **навчальний заклад самостійно визначає формат проведення свята Першого дзвінка** (форму, місце, тривалість проведення заходу тощо)".

_"Ми прагнемо позбутися пережитків радянського минулого і дати можливість школам самостійно визначати формат свята Першого вересня, і це не обов’язково має бути лінійка",_ - [прокоментувала](https://kievcity.gov.ua/news/41396.html) такий крок заступник голови Київської міської державної адміністрації.

**Управління освіти Броварської міської ради**

_"На зборах броварських працівників освіти, керівників навчальних закладів перед 1 вересня питання лінійки і першого уроку обговорювалося_, - коментує заступник начальника управління освіти Броварської міської ради **Тамара Стельмах**. - _Щодо того, аби лінійок не було взагалі - ніяких запитів ні від громадськості, ні від батьків не було. Тому ми вирішили на власний розсуд провести скорочені урочистості без тривалих виступів, не на годину чи півтори, а десь на півгодини. Офіційних документів щодо цього не видавали, це зроблено у формі рекомендації для адміністрації навчальних закладів. Від Міністерства освіти ми також не отримували вказівок, є рекомендації щодо проведення першого уроку, а от щодо лінійки та її формату - нічого. Щодо формату проведення свята першого дзвоника може видати документ міська влада, може і управління освіти, але лише рекомендаційний лист, а не наказ, бо може, батьки хочуть лінійку, як ми можемо їм її заборонити? А як проводити лінійку, кого запрошувати, який сценарій дійства, які класи беруть участь - це рішення приймає адміністрація школи"._

> За орієнтовними даними до перших класів броварських шкіл в цьому році пішло **1631** осіб. [Нагадаємо](https://mpz.brovary.org/statystychni-dani-2015-roku-po-osvitnij-merezhi-mista-grupy-klasy-druga-zmina/), минулого року у перші класи пішло **1529** дітей (або **1598** - враховуючи БНВО та приватну школу "Фортуна")

**10 школа**

Свято першого дзвоника у 10-й школі проходило досить традиційно, були присутні 1-ші, 5-ті, 9-ті, 10-ті та 11-ті класи. Дітей розташували у звичному порядку, по квадратиках на шкільному подвір'ї. На початку заходу урочисто вивели першокласників, а наприкінці - випускник, президент школи **Євген Щербак** проніс першокласницю, яка калатала у дзвоник. Вели лінійку молодші школярі. На заході були присутні: депутат Київської обласної ради **Олексій Дорошенко** (Самопоміч), голова ГО "Захист дітей війни" **Михайло Сердюк**, **Аліна Музика** (броварське управління освіти).

\[caption id="attachment\_59694" align="aligncenter" width="600"\][![1 вересня лінійки мпз (6)](https://mpz.brovary.org/wp-content/uploads/2016/09/1-veresnya-linijky-mpz-6.jpg)](https://mpz.brovary.org/wp-content/uploads/2016/09/1-veresnya-linijky-mpz-6.jpg) Старші школяри та їхні батьки чекають на вихід першачків\[/caption\]

Лінійка розпочалася о 9-й годині, слово взяла директор, привітала дітей, батьків та вчителів з новим навчальним роком. Зазначила, що школа цього року прийняла 196 першачків (класи від А до Ж), розповіла про ремонти, які провели в школі: подякувала Броварській міській раді за ремонт їдальні, згадала про встановлені металопластикові вікна, що їх зробили за бюджетний кошт, подякувала також за ремонти і батькам. Виступив на лінійці і депутат Дорошенко, він розказав присутнім про добудову нового корпусу в 10-й школі, щоправда, точне його розташування допоки не відомо; і згадав про нову школу, яку будують в новому кварталі Броварів. Треба зазначити, що депутат не мучив дітей, його виступ тривав лише хвилину. З промовами гостей на цьому і закінчили. Від дітей були: танець, спів та вірші першачків і випускників. Виступила з промовою також і вчителька перших класів.

\[caption id="attachment\_59695" align="aligncenter" width="600"\][![1 вересня лінійки мпз (7)](https://mpz.brovary.org/wp-content/uploads/2016/09/1-veresnya-linijky-mpz-7.jpg)](https://mpz.brovary.org/wp-content/uploads/2016/09/1-veresnya-linijky-mpz-7.jpg) Одній частині дітей завжди щастить - вони у затінку, інші - на сонці\[/caption\]

Загалом лінійка тривала хвилин 30, досить стисло, якщо порівняти з минулими заходами. Але опитані діти з початкової школи зазначили, що можна було й поменше, мовляв, співи і танці - то цікаво, промови - не дуже, а вірші - взагалі нудно. І з дітьми можна погодитися, бо поетичний репертуар та промови освітян все ще сповнені штампів і всипані зворотами на кшталт "іскринки цікавості" та "мужнію в нашій дружній шкільній сім'ї".

**9 школа**

Цьогорічна лінійка в 9-й школі мало чим відрізнялась від тих, які проводили 10-20 років тому. Але вкраплення новинок таки траплялись. Традиційно, первачків вишукували по класах квадратиком, за ними стояли їхні батьки та вчителі. Більшу частину заходу забрали традиційні зачитування урочистих привітань, які переважно зачитували дві старшокласниці. Згодом віршики зачитали первачки. А після них новоприбулих привітали 11-класники. Під кінець, знову традиційно, 11-класник узяв на руки первачку із дзвоником і пройшовся навколо плацом під дзвін.

[![1 вересня лінійки мпз (1)](https://mpz.brovary.org/wp-content/uploads/2016/09/1-veresnya-linijky-mpz-1.jpg)](https://mpz.brovary.org/wp-content/uploads/2016/09/1-veresnya-linijky-mpz-1.jpg)

На заході були присутні **Петро Приказчик** (начальник відділу з питань надзвичайних ситуацій) та **Віктор Клименко** (комуніст та член ветеранської організації), стояли в президії, про них оголосили, після чого ведуча почала дякувати меру та дипкорпусу «за все, що роблять». Потім подякували педагогам та батькам. Побажали мирного неба.

Традиційно для останніх років, дуже багато людей, в т. ч. дітей, були у вишиванках. Над головами майоріли кульки, переважно сині та жовті. Під кінець заходу їх випустили в небо.

\[caption id="attachment\_59690" align="aligncenter" width="600"\][![1 вересня лінійки мпз (2)](https://mpz.brovary.org/wp-content/uploads/2016/09/1-veresnya-linijky-mpz-2.jpg)](https://mpz.brovary.org/wp-content/uploads/2016/09/1-veresnya-linijky-mpz-2.jpg) Із новинок для таких заходів – великий стенд 9SCHOOL, біля якого масово фотографувалися\[/caption\]

В цілому лінійка тривала півгодини – з 9 до 9:30, після чого усіх запросили до школи: першими завели першокласників.

**НВК (8 школа)**

Коментує активістка **Анна Хмуренко**: _"Про лінійку у НВК. Дякую, що не затягнули - все тривало близько 45 хв., жертв серед дітей не було. З офіційних виступів - директор школи, керуючий справами виконкому (**Костянтин Кузнєцов**), голова батьківського комітету школи (**Ігор Романенко**) та голова ГО "Авангард АТО Броварії" (**Ігор Муратов**). Також на лінійці був присутній депутат **Валерій Іваненко** (БПП). Із заходів - підняття прапорів України, Броварів та НВК, подяки дітям, педколективу і вручення медалі Романенко Ігорю, пісня із показовим виступом юних спортсменів секції єдиноборств при школі, віршики від першачків, коло зі дзвоником. Деякі враження: офіційної команди "А тепер давайте привітаємо вчителів!" не було, і діти після лінійки почали запитувати: "Що ж робити з квітами?" І ще: може, я щось не розумію, але було трохи дивно дивитись, як під час офіційної лінійки деякі батьки повиходили перед своїми дітьми і почали фотографувати"._

[![1 вересня лінійки (6)](https://mpz.brovary.org/wp-content/uploads/2016/09/1-veresnya-linijky-6.jpg)](https://mpz.brovary.org/wp-content/uploads/2016/09/1-veresnya-linijky-6.jpg)

[![1 вересня лінійки (7)](https://mpz.brovary.org/wp-content/uploads/2016/09/1-veresnya-linijky-7.jpg)](https://mpz.brovary.org/wp-content/uploads/2016/09/1-veresnya-linijky-7.jpg)

**7 школа**

На святкову лінійку 1-х та 11-х класів були запрошені такі гості: депутат Київської обласної ради **Роман Сімутін**, заступник міського голови **Лариса Виноградова**, директор Броварського міськрайоного центру зайнятості **Максим Вітер** та представник міської організації ветеранів **Борис Рисов**. Лінійка відкрилась урочистою промовою директорки: лунали подяки обласному депутату Роману Сімутіну за обладнання комп’ютерного класу, подяка міській раді за виділення коштів для заміни вікон у будівлі школи та подяка обласній раді за майбутнє утеплення.

[![1 вересня лінійки мпз (5)](https://mpz.brovary.org/wp-content/uploads/2016/09/1-veresnya-linijky-mpz-5.jpg)](https://mpz.brovary.org/wp-content/uploads/2016/09/1-veresnya-linijky-mpz-5.jpg)

У програмі свята були вірші, пісні та танці від першачків та майбутніх випускників школи. Також, привітали грамотами за успіхи у навчанні 11-класників. Лінійка тривала близько 40 хвилин, закінчилась луною дзвоника та випусканням різнокольорових повітряних кульок у небо. Потім першокласники урочисто пройшли колоною у свої класи.

Депутат Сімутін виступав близько хвилини, привітав із Днем знань та побажав всім успіхів. Всі інші подяки промовляла директорка, більше з гостей ніхто не виступав. Здається, свято пройшло швидше, ніж це було раніше, не було промов «важливих дядєй», дуже занудних віршів. Загалом - не занадто затягнуто. Проте не полишало відчуття совка - це і сам формат лінійки, і звіт директора про витрачені кошти, і "хвалебні оди" депутатам та владі. Навіть пісні, раніше були радянські, зараз українські, але суті захід не змінив.

[![1 вересня лінійки (1)](https://mpz.brovary.org/wp-content/uploads/2016/09/1-veresnya-linijky-1.jpg)](https://mpz.brovary.org/wp-content/uploads/2016/09/1-veresnya-linijky-1.jpg)

_"У нас в 7-й школі було дещо новеньке_, - додає **Вікторія Ткачук**, - _машина з МНС, розповідали дітям після лінійки про правила, дозволяли приміряти форму, сфотографуватися. Дуже приємні люди. Навіть телеканал якийсь був"._

**6 школа**

Розповідає мама учня цієї школи **Наталія**: _"У 6-й школі була лінійка на годину, присутні: начальниця управління освіти та депутатка міськради **Оксана Мельник** (Єдність) та незмінний **Анатолій Лемпіцький** (батько броварського депутата Валерія Лемпіцького з Єдності). Я ще вчилась, він на кожну лінійку ходив, і досі ходить. Все було як завжди, виступи директора та гостей, "з міського бюджету в цьому році профінансовано", нагороди та відзнаки, пісні, вірші, танці-ушу-рукопашний бій. І з одного боку, на лінійку готувались з виступами діти - і ті батьки, у кого діти виступають, звичайно, чекали, дивилися виступи. А з іншого - оте все, що "ми зробили, місто виділило" - це дітям нудно, нецікаво, частина гасає позаду лінійки, вони більш зайняті спілкуванням між собою, бо ціле ж літо не бачились"._

[![1 вересня лінійки (9)](https://mpz.brovary.org/wp-content/uploads/2016/09/1-veresnya-linijky-9.jpg)](https://mpz.brovary.org/wp-content/uploads/2016/09/1-veresnya-linijky-9.jpg)

_"А ще в цьому році набрали 4 перші класи,_ \- продовжує Наталія, - _для 6-ї школи це забагато, стільки було, коли в перший клас пішли діти 85-го року народження. До цього у нас стабільно набиралося по 2 перші класи. З 2013 року - по три, а цього року вже 4 перші класи. Біля поліції ж висотки заселилися, отже, всі діти з них пішли в 6-ту школу як найближчу. Так що тепер і в нас є друга зміна_ (до цього в шостій школі другої зміни не було - прим. "Маєш право знати")_. Не знаю напевно кількість класів, але точно знаю, що в паралелі 4-х класів лише один залишається на першу зміну, інші два - йдуть на другу"._

[![1 вересня лінійки (8)](https://mpz.brovary.org/wp-content/uploads/2016/09/1-veresnya-linijky-8.jpg)](https://mpz.brovary.org/wp-content/uploads/2016/09/1-veresnya-linijky-8.jpg)

**5 школа**

Обов’язково і традиційно зібралися на 9 годин ранку 1 вересня в броварській СШ №5. Добре, що запрошені були не всі 1 322 учні, а лише випускні класи – 9-ті, 11-ті, а також першокласники. Ну і, звичайно, їхні рідні. Цьогоріч на «посаду» першокласника 5-ї школи претендувало понад **700** учнів. _«Як ніколи»_, - каже директор школи **Павло Федоренко** (проте хочеться додати: як завжди - адже традиційно ця школа є популярною серед броварчан). Відібрали ж з усіх кандидатів **170** учнів - 5 класів, рекордна кількість для цієї школи.

[![5](https://mpz.brovary.org/wp-content/uploads/2016/09/5-1.jpg)](https://mpz.brovary.org/wp-content/uploads/2016/09/5-1.jpg)

Урочиста лінійка тривала близько 40 хв. Швидше «для годиться» звучало привітання з вуст генерального представника видавництва Великобританії в Україні **Олени Колесник**, першої вчительки **Ніни Ганжі**, секретаря міськради **Петра Бабича**. Останній повідомив важливу для дітей новину: 16 вересня нарешті відкриває свої двері сучасний Будинок дитячої та юнацької творчості, що на вул. Грушевського. Найбільше говорив директор школи. Павло Федоренко хвалився здобутками свого освітнього закладу: випускники школи отримали найвищі бали в Київській області із англійської мови з ДПА та ЗНО. Хвалився і "подарунками": міська рада для ремонту школи виділила понад 1,5 млн грн. За ці кошти зробили капремонт спортзали, замінили 65 вікон на пластикові, закінчують ремонт вбиралень у «старшому» корпусі. Також директор подякував батькам за допомогу у ремонтах класних кімнат, благословив першокласників короваями та нагородив 10 переможців 2-го етапу учнівських олімпіад дипломами від управління освіти. А ще Павло Федоренко презентував присутнім від КОДА сертифікати на отримання керамічної аудиторної дошки та комп’ютерного комплексу «Сучасне робоче місце вчителя». Як з’ясувалося, такі подарунки для школи "вибив" депутат обласної ради **Роман Сімутін**. Сам гість на урочистості дещо запізнився, адже спочатку відвідав школу, де навчаються його діти – №7. Привітав школярів коротко і лаконічно.

[![17](https://mpz.brovary.org/wp-content/uploads/2016/09/17.jpg)](https://mpz.brovary.org/wp-content/uploads/2016/09/17.jpg)

Хвилин із 10 старшокласники співали про рідну школу, звично «відібрані» першокласники розповідали віршики про те, як дуже хочуть навчатися. Решта малечі протягом усієї лінійки відкрито нудьгувала, адже окрім того, що їм довелося стояти навпроти сонця, до всього - вислуховувати промови незнайомих тіток та дядьків. Замість парасольок від сонця дітям слугували квіти. Однак деякі батьки вважають, що така лінійка – необхідність, адже є першою гуртуючою клас подією і першим «введенням» дитини в шкільні стіни. А для школи – ще одна можливість заявити на загал про свої здобутки і проблеми.

**Гімназія ім.Олійника (4 школа)**

_"Почали вчасно, о 9-й ранку,_ - розповідає один з батьків учениці гімназії. - _Були тільки 1-ші, 5-ті і 9-ті класи, інших відправили на екскурсію. Лінійку вели учні старших класів. Добре вели, але тексти - банальні, пафосні, нудні. Завели першачків на лінійку, представили вчителів перших класів. Танець був від дітей, виступ директора - коротко і по справі, що порадувало. Подякувала тим, хто допоміг, представила **Олександра Рєзніка** (заступник міського голови, Батьківщина), депутатів міськради **Бориса Дудка** (Батківщина) та **Людмилу Темченко** (Єдність), але слова їм не дала. Грав гімн, діти співали, дорослі - майже ні. Потім знову купа тексту від ведучих заходу з пафосними промовами. Загальна лінійка зайняла хвилин 50. Можна було б в 30 хвилин вкластися, багато непотрібного тексту, як на мене. Потім дітей завели в клас, почався перший урок, а потім батьки влаштували для дітей частування, аніматорів і фотосесію"._

[![1 вересня лінійки (3)](https://mpz.brovary.org/wp-content/uploads/2016/09/1-veresnya-linijky-3.jpg)](https://mpz.brovary.org/wp-content/uploads/2016/09/1-veresnya-linijky-3.jpg)

[![1 вересня лінійки (2)](https://mpz.brovary.org/wp-content/uploads/2016/09/1-veresnya-linijky-2.jpg)](https://mpz.brovary.org/wp-content/uploads/2016/09/1-veresnya-linijky-2.jpg)

**3 школа**

_"Відмінити лінійки в школі?" Я за. Треба цю совдепію викорінювати,_ - каже активістка **Олена Лахно**. - _Дітвора, як завжди нудилась, чекаючи, коли це все закінчиться. Найбільше що сподобалось, і майже всі школярі сконцентрували увагу, коли виступали дитячі колективи. А ВСІ співали гімн! Ми виховуєм справжніх українців! Всіх зі святом!"_

[![1 вересня лінійки (5)](https://mpz.brovary.org/wp-content/uploads/2016/09/1-veresnya-linijky-5.jpg)](https://mpz.brovary.org/wp-content/uploads/2016/09/1-veresnya-linijky-5.jpg)

[![1 вересня лінійки (4)](https://mpz.brovary.org/wp-content/uploads/2016/09/1-veresnya-linijky-4.jpg)](https://mpz.brovary.org/wp-content/uploads/2016/09/1-veresnya-linijky-4.jpg)

**2 школа**

Перше вересня, яке побило усі рекорди за всі роки по швидкості. Без нудних промов депутатів та гостей, без привітань та побажань “терпіння і здоров’я” дітям та батькам. Броварська загальноосвітня школа №2 зібрала чи не весь мікрорайон Торгмаш, цього року школа прийняла чи не найбільшу кількість першокласників. Урочиста лінійка тривала півгодини: підняття прапору, виконання гімну, вітання першачків, дебютна промова директора ([нагадаємо](https://mpz.brovary.org/kadrovi-rokirovky-u-brovarskij-osviti-zakonno-chy-ni/), цьогоріч школу очолив **Кащєєв В. М**.). На святі першого вересня згадали залиблих в АТО, які навчалися у другій школі - Янченка Дмитра та Москаленка Сергія - та поклали квіти до дошки пам’яті. Знову гімн, традиційна хода класів на чолі з класними керівниками, перший урок і… все, почалася школа. Синхронно зі святковою лінійкою почалися ремонтні роботи за школою, таке собі демонстративне “прокладання асфальту” на фоні масового дійства.

[![1 вересня лінійки мпз (4)](https://mpz.brovary.org/wp-content/uploads/2016/09/1-veresnya-linijky-mpz-4.jpg)](https://mpz.brovary.org/wp-content/uploads/2016/09/1-veresnya-linijky-mpz-4.jpg)

Такий формат лінійки вже набагато кращий від попередніх років, бо він, як мінімум, комфортний для дітей, які у такому натовпі під сонцем мусять чекати свого першого уроку. Хоч і подвір’я другої школи не маленьке, але ледве витримало таку кількість батьків, учнів та вчителів. Батьки “у кулуарах” тішаться від реформ, готуючись до чогось нового.

[![1 вересня лінійки мпз (3)](https://mpz.brovary.org/wp-content/uploads/2016/09/1-veresnya-linijky-mpz-3.jpg)](https://mpz.brovary.org/wp-content/uploads/2016/09/1-veresnya-linijky-mpz-3.jpg)

**1 школа**

Трохи інформації про свято у цій школі від одного з батьків: _"Лінійка тривала 30 хвилин, жодних виступів, окрім директора, не було. Присутні гості: депутат Броварської міської ради **Володимир Оксютенко** (Єдність) і провідний спеціаліст з броварського управління освіти. Була пісня і вірші першокласників. Виступав, як оголосила директорка, оркестр поліції. Досить пристойно"._

\*\*\*

Отже, броварські шкільні лінійки цього року здебільшого тривали дійсно не так довго, як раніше - в середньому 30 хвилин, а гості виступали стисло. Ранковий час проведення урочистостей та не дуже спекотна погода сприяли тому, що діти не зомлівали від сонячних променів. Загалом формат залишився звичним, хоча деякі школи пробували креативити. Традиційними були реверанси адміністрації шкіл у бік міської влади, яка ремонтувала, утеплювала, ставила вікна і таке інше. Також багато хто з депутатів не відмовився від укоріненої традиції відвідати школу та вимовити промову. Але головне, що не треба забувати: саме ініціатива батьків та пропозиції по проведенню свят можуть перетворити формальну лінійку у дійсно цікаве та тепле свято. Лінійка - це не вирок!

**Фото - "Маєш право знати", "Новини Броварщини", з Фейсбуку**
