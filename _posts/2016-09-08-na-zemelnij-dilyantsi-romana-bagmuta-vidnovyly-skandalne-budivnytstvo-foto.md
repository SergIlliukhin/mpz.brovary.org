---
title: "На земельній ділянці Романа Багмута відновили скандальне будівництво – ФОТО"
date: 2016-09-08
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "bagatopoverhivka"
  - "bagmut"
  - "budivnitstvo"
  - "vibir-redaktsiyi"
  - "dilyanka"
  - "dabi"
  - "dabk"
  - "novini"
  - "porushennya"
  - "prypys"
  - "sud"
coverImage: "wp-content/uploads/2016/09/14256503_1027704953995072_2071860464_n.jpg"
---

**Сумнозвісне [будівництво по вул. Василя Симоненка, 41](https://mpz.brovary.org/roman-bagmut-nezakonno-buduye-bagatopoverhivku-v-pryvatnomu-sektori-susidy-shokovani/) знову дало про себе знати. На ділянці нещодавно помітили відновлення робіт, будівельники вже майже звели перший поверх. Рік тому уповноважений контролюючий орган [припиняв це будівництво](https://mpz.brovary.org/derzharhbudinspektsiya-zupynyla-samochynne-budivnytstvo-u-brovarah/). Сьогодні в броварському держархбудконтролі переконують: роботи ведуться із порушеннями та є незаконними. У разі подальшого ігнорування приписів відомство обіцяє подати до суду на власника.**

Як розповів в. о. начальника Державного архітектурно-будівельного контролю Броварів **Богдан Мельниченко**, їхнє [новостворене](https://mpz.brovary.org/detsentralizatsiya-v-diyi-brovaram-peredaly-povnovazhennya-arhitekturno-budivelnogo-kontrolyu/) відомство ще у липні цього року надало два приписи. Один – щодо усунення порушень на будівництві. Другий – про припинення будівельних робіт. І, навіть, склали протокол про адміністративне правопорушення.

Попри це, на сьогодні будівництво триває. Вже завершують зводити перший поверх будівлі. Із фотографій можна зрозуміти, що будинок буде немаленьким.  Як вказує Богдан Мельниченко, споруда мала би бути площею не більше 300 кв. м і не вищою двох поверхів.

Керівник держархбудконтролю зазначає, що через тиждень-два його відомство планує перевірити виконання приписів. У разі потреби – видати нові. А в подальшому, якщо вимоги не виконуватимуть, – судитися проти власника ділянки.

Нагадаємо, що земля належить **Роману Багмуту**, сину очільниці відділу культури Броварської міської ради. Раніше чоловік уже відзначався у скандалах: у його закладах [продавали алкоголь неповнолітнім](https://mpz.brovary.org/hto-prodaye-alkogol-nepovnolitnim-aktivisti-proveli-reyd-po-zakladah-harchuvannya-u-brovarah/) і [порушували «режим тиші» вночі](https://mpz.brovary.org/krik-dushi-meshkantsiv-budinkiv-kotri-poterpayut-vid-susidstva-z-myuzik-holom/). Також бізнесмен здійснював [напади на журналістів](https://www.youtube.com/watch?v=0qla54TPGP0).
