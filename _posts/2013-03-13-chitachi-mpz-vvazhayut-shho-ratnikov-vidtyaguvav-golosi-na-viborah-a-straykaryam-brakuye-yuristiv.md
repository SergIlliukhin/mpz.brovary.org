---
title: "Читачі \"МПЗ\" вважають, що Ратніков відтягував голоси на виборах, а страйкарям бракує юристів"
date: 2013-03-13
author: 
  username: "pravoZnaty"
  display_name: "Маєш право знати"
tags: 
  - "mayesh-pravo-znati"
  - "novini"
  - "opituvannya"
  - "ratnikov"
  - "strayk"
  - "straykari"
  - "chitachi-mpz"
---

**Минулого тижня "Маєш право знати" започаткувала практику онлайн-опитувань своїх читачів на теми опублікованих на сайті статей.**

Так, 4 березня ми поставили запитання, чому страйкарям з "Чистих матеріалів" [не вдалось](https://mpz.brovary.org/kolektivniy-dogovir-na-chistih-materialah-zatverdila-menshist-trudovogo-kolektivu/) добитися виконання своїх вимог. Понад половина наших читачів причиною того, що колективний договір на підприємстві було розроблено без врахування пропозицій робітників, вважає "недостатню юридичну підготовку страйкарів" (**61 %** голосів). На другому місці опинився варіант "відсутність єдності всередині колективу (зрадники)", який набрав **33 %** голосів. Серед читачів "Маєш право знати" виявився й один оптиміст, який вважає, що "страйкарі ще зможуть добитися виконання вимог!" Прикметно, що невдачу стайкарів жоден з читачів не пов'язав з "втручанням політичних сил у процес", хоча адміністрація "Чистих матеріалів" [нарікає](https://mpz.brovary.org/rodion-mogilevskiy-breshe-vipravdovuyuchis-za-podiyi-na-chistih-materialah/) саме на це. Загалом в опитуванні, яке тривало 2 дні, взяло участь **18 осіб**.

[![Страйкарі опитування](https://mpz.brovary.org/wp-content/uploads/2013/03/Straykari-opituvannya.jpg)](https://mpz.brovary.org/wp-content/uploads/2013/03/Straykari-opituvannya.jpg)

6 березня, після публікації про [призначення Дмитра Ратнікова дипломатом в Росію](https://mpz.brovary.org/dmitra-ratnikova-priznachili-diplomatom-u-rosiyskiy-federatsiyi/), ми вирішили поцікавитись у читачів, як вони розцінюють таку подію у житті екс-депутата Броварської міської ради, кількаразового кандидата в мери Броварів та екс-кандидата в народні депутати по 97 виборчому округу.

[![Ратніков опитування](https://mpz.brovary.org/wp-content/uploads/2013/03/Ratnikov-opituvannya.jpg)](https://mpz.brovary.org/wp-content/uploads/2013/03/Ratnikov-opituvannya.jpg)

Як бачимо, більшість наших читачів проголосувала за варіант, що такий кар'єрний стрибок у посольство Російської Федерації - це "подарунок влади за відтягування голосів опозиції на виборах 2012 року". Так вважає **61 %** учасників онлайн-опитування. **24 %** читачів вважає, що депутат Київської облради добре проявив себе у цьому статусі та обрали варіант "заслужений кар'єрний ріст молодого політика". **6 %** опитаних розцінили ці зміни у житті Дмитра Геннадійовича як "посилення впливу Партії регіонів у дипломатичних представництвах РФ". Загалом участь в онлайн-опитуванні взяли **54** людини.

> Звісно, обидва опитування не є репрезентативними з точки зору соціології та відображають лише думку читачів нашого сайту, які помітили новий інтерактивний елемент та проголосували за один із запропонованих нами варіантів.

**Запрошуємо вас взяти участь у нашому новому опитуванні на тему публікації "[Броварський прокурор незадоволений рівнем корупції у Броварах](https://mpz.brovary.org/brovarskiy-prokuror-ne-zadovoleniy-rivnem-koruptsiyi-u-brovarah/ "Permanent Link to Броварський прокурор незадоволений рівнем корупції у Броварах")" та відповісти на запитання "[Чи борються у Броварах з корупцією](http://fluidsurveys.com/polls/sergilliukhin/corruption/)?"**
