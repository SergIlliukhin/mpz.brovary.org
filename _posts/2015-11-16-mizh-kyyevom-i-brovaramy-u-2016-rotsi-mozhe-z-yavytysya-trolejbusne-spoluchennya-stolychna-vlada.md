---
title: "Між Києвом і Броварами у 2016 році може з'явитися тролейбусне сполучення - столична влада"
date: 2015-11-16
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "budivnitstvo"
  - "kiyiv"
  - "kmda"
  - "novini"
  - "proekt"
  - "proektuvannya"
  - "trolejbus"
coverImage: "wp-content/uploads/2015/11/Trolejbus-Georgij-CHernilevskyj.jpg"
---

**Протягом наступного року Київ і Бровари може з'єднати тролейбусна лінія. На розроблення та втілення такого проекту сподіваються у столичній владі. Про це повідомили у прес-службі Київської міської державної адміністрації, зокрема посилаючись на слова директора департаменту транспортної інфраструктури Києва Олександра Козловського.**

Як розповіли у прес-службі головного столичного відомства, зараз київські чиновники спільно зі Світовим банком прокладають нові й укрупнюють наявні у місті автобусні маршрути. У процесі відповідного моніторингу і народилась ідея нового міжміського тролейбуса.

Попри 20-річну історію проектування та будівництва "броварського тролейбуса", у прес-службі запевняють, що тепер чиновники Києва беруться за це питання серйозно. Водночас, наразі нема мови ані про конкретний проект, ані про можливі джерела фінансування будівництва. Однак, зазначають у відомстві, бажання та потреба втілення ініціативи в них є.

Директор департаменту транспортної інфраструктури Київської міської державної адміністрації **Олександр Козловський** зазначив, що всі роботи із узгодження планують завершити цього року. А наступного - почати реалізацію проекту. Про це [повідомило](http://www.gorodkiev.com.ua/41144-trollejbus-iz-kieva-v-brovary-mogut-zapustit-v-2016-godu.html) видання «Город Киев». «Для цього, зі слів Козловського, необхідно буде побудувати тролей, підстанції на шляху руху маршруту, а у Броварах розмістити депо», - зазначає видання.

Водночас, у прес-службі Міністерства інфраструктури України про нове проектування та можливе будівництво нічого не знають. Однак, у відомстві журналістам "Маєш право знати" пообіцяли з'ясувати справжні обставини та повідомити про них. Не вдалося отримати відповідей про тролейбус "Київ-Бровари" і від броварської влади.

> Нагадаємо, що про будівництво тролейбусного сполучення між Києвом і Броварами говорять протягом близько 20-ти років. У 2012 році втілення цього проекту було однією із ключових тез передвиборчої кампанії Сергія Федоренка, кандидата в народні депутати від Партії регіонів. Лише того року на проектування та будівництво [виділили](https://mpz.brovary.org/chinovniki-vidmovilis-rozpovisti-na-shho-vitratili-troleybusni-koshti/) 131,6 млн грн. Втім, тролейбусну лінію так і не відкрили, а після виборів усі будівельні роботи припинили. На що саме пішли виділені кошти, з'ясувати [не вдалось](https://mpz.brovary.org/sapozhko-ne-hoche-rozpovidati-pro-troleybus-tomu-shho-boyitsya-za-reputatsiyu/).

**Фото - Георгій Чернілевський**
