---
title: "Лідер \"УДАРу\" перевірив роботу ОВК №97 та пообіцяв не допустити фальсифікації"
date: 2012-09-26
author: 
  username: "pravoznaty"
  display_name: "Маєш право знати"
tags: 
  - "vibori-2012"
  - "klichko"
  - "novini"
  - "ovk"
  - "okrug-97"
  - "rizanenko"
  - "udar"
---

[![](https://mpz.brovary.org/wp-content/uploads/2012/09/324178_285418291558892_316035741_o1.jpg "Віталій Кличко (ліворуч), юрист УДАРу (в центрі) та Павло Різаненко (праворуч)")](https://mpz.brovary.org/wp-content/uploads/2012/09/324178_285418291558892_316035741_o1.jpg)Лідер партії "УДАР" **Віталій Кличко** відвідав скандально відому броварську Окружну виборчу комісію разом із кандидатом від УДАРу в 97-му виборчому окрузі **Павлом Різаненком**. Про це повідомляє "**Громадський захист Київщини**" на [своєму сайті](https://groza.org/vitalij-klychko-ta-pavlo-rizanenko-vidvidaly-ovk-97-video/).

Опозиційні члени комісії, які зібралися на цю зустріч, звернули увагу політиків на численні порушення в діяльності ОВК та на неналежні умови праці, створені міською владою як для комісії, так і для офіційних спостерігачів та журналістів. Зокрема площа зали для засідань та робочих приміщень не відповідає встановленим вимогам, а для журналістів з офіційними спостерігачами взагалі відвели територію, огороджену високою ширмою. Певно, щоб ті поменше бачили.

«Щойно ми відвідали 97-му Окружну виборчу комісію і поспілкувалися з її членами. Ми розуміємо, які ризики є наразі і ті комбінації та алгоритм дій, які використовує влада, щоб створити комфортні умови для маніпуляцій, для того, щоб вибори не пройшли прозоро. Їхнє завдання – вкрасти голоси виборців. Ми не можемо будувати країну з таким майбутнім. Тому я хочу звернутись до кожного, хто працюватиме в комісії, та усіх спостерігачів – дуже важливо, щоб жоден голос не був вкрадений. Бо з принципом «не важливо як голосують, а важливо як рахують» ми назавжди залишимось країною третього світу. Ми зробимо все, щоб юридично не дати можливості фальсифікувати результати виборів», – прокоментував ситуацію лідер УДАРу Віталій Кличко на брифінгу під стінами комісії.

«Наші зусилля не були марними, і ми досягли результату. Не дивлячись на ті недоліки закону, який ми маємо, демократичні сили отримали членів ОВК. І наша спільна робота по ОВК №97 дійсно ефективна. Це ми можемо бачити хоча б з того, що у нас уже двічі змінювали голову ОВК. Дуже важко сфальсифікувати щось під пильним оком громадськості, спостерігачів, преси та небайдужих громадян. Сюди кинуті найкращі сили фальсифікаторів від влади. Але ми успішно їм протистоїмо. Ми не дали їм сфальсифікувати жеребкування щодо членів ДВК, і демократичні сили отримають тут відповідне представництво. Вони тягнуть з підведенням підсумків, бо не знають, що робити. Але ми відстоїмо ці результати і відстоїмо результати самих виборів», – заявив кандидат до парламенту від партії УДАР по 97-му округу Павло Різаненко. Також він відзначив, що нинішній голова ОВК Максим Ситєнков був причетний від партії влади до виборів в Обухові, Вишневому та Києво-Святошинському районі, які прогриміли на всю країну як нечесні, непрозорі та сфальсифіковані.

<iframe src="https://www.youtube.com/embed/Oj08pJI57uE" frameborder="0" width="560" height="315"></iframe>

На завершення зустрічі Віталій Кличко подарував членам ОВК від демократичних сил боксерські рукавички, щоб ті тримали удар і продовжували свою боротьбу проти владних махінацій на виборах.

P.S. За кілька годин стало відомо що голова ОВК №97 Максим Ситєнков склав свої повноваження. Мабуть, визнав, що в Броварах свій досвід фальсифікатора він застосувати не зможе. Тож вітаємо з перемогою!

Джерело: "[Громадський захист Київщини](https://groza.org/vitalij-klychko-ta-pavlo-rizanenko-vidvidaly-ovk-97-video/)"
