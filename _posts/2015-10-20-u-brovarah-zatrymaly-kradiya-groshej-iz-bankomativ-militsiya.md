---
title: "У Броварах затримали крадія грошей із банкоматів - міліція"
date: 2015-10-20
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "bankomat"
  - "groshi"
  - "klimenko"
  - "kradizhka"
  - "kradiy"
  - "militsiya"
  - "novini"
coverImage: "wp-content/uploads/2015/10/12119041_611053892370397_6476402905589540591_n_.jpg"
---

**Правоохоронці затримали крадія коштів із банкоматів. Молодик встановлював на прилади з видавання грошей накладку, через що банкноти опинялися в руках зловмисника, а не власників купюр - клієнтів банків. Про це на своїй сторінці у Фейсбуку** [**повідомляє**](https://www.facebook.com/photo.php?fbid=1633160470267459&set=a.1541206989462808.1073741829.100007205655743&type=3&__mref=message_bubble) **Микола Клименко, начальник Броварського міського відділення міліції.**

Як повідомляє головний міліціонер Броварів, чоловік придбав пластикову панель, колір якої був ідентичним до кольору панелі для видачі коштів банкомату. На зворотній частині панелі він прикріпив липку стрічку, на яку прилипали банкноти під час видавання. При цьому прилад встановлював таким чином, що грошові знаки не проходили через купюроприймач банкомата назовні. Це призводило до блокування роботи апарату та висвітлення на його екрані інформації про помилку в роботі.

Микола Клименко вказує, що така інформація на екрані банкомату сприяла тому, що клієнти, після вилучення картки, шукали інший апарат для перевірення балансу та зняття коштів. Після цього злочинець терміново знімав пластикову панель та прикріплені до неї кошти.

Зі слів начальника міськвідділу міліції, співробітники карного розшуку затримали зловмисника та вилучили накладку на банкомат, що використовувалася для вчинення злочинів. Ним виявився 26-річний житель міста Києва. Наразі правоохоронці встановлюють суму збитків, яку наніс громадянам крадій.

Як повідомляють у міліції, слідчий відділ Броварського міськвідділу міліції відкрив кримінальне провадження за фактом - за **ч. 1 ст. 185** Кримінального кодексу України. Правоохоронці перевіряють затриманого на причетність до скоєння аналогічних злочинів на території міста та області. Досудове розслідування триває.
