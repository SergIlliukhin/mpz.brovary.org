---
title: "Процес перезавантаження парламенту розпочато"
date: 2014-07-28
author: 
  username: "udar"
  display_name: "УДАР"
categories: 
  - "kolonka-avtora"
---

**[![nw_](https://mpz.brovary.org/wp-content/uploads/2014/07/nw_.jpg)](https://mpz.brovary.org/wp-content/uploads/2014/07/nw_.jpg)Український парламент потребує народної люстрації. Саме тому фракція «УДАР» у Верховній Раді вийшла з коаліції, щоб розпочати процес повного перезавантаження влади.**

Очищення влади була і залишається основною вимогою Майдану. Настав час її виконувати. Сьогодні майже 70% українців вимагають перевиборів, оскільки склад Верховної Ради вже не відповідає настроям суспільства. Абсолютна більшість громадян хоче миру, добробуту, досягнення європейського рівня життя. Проте в нинішній Раді сидять депутати від Компартії та Партії регіонів, які свідомо гальмують розвиток держави, які пов’язані з підтримкою сепаратизму. Ці люди отримали свої мандати через підкуп, обман та адмінресурс і повинні понести відповідальність перед суспільством.

Нинішній парламент не налаштований на проведення реформ у державі. Для політичних торгів більше немає часу, країна повинна отримати команду, здатну проводити реформи, обрати Раду, яка стане додатковим чинником безпеки в умовах зовнішньої агресії.

У зв’язку з цим народні депутати від партії «УДАР» зробили крок, який запустить конституційний механізм розпуску Верховної Ради і створить юридичні підстави для Президента України призначити дострокові парламентські вибори. Країна сьогодні потребує оновлення влади!

_Прес-служба Київської обласної організації партії «УДАР»_
