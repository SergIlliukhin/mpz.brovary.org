---
title: "Банкрутство «Михайлівського» загрожує проблемами інвесторам ЖК \"Лісовий квартал\" та \"Зелений квартал\" у Броварах, - експерт"
date: 2016-12-08
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "alyans-novobud"
  - "bank-myhajlivskyj"
  - "brovary"
  - "viktor-polishhuk"
  - "novini"
  - "finansova-afera"
coverImage: "wp-content/uploads/2016/12/IMG_37571.jpg"
---

**Розслідування справи про банкрутство банку «Михайлівський» триває. Шевченківський райсуд м.Києва в якості компенсації за фінансову аферу власників банку заарештував ряд активів, що належать, в тому числі, і головному забудовнику Броварів – Віктору Поліщуку. Експерти не виключають, що арешт може бути накладений і на активи будівельної компанії «Альянс-Новобуд» (ЖК «Лісовий квартал» і ЖК «Зелений квартал» у Броварах). Тим часом екс-директор банку «Михайлівський» Ігор Дорошенко під час засідання суду у його справі зробив гучну заяву про наміри залучити «добровільні» внески акціонерів банку для погашення заборгованості перед вкладниками.**

Прокуратура м.Києва проводить досудові розслідування щодо фінансових афер банку «Михайлівський», власники і топ-менеджери якого навесні цього року перед банкрутством банку вивели активи на **2,15 млрд. грн**. на компанії, пов’язані з його фактичними власниками (слідчі підозрюють у цьому і головного забудовника Броварів – **Віктора Поліщука**, оскільки він, згідно Єдиного держреєстру юросіб, значиться його кінцевим бенефіціаром).  Як повідомляє [Finbalance](https://finbalance.com.ua/news/Doroshenko-khay-eks-aktsioneri-Mikhaylivskoho-dobrovilno-povernut-koshti-vkladnikam), Шевченківський райсуд м.Києва у вересні та листопаді цього року наклав арешт на цілий ряд активів, що належать фігурантам справи. Зокрема, це і нежитлові приміщення ТОВ «Альянс-Новобуд» у Броварах, і ТРЦ «Гуллівер» у м.Києві, який, за даними прокуратури, належить В.Поліщуку.  За даними НБУ, В.Поліщуку також належить мережа гіпермаркетів «Ельдорадо», страхова компанія «Форте», а також будівельна компанія «Альянс-Новобуд» (ЖК «Зелений квартал» і ЖК «Лісовий Квартал» в Броварах).

Як зазначено в ухвалі суду  від 14 листопада, вказане майно, на яке було накладено арешт, _"може бути використано з метою відшкодування шкоди, завданої внаслідок кримінального правопорушення (цивільний позов), чи стягнення з юридичної особи отриманої неправомірної вигоди"_. Тому експерти не виключають, що арешт може бути накладений і на ці активи, внаслідок чого інвестори будуть мати багато проблем. Таку думку в коментарі [УНН](https://www.unn.com.ua/ru/news/1624564-vkladati-koshti-v-zhitlovi-kompleksi-vlasnika-banku-mikhaylivskiy-rizikovano-ekspert) висловив експерт в сфері нерухомості **Анатолій Топал.**

_«Якщо ці комплекси є його власністю, то, скоріш за все, будуть проблеми з тими комплексами. З іншої сторони, якщо інвестори мають право приватної власності, то вони останнього інвестора чіпати не повинні. Тобто, якщо люди вже отримали право власності в цих комплексах, то у них не повинно бути проблем. Але якщо ні, і це іде як бізнес, і він буде заарештований, - тоді можуть бути певні складнощі. Їм доведеться перехоплювати і доводити через суди право на це будівництво. Це те, що зараз відбувається із будівлями Войцеховського. І це принесе інвесторам багато проблем»_, - пояснив експерт.

Finbalance повідомляє, що 3 грудня 2016 року Шевченківський райсуд м. Києва ухвалив рішення звільнити з-під варти екс-главу правління банку «Михайлівський» **Ігоря Дорошенка** та помістити його під "нічний" домашній арешт. Прокуратура м. Києва подала апеляцію на це рішення. Сам Дорошенко під час засідання суду зробив досить гучну заяву про те, що обіцяв Фонду гарантування вкладів працювати над тим, щоб залучити «добровільні внески» колишніх акціонерів банку «Михайлівський» для вирішення питання вкладників цієї фінустанови. Він не уточнив, кого власне мав на увазі під колишніми акціонерами.

Нагадаємо також, що **15 листопада** Верховна Рада прийняла закон №5390, за яким Фонд гарантування вкладів виплатить до **1,23** **млрд.грн.** «прямим» вкладникам «Михайлівського» і приблизно до **1,5 млрд.грн.** компенсації вкладникам фінкомпаній, які залучили вклади населення через «Михайлівський».
