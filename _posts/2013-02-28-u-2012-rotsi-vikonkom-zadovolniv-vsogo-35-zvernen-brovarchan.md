---
title: "У 2012 році виконком задовольнив всього 35 % звернень броварчан"
date: 2013-02-28
author: 
  username: "Aleechka"
  display_name: "Аліна Дяченко"
tags: 
  - "brovary"
  - "viddil-zvernen-gromadyan"
  - "vibir-redaktsiyi"
  - "vykonkom"
  - "zvernennya"
  - "zvernennya-gromadyan"
  - "novini"
  - "osobistiy-priyom"
  - "pidsumki-roku"
  - "rishennya-vikonkomu"
---

[![звернення громадян](https://mpz.brovary.org/wp-content/uploads/2013/02/zvernennya-gromadyan.jpg)](https://mpz.brovary.org/wp-content/uploads/2013/02/zvernennya-gromadyan.jpg)На черговому засіданні виконком ухвалив рішення «[Про підсумки роботи за 2012 рік щодо розгляду звернень громадян у виконкомі Броварської міської ради](http://docs.pravo-znaty.org.ua/p6741/12.02.2013/43)», у якому оцінив роботу зі зверненнями громадян у Броварах як таку, що відповідає вимогам законодавства.  Проте значно цікавішими, на нашу думку, є додатки до цього рішення, у яких узагальнено інформацію про кількість звернень, тематику порушених питань та – найголовніше – відсоток їх задоволення.

**Кількість звернень**

Виконкомом Броварської міської ради протягом  2012 року розглянуто **4870** звернень громадян, з  них – **3222** письмових, **1158** звернень на особистому  прийомі і **490** контрольних, тобто таких, що надійшли до інформаційно-довідкової служби «Контакт-центр». Слід сказати, що у 2011 році звернень громадян було зафіксовано 4606, що на 5,7 % менше, ніж у 2012 році.

[![Види звернень](https://mpz.brovary.org/wp-content/uploads/2013/02/Vidi-zvernen.jpg)](https://mpz.brovary.org/wp-content/uploads/2013/02/Vidi-zvernen.jpg)

Загальна кількість громадян, яка протягом 2012 року звернулась до виконкому, склала **11 138** осіб, що становить понад 10 % від загальної кількості населення Броварів. Порівняно з 2011 роком (10114 осіб) ця кількість зросла на 1024 особи. Загалом у 2012 році було подано **662** колективних звернення від 6930 громадян.

**Тематика звернень**

Всього у 2012 році було розглянуто **5056** питань, порушених у зверненнях громадян, що  на  242 питання більше  порівняно з минулим роком (5 %).

Аналіз пропозицій, заяв та скарг громадян до виконкому засвідчив, що найбільш дражливою темою для броварчан є **_комунальне господарство_**. З цього питання за минулий рік надійшло **1436** звернень (28 % від загальної кількості питань). Це на 313 звернень (28 %) більше , ніж  у 2011 році. Громадяни продовжують звертатись, але менш активно, ніж раніше, і з питань **_землекористування_** – **891** звернення (18 % від загальної кількості питань), що на 24 % менше, ніж у 2011 році. Систематичними є й заяви **_житлових питань_** – **799** звернень (16 % від загальної кількості питань), що на 60 % більше, ніж у 2011 році. З тематики **_соціального захисту_**  у зверненнях громадян було порушено **555** питань, що на 24 % більше, у порівнянні з 2011 роком.

[![Тематика звернень](https://mpz.brovary.org/wp-content/uploads/2013/02/Tematika-zvernen.jpg)](https://mpz.brovary.org/wp-content/uploads/2013/02/Tematika-zvernen.jpg)

Найменше броварчан цікавлять питання інформаційної політики та ЗМІ (1 звернення) та екологічні питання (2 звернення), а низка тематичних категорій звернень взагалі залишилась поза увагою громадян (факти корупції, діяльність об’єднань громадян та міжконфесійні відносини, державне будівництво тощо).

**Відсоток вирішених питань**

Як повідомляє начальник відділу роботи зі зверненнями громадян, станом на 05.02.2013 року зафіксовано  **1715** вирішених звернень, що складає **35,2 %** від їх загальної кількості. Слід сказати, що у 2011 році відсоток вирішених звернень був трохи вищий і становив **37,4 %** (1721 з 4822 звернень).

При цьому найвищий показник задоволених питань серед  письмових звернень – **42 %** (вирішено 1347 звернень з 3222). З тих, які було прийнято на  особистому прийомі броварських очільників, вирішено лише **17 %** звернень (200 з 1159). Серед контрольних звернень, які надійшли через інформаційно-довідкову службу «Контакт-центр», відсоток задоволених звернень становить **34 %** (задоволено 168 звернень з 490).

[![Відсоток вирішених звернень](https://mpz.brovary.org/wp-content/uploads/2013/02/Vidsotok-virishenih-zvernen.jpg)](https://mpz.brovary.org/wp-content/uploads/2013/02/Vidsotok-virishenih-zvernen.jpg)

> З цієї статистики можна зробити висновок, що для збільшення шансів на вирішення проблеми, порушеної у Вашому зверненні, слід подавати письмове звернення або звертатись до служби «Контакт-центр». Найменш ефективно йти на особистий прийом до мера або його заступників.

**Особистий контакт з посадовими особами**

Керівники виконавчого комітету проводять особисті прийоми громадян в окремо відведеному приміщенні чотири рази на місяць.

Найбільшою популярністю серед броварчан цілком очікувано користується міський голова. До нього під час особистого прийому у 2012 році було подано **779** звернень (що становить **67 %** від загальної кількості звернень, поданих на особистому прийомі). На другому місці – Григорій Голубовський, заступник мера з житлово-комунальних питань, який отримав **227** звернень (**20 %**) під час прийому громадян. Заступники Василь Андрєєв та Лариса Виноградова отримали по **81** (7 %) та **71** (6 %) зверненню відповідно.

[![Звернення на особистому прийомі](https://mpz.brovary.org/wp-content/uploads/2013/02/Zvernennya-na-osobistomu-priyomi.jpg)](https://mpz.brovary.org/wp-content/uploads/2013/02/Zvernennya-na-osobistomu-priyomi.jpg)

Також у Броварах організовано практику виїзних прийомів. Протягом  2012 року очільниками виконкому проведено **50** виїзних  прийомів у позаробочий час в різних мікрорайонах міста, зокрема, міським головою – 22, його заступниками – 28. Окрім того проведено **7** “прямих телефонних зв’язків”: міським головою – 3, заступниками міського голови – 4.

**Оцінка роботи зі зверненнями громадян**

Цікавою у звіті про підсумки роботи щодо розгляду звернень громадян у виконкомі Броварської міської ради за 2012 рік є власна оцінка того, хто готував цей документ:

> «_Мешканці міста отримують конкретну допомогу і тому звертаються до виконкому з впевненістю, що їм тут допоможуть_»;
> 
> «_Як показує аналіз виконавчої дисципліни, працівники управлінь, відділів та інших структурних підрозділів, з особливою відповідальністю та увагою ставляться  до розгляду звернень громадян_»;
> 
> «_Таким чином, створено всі умови для того, щоб кожен громадянин мав змогу висловитись і бути почутим_».

**_Виконком погодився з цими твердженнями та затвердив звіт. Ми ж запрошуємо наших читачів висловитись з цього приводу у коментарях до цієї публікації та поділитись своїми оцінками та враженнями від роботи влади з вашими зверненнями._**
