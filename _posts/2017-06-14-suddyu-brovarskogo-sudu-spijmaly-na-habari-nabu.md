---
title: "Суддю броварського суду спіймали на хабарі, - НАБУ"
date: 2017-06-14
author: 
  username: "pravoznaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "vibir-redaktsiyi"
  - "zatrimannya"
  - "kk"
  - "kku"
  - "koruptsiya"
  - "kriminal"
  - "nabu"
  - "nepravomirna-vygoda"
  - "novini"
  - "habar"
coverImage: "wp-content/uploads/2017/06/NABU-forma-koruptsiya.jpg"
---

**Учора, 14 червня, правоохоронці затримали суддю Броварського міськрайонного суду при одержанні неправомірної вигоди. Про це [йдеться](https://nabu.gov.ua/novyny/suddyu-brovarskogo-miskrayonnogo-sudu-kyyivskoyi-oblasti-vykryto-na-garyachomu) на сайті Національного антикорупційного бюро України. На оприлюднених світлинах затриманої жінки можна впізнати суддю Ганну Білик.**

Як зазначають у НАБУ, слідство встановило, що працівниця Феміди вимагала неправомірну вигоду в приватного підприємства за винесення уточнювального рішення на його користь у справі про вилучення органами Державної фіскальної служби в цієї компанії 13,5 тонн пального. Свої «послуги» суддя оцінила в **1000 євро**.

\[caption id="attachment\_71442" align="aligncenter" width="519"\][![](https://mpz.brovary.org/wp-content/uploads/2017/06/suddya-Bilyk-habar-yevro-zatrymannya-NABU.jpg)](https://mpz.brovary.org/wp-content/uploads/2017/06/suddya-Bilyk-habar-yevro-zatrymannya-NABU.jpg) Фото: НАБУ\[/caption\]

«_Служительку Феміди затримано за підозрою у скоєнні злочину, кваліфікованого за **ч. 3 ст. 368 Кримінального кодексу України**. За місцем роботи та проживання судді проводяться невідкладні слідчі дії_», - йдеться в повідомленні НАБУ.

За інформацією відомства, затримання проводили детективи Національного антикорупційного бюро України спільно зі співробітниками Департаменту захисту економіки Національної поліції України під процесуальним керівництвом прокурорів Спеціалізованої антикорупційної прокуратури.

На викладених НАБУ фотографіях затриманої можна впізнати суддю **Ганну Білик**. Те, що затримали саме цю працівницю Феміди, [підтверджує](https://www.facebook.com/pavlo.rizanenko/posts/1060708244029889) також народний депутат Павло Різаненко. Обранець зазначає, що до нього надходили скарги від виборців щодо вимагання неправомірної вигоди цією суддею.

Нагадаємо, на початку 2013 року Ганна Білик як суддя першої інстанції [визнала правомірним](https://mpz.brovary.org/sud-viznav-zakonnim-obmezhennya-svobodi-mirnih-zibran-u-brovarah/) незаконне рішення Броварського виконкому, яке [обмежувало конституційне право](https://mpz.brovary.org/rishennyam-vikonkomu-obmezheno-pravo-brovarchan-na-mirni-zbori/) громадян на мирні зібрання. Згодом, в апеляції, це рішення чиновників виконавчого комітету [скасували](https://mpz.brovary.org/apelyatsiyniy-sud-viznav-nezakonnim-rishennya-shho-obmezhuvalo-mirni-zibrannya/).
