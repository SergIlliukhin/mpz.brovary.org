---
title: "АНОНС: Конкурс із англійської мови «Brovary Challenge 2015» у Броварах - найкращі поїдуть до Англії"
date: 2015-09-21
categories: 
  - "announce"
tags: 
  - "brovary-challenge"
  - "angliyska-mova"
  - "announce-2"
  - "konkurs"
  - "livoberezhna-kiyivshhina"
  - "novini"
---

**У Броварах проведуть черговий щорічний конкурс із англійської мови «Brovary Challenge» - серед старшокласників Броварів та Броварського району. Переможці отримають цінні призи, а двох найкращих (одного із міста та одного із району) чекатиме двотижнева подорож до Англії під час літніх канікул. Про це [повідомляє](http://www.livoberezhna.org/2-uncategorised/4325-pro-provedennia-konkursu-z-anhliiskoi-movy-brovary-challenge-dlia-uchniv-mista-brovary-ta-brovarskoho-raionu) фонд "Лівобережна Київщина", який організовує конкурс.**

Як зазначають у фонді, мета конкурсу - пошук і підтримка талановитих школярів, розвиток інтересу до англійської мови та культури англомовних країн, формування навичок пізнавальної та творчої діяльності.

Конкурс відбуватиметься за [правилами](http://www.livoberezhna.org/2-uncategorised/4325-pro-provedennia-konkursu-z-anhliiskoi-movy-brovary-challenge-dlia-uchniv-mista-brovary-ta-brovarskoho-raionu), відповідно до яких учасниками можуть бути лише **учні 9-10 класів** загальноосвітніх навчальних закладів міста Бровари та Броварського району. Вони не повинні мати спеціалізації з англійської мови та не мають бути переможцями міжнародних програм і конкурсів. Окрім того, конкурсанти протягом останніх 3-х років не мали перебувати на навчанні у США та Великобританії.

Реєстрація учасників, - вказують організатори, - відбувається з 11 вересня по 8 жовтня 2015 року. Її можна здійснити через інтернет за **[реєстраційною формою](http://www.livoberezhna.org/component/chronoforms/?chronoform=register1)** на сайті фонду. Сам конкурс відбудеться **10 жовтня** у приміщенні школи №6 за адресою: **вул. Герцена, 3**.

> Нагадаємо, що фонд проводить конкурс «Brovary Challenge» [не вперше](https://mpz.brovary.org/brovary-challenge-2014-uchenitsi-z-brovariv-ta-velikoyi-dimerki-pakuyut-valizi-na-london/), цьогорічний захід буде вже 7-им.
