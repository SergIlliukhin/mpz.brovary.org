---
title: "Після капремонту в лікарні протікає дах та не працює сантехніка"
date: 2017-07-06
categories: 
  - "brovary"
  - "novyny"
tags: 
  - "brovary"
  - "brovarska-likarnya"
  - "btsl"
  - "btsrl"
  - "vibir-redaktsiyi"
  - "novini"
  - "remont-u-likarni"
  - "tsentr-pervynnoyi-dopomogy"
---

**Останні півроку відділення невідкладної допомоги при Броварському міському центрі первинної медико-санітарної допомоги тулилося у невеликих кімнатах приміщень по вул. Гагаріна, а машини «невідкладної» стояли прямо під вікнами багатоповерхівок. Та це було тимчасово, кажуть у центрі: їхню базу, що дислокується у БЦРЛ, вже відремонтували, тож скоро повернуться назад. Разом із «невідкладною» міста орендують кімнати у цьому ж приміщенні лікарні ще 2 організації: «невідкладна» району та екстрена служба. Наші журналісти проінспектували результати капітального ремонту приміщення екстреної допомоги та з’ясували, навіщо 4 липня в лікарню приїздила комісія з представників області, міста та району.**

**4 липня** біля приміщення БЦРЛ, де базується екстрена медична допомога, зібралися представники Броварської райради, Броварської міської ради на чолі з міським головою, депутати міськради, члени комісії з оренди майна спільно-сумісної власності територіально-громадських селищ Броварського району та м. Бровари. Приїхав і головний лікар Центру екстреної медичної допомоги та медицини катастроф Київської області **Олександр Курмишов**_._

[![](https://mpz.brovary.org/wp-content/uploads/2017/07/3Komisiya-likarnya.jpg)](https://mpz.brovary.org/wp-content/uploads/2017/07/3Komisiya-likarnya.jpg)

\[caption id="attachment\_72316" align="aligncenter" width="600"\][![](https://mpz.brovary.org/wp-content/uploads/2017/07/4Komisiya-likarnya.jpg)](https://mpz.brovary.org/wp-content/uploads/2017/07/4Komisiya-likarnya.jpg) Олександр Курмишов\[/caption\]

Як повідомила голова комісії з оренди майна спільно-сумісної власності територіально-громадських селищ Броварського району та м. Бровари, заступниця голови райради **Анна Гоголіна,** за півроку, відколи ведуться ремонтні роботи, екстрена медична допомога  «захопила» собі трішки більше кабінетів, тож щоб не виникло непорозумінь, і зібралися всі 3 орендарі.

[![](https://mpz.brovary.org/wp-content/uploads/2017/07/2Komisiya-likarnya.jpg)](https://mpz.brovary.org/wp-content/uploads/2017/07/2Komisiya-likarnya.jpg)

\[caption id="attachment\_72318" align="aligncenter" width="600"\][![](https://mpz.brovary.org/wp-content/uploads/2017/07/6Komisiya-likarnya.jpg)](https://mpz.brovary.org/wp-content/uploads/2017/07/6Komisiya-likarnya.jpg) Мер Броварів Ігор Сапожко, заступниця голови райради Анна Гоголіна, головний лікар БЦРЛ Валентин Багнюк\[/caption\]

**Біда не в тім, як поділити площу…**

На час капремонту «невідкладну» району «підселили» до екстреної служби, а «невідкладна» міста - переїхала у тимчасові приміщення на вул. Гагаріна. При тому, що відремонтоване приміщення **ТОВ «Кімберліт груп»** (засновниця і директорка - броварчанка **Людмила Євгенівна Туглук**) мали здати ще в 2016 році, роботи затяглися аж до травня. Та і до сьогодні  "екстрена" міста на свою базу не повернулася: під час капремонту відбулося деяке перепланування площі, а комісія кімнати між 3 орендарями ще не поділила.

[![](https://mpz.brovary.org/wp-content/uploads/2017/07/7Komisiya-likarnya-1.jpg)](https://mpz.brovary.org/wp-content/uploads/2017/07/7Komisiya-likarnya-1.jpg)

[![](https://mpz.brovary.org/wp-content/uploads/2017/07/12Komisiya-likarnya.jpg)](https://mpz.brovary.org/wp-content/uploads/2017/07/12Komisiya-likarnya.jpg)

Присутні оглянули відремонтоване приміщення і резюмували: місця вистачить усім. Щоб з’явилося більше місця, озвучувалася пропозиція об’єднати 3 їдальні та 3 диспетчерські. Диспетчери "невідкладних" міста і району і до ремонту містилися в одній кімнаті і харчувалися в одній їдальні, а от "екстрена" вирішила не приєднуватися. За інформацією Олександра Курмишова, їхня диспетчерська існуватиме в Броварах тільки до кінця року, потім єдиний центр буде у Білій Церкві. Кожна автівка матиме GPS-навігатор, за допомогою якого і здійснюватиметься управління бригадами.

\[caption id="attachment\_72320" align="aligncenter" width="600"\][![](https://mpz.brovary.org/wp-content/uploads/2017/07/8Komisiya-likarnya.jpg)](https://mpz.brovary.org/wp-content/uploads/2017/07/8Komisiya-likarnya.jpg) Одна з їдалень\[/caption\]

\[caption id="attachment\_72321" align="aligncenter" width="600"\][![](https://mpz.brovary.org/wp-content/uploads/2017/07/9Komisiya-likarnya.jpg)](https://mpz.brovary.org/wp-content/uploads/2017/07/9Komisiya-likarnya.jpg) Головний лікар Броварського міського центру первинної медико-санітарної допомоги Ігор Кравцов: "Кімнати, де розташується "невідкладна" міста, мер пообіцяв обладнати новими меблями"\[/caption\]

Також столичний гість повідомив, що нині в Броварах працює **6** бригад екстреної допомоги, які обслуговують місто і район. До кінця року заплановано створити ще **2** бригади. Одна з них працюватиме у Великій Димерці, а з осені там з’явиться ще одна. Загалом по нормативах у Броварському районі має бути **14** бригад, повідомив Олександр Курмишов, тож їх створення – необхідність, адже у віддалені села «екстрена» добирається 40 хв, а це – неприпустимо.

> Нагадаємо: цілодобово у місті чергує **2** машини «невідкладної», позмінно працюють **8** бригад. У середньому за 5 днів «невідкладна» здійснює виїзд на **180** викликів.

**…біда у якості ремонту**

Самі ж орендарі проблеми у поділу приміщення не вбачають: кажуть, і до цього мирно співіснували. Так, майже 50% - **201 кв.м** споруди займала екстрена медична допомога, по 25% - **93 кв.м** та **95 кв.м** – «невідкладні» міста та району. А от те, що капітальний ремонт зроблено далеко не капітально, – проблема. Власне, саме це і хотіли донести медики невідкладної допомоги району до присутніх, однак їм пояснили: це не та комісія, якій можна жалітися з приводу неякісного ремонту. Тож вони звернулися до журналістів і показали результати "капітального" ремонту: кахель у коридорі до підлоги не прилягає, умивальники в кімнатах не працюють, розетки - відвалюються, туалет, за словами працівників, незручний, а у коридорчику із стелі вода як текла, так і тече.

\[caption id="attachment\_72322" align="aligncenter" width="600"\][![](https://mpz.brovary.org/wp-content/uploads/2017/07/10Komisiya-likarnya-1.jpg)](https://mpz.brovary.org/wp-content/uploads/2017/07/10Komisiya-likarnya-1.jpg) На новій стелі та стінах підтьоків ще не видно, та це тільки справа часу, кажуть орендарі\[/caption\]

[![](https://mpz.brovary.org/wp-content/uploads/2017/07/11Komisiya-likarnya.jpg)](https://mpz.brovary.org/wp-content/uploads/2017/07/11Komisiya-likarnya.jpg)

Як повідомила заступниця головного лікаря БЦРЛ із економічних питань **Тетяна Щербак**, ремонтували стареньку споруду швидкої допомоги спільно: райрада виділила кошти на ремонт даху, місто – на внутрішні роботи. Ще в грудні 2016 р. із ТОВ «Кімберліт груп" було укладено 2 договори на капітальний ремонт приміщення «швидкої»: на сантехнічні роботи було виділено **481 088 грн**, на оздоблювальні - **1 464 982, 80 грн**. Капремонт підрядник мав завершити ще в 2016 році, однак здав об’єкт тільки місяць тому. За місяць з'ясувался - із дефектами. До слова, із ТОВ «Кімберліт груп» та  ФОП Туглук Людмила Євгенівна броварська лікарня укладає угоди на виконання робіт не вперше, і попри зауваження до їх якості - продовжує співпрацювати. Так, 23 червня із «Кімберліт груп» лікарня заключила угоду на суму **1 199 980 грн** на капремонт приміщень 2-го поверху в терапевтичному корпусі дитячої лікарні.

За даними аналітичної системи [YouControl](https://youcontrol.com.ua/), окрім вищеназваних фірм, Людмила Туглук є спізасновником **ТОВ «Спецмонтаж»** і **ТОВ «Тендер»**. Згідно з розрахунком індексу ФОКС (Формалізовані Ознаки Корупційної Складової), у пані Туглук ділова репутація «підмочена». Так, у ФОП Туглук Л.Є індекс ФОКС - незадовільний: має сумнівні ознаки якості переможця та ознаки негативної ділової репутації. Станом на 6.07.2017 р. проти ФОП відкрито виконавче провадження. А ТОВ «Тендер» має багату судову практику, що стосується невиконання зобов’язань із виконання робіт. Та попри це влада міста продовжує віддавати недобросовісному виконавцю мільйони бюджетних коштів.

**Фото - авторки**
