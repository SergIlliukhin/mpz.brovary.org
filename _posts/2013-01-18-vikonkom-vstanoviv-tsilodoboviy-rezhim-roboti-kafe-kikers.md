---
title: "Виконком встановив цілодобовий режим роботи кафе «Кікерс»"
date: 2013-01-18
author: 
  username: "serzhov"
  display_name: "Сергій Севрук"
tags: 
  - "brovary"
  - "vibir-redaktsiyi"
  - "kikers"
  - "kafe-tsilodobovo"
  - "novini"
---

**[![](https://mpz.brovary.org/wp-content/uploads/2013/01/Kikers-golovna.jpg "Кікерс головна")](https://mpz.brovary.org/wp-content/uploads/2013/01/Kikers-golovna.jpg)Відтепер кафе «Кікерс» (вул.Гагаріна,16) працюватиме цілодобово. Такий режим роботи закладу нещодавно вставновив виконавчий комітет Броварської міської ради.**

[Рішення](http://docs.pravo-znaty.org.ua/p6508/08.01.2013/12) було ухвалене на прохання власника кафе – приватного підприємця Власова Леоніда Олександровича, який звернувся до виконкому 7 листопада 2012 року, і вже 8 січня поточного року на черговому засіданні члени виконкому вирішили задовольнити прохання підприємця, щоправда, встановили обмеження - _"без реалізації алкогольних напоїв та тютюнових виробів"_.

[![](https://mpz.brovary.org/wp-content/uploads/2013/01/DSC_9484.jpg "DSC_9484")](https://mpz.brovary.org/wp-content/uploads/2013/01/DSC_9484.jpg)

То ж тепер броварчани матимуть змогу підкріпитись у [новому броварському фаст-фуді](http://afisha-brovary.net/index.php?option=com_zoo&task=item&item_id=3878&Itemid=112), який відкрився на місці колишнього "Швидко" (поруч з супермаркетом "Перекресток"), не лише у денний час, а й вночі. До яких наслідків призведе це рішення виконкому та чи не заб'ють на сполох мешканці сусідніх будинків проти цілодобового режиму роботи закладу, покаже час.

> Нагадаємо, кілька місяців тому виконком навпаки [обмежив час роботи](https://mpz.brovary.org/u-brovarah-obmezheno-rezhim-roboti-nichnih-zakladiv/) чотирьох закладів громадського харчування у Броварах, встановивши час їх роботи - «до 22:00», а саме: кафе «Мюзік-Холл» ТОВ «Дека-Інвест» (бул. Незалежності, 4); ресторанний комплекс «Монте Карло» ТОВ «Орбіта-електротовари» (бул. Незалежності, 6); "Кофейня" фізичної особи-підприємця Гуцола О.В. (вул.Кірова, 47); кафетерій «Берізка» ТОВ «Берізка» (вул.Красовського, 27). Причиною ухвалення такого рішення стали численні звернення мешканців та систематичні порушення Правил з дотримання тиші у місті Бровари.
