---
title: "Рік за Небесною Сотнею: на Майдані Свободи відкриють меморіал полеглим героям"
date: 2015-02-18
author: 
  username: "kachor"
  display_name: "Андрій Качор"
categories: 
  - "announce"
tags: 
  - "brovary"
  - "vibir-redaktsiyi"
  - "vshanuvannya"
  - "geroyi"
  - "memorial"
  - "nebesna-sotnya"
  - "novini"
  - "pamyatniy-znak"
  - "pamyatnik"
  - "richnitsya"
  - "revolyutsiya"
  - "revolyutsiya-gidnosti"
  - "rokovini"
---

**[![Ukraine's national flag flies at a make-shift memorial for those killed in recent violence in Kiev](https://mpz.brovary.org/wp-content/uploads/2015/02/vshanuv_kvity_maydan_25febr_gm1ea2p1qwm01-baseimage.jpg)](https://mpz.brovary.org/wp-content/uploads/2015/02/vshanuv_kvity_maydan_25febr_gm1ea2p1qwm01-baseimage.jpg)У суботу, 21 лютого о 13:00 на броварському Майдані Свободи розпочнеться вшанування героїв Небесної Сотні, загиблих рік тому  в сутичках зі спецназом і "тітушками" в урядовому кварталі Києва та на вул. Інститутській. Головної подією заходу стане відкриття меморіалу на честь Небесної Сотні, розробленого та виготовленого броварськими учасниками Майдану та революційних подій у Києві та Броварах.**

Як повідомляють ініціатори заходу, рішення про встановлення пам’ятнику силами громади було прийнято після того як з’ясувалось, що офіційна міська влада - [попри свої попередні обіцянки](http://brovary.kiev.ua/doluchaitesya-do-obgovorennya-pitannya-stosovno-vshanuvannya-pam%E2%80%99yat%D1%96-zagiblikh-za-svobodu-%D1%96-nezalez) - так і не вжила жодних заходів в цьому напрямку. Відтак місцеві «майданівці» самоорганізувались, замовили розробку ескізу та виготовлення самого пам’ятнику. Наразі відомо, що меморіал матиме висоту понад два з половиною метри, півтораметрову ширину, виготовлений з гранітної брили, оздобленої кованими  фігурними металевими елементами, що символізують прагнення українців до свободи і справедливості, самопожертву загиблих героїв заради України. Інших подробиць організатори заходу на разі не розголошують, зазначаючи лише, що  броварський пам’ятник може стати одним з кращих в Україні серед встановлених на честь Небесної Сотні.

[![NS_1](https://mpz.brovary.org/wp-content/uploads/2015/02/NS_1.jpg)](https://mpz.brovary.org/wp-content/uploads/2015/02/NS_1.jpg)

Також під час акції планується покладання квітів до щойно встановленого пам’ятнику, виступи активних учасників революційних подій минулого року, виголошення імен та вшанування пам’яті усіх полеглих героїв Небесної Сотні. Ініціатори заходу закликають усіх учасників утриматись від використання будь-якої партійної або політичної символіки та закликів.

За день до суботньої акції, активістами молодіжних організації Броварів організовується ще одна акція-реквієм на честь героїв Небесної Сотні.  У п’ятницю 20 лютого о 19:00 на Майдані Свободи юні броварчани планують поставити поминальні лампадки та вшанувати полеглих минулого року революціонерів.

<iframe src="https://www.youtube.com/embed/GeBMBhuWn6c" width="640" height="360" frameborder="0" allowfullscreen="allowfullscreen"></iframe>

Нагадаємо, що 8 вересня на офіційному сайті Броварської міської ради [з’явилась інформація](http://brovary.kiev.ua/doluchaitesya-do-obgovorennya-pitannya-stosovno-vshanuvannya-pam%E2%80%99yat%D1%96-zagiblikh-za-svobodu-%D1%96-nezalez) про початок «обговорення питання стосовно вшанування пам’яті загиблих за Свободу і Незалежність Героїв України». Зокрема у тексті йшлось про _«встановлення в парку «Перемога» пам’ятного знаку всім загиблим за Незалежність, Суверенітет та Свободу України**.** Це і полеглі Герої Небесної Сотні, і мужні воїни, які щоденно кладуть життя, захищаючи східні регіони України в складі сил антитерористичної операції»._ Як зазначалось в повідомленні, винесення пропозицій на обговорення комісії з найменувань та пам’ятних знаків Броварської міської ради було заплановано на січень 2015 року, а винесення рішення відповідної комісії на розгляд сесії міської ради – на січень-лютий 2015 року, вочевидь – до роковин за Небесною сотнею. Однак як відомо, на останній сесії міської ради, що відбулася 30 січня, дане питання [не виносилося навіть у порядок денний.](https://mpz.brovary.org/30-sichnya-vidbudetsya-52-ga-pozachergova-sesiya/) У лютому жодної сесії міської ради не відбулось і не планується, а наступні збори депутатів відбудуться лише 5 березня. Проте і до порядку денного першої весняної сесії питання про вшанування пам’яті полеглих героїв [не внесено.](https://mpz.brovary.org/5-bereznya-vidbudetsya-53-chergova-sesiya-brovarskoyi-miskoyi-radi/)

> [**«Небесна Сотня»**](http://nebesnasotnya.com.ua/) — прийнята в [Україні](http://uk.wikipedia.org/wiki/%D0%A3%D0%BA%D1%80%D0%B0%D1%97%D0%BD%D0%B0) збірна назва загиблих учасників [акцій протесту](http://uk.wikipedia.org/wiki/%D0%84%D0%B2%D1%80%D0%BE%D0%BC%D0%B0%D0%B9%D0%B4%D0%B0%D0%BD) (Євромайдану) у грудні 2013 — лютому 2014 року. Це мирні протестувальники, які мали безпосередній стосунок до ідеї та акції [Майдану](http://uk.wikipedia.org/wiki/%D0%84%D0%B2%D1%80%D0%BE%D0%BC%D0%B0%D0%B9%D0%B4%D0%B0%D0%BD).
> 
> 21 лютого 2014 року офіційна влада України [юридично](http://uk.wikipedia.org/wiki/%D0%94%D0%B5-%D1%8E%D1%80%D0%B5) визнала жертвами загиблих мітингувальників Майдану. Цього дня на Майдані відбулось прощання із загиблими повстанцями, яких в жалобних промовах назвали «Небесною сотнею». Під час прощання із загиблими лунала жалобна пісня [«_Пливе кача…_»](http://uk.wikipedia.org/wiki/%D0%9F%D0%BB%D0%B8%D0%B2%D0%B5_%D0%BA%D0%B0%D1%87%D0%B0). Список на виплату одноразової грошової допомоги родинам загиблих у розмірі 121 800 грн. налічував 98 осіб. Загалом Небесною Сотнею вважають 112 українців, які загинули від рук «тітушок» та спецпризначенців під час Революції Гідності. Зокрема 9 чоловік у період до 18 лютого, 86 осіб – за три доби 18-21 лютого, 17 людей загинули вже після 21 лютого від отриманих у сутичках поранень. Єдина жінка серед загиблих героїв Небесної Сотні – броварчанка **Антоніна Дворянець.**
