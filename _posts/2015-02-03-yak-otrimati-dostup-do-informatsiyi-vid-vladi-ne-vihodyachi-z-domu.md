---
title: "Як отримати доступ до інформації від влади, не виходячи з дому"
date: 2015-02-03
categories: 
  - "rozsliduvannya"
tags: 
  - "e-mail"
  - "bmr"
  - "brovarska-miska-rada"
  - "vibir-redaktsiyi"
  - "dostup-do-publichnoyi-informatsiyi"
  - "miska-vlada"
  - "miskrada"
  - "poshta"
  - "sajt"
  - "skrinka"
---

**[![20141124175821](https://mpz.brovary.org/wp-content/uploads/2015/01/20141124175821.jpg)](https://mpz.brovary.org/wp-content/uploads/2015/01/20141124175821.jpg)У часи інтернету доступ до необхідної інформації можна отримати за декілька секунд, просто ввівши ключові слова та фрази у інтернет-пошуковик з комп’ютера, смартфона чи іншого девайсу. Однак чи може пересічний мешканець Броварів так само легко отримати офіційну відповідь від органів міської влади, використовуючи лише всесвітню павутину? Більш як три роки тому Верховна Рада надала таку можливість українцям, ухваливши закон «Про доступ до публічної інформації». З-поміж інших способів з того часу існує змога отримання відповідей через надсилання запитів електронною поштою. Але наскільки цей закон реально застосовувати на практиці у нашому місті? Відповідь на це спробували дізнатись журналісти «Маєш право знати», дослідивши наявність та доступність веб-сайтів і електронних скриньок офіційних установ.**

**Трохи теорії**

У травні 2011 року набрав чинності закон «Про доступ до публічної інформації». З його появою у громадян з’явилась можливість отримувати усю інформацію від владних органів, яка є в розпорядженні офіційних установ. Винятки складає лише обмежена у доступі інформація – таємна, службова та конфіденційна. Що також важливо, публічну інформацію зобов’язані надавати й установи, що фінансуються з державного чи місцевих бюджетів, тобто за наш з вами кошт. І це не повний перелік, докладніше про це розповідає **ст. 13** закону.

Деяку публічну інформацію розпорядники мають надавати шляхом публікації, зокрема оприлюднюючи на офіційних веб-сайтах в інтернеті. Усю іншу публічну інформацію, якою володіють установи та організації, зобов’язані надавати на запити. Причому такі запити можуть бути надіслані й електронною поштою (**п. 3 ст. 19** закону).

> _На практиці забезпечення доступом до такої інформації відбувається завдяки наявності сайту потрібної установи, де має бути оприлюднена публічна інформація. А також – завдяки наявності та доступності для обивателя електронної скриньки, на яку можна надіслати інформаційний запит. Ми спробували дослідити , хто із владних органів має такі веб-сайти та електронні скриньки._

**Броварська міська рада**

Першими об’єктами уваги, безумовно, стали Броварська міська рада та її структурні підрозділи. Щоб отримати офіційні дані, журналіст «Маєш право знати» подав запит, де попросив вказати всі офіційні сайти та електронні адреси установ. Незважаючи на те, що відповідь готували два тижні, у сухому залишку отримали лише один сайт та 12 скриньок.

[![Image00001](https://mpz.brovary.org/wp-content/uploads/2015/01/Image000011.jpg)](https://mpz.brovary.org/wp-content/uploads/2015/01/Image000011.jpg) [![Image00002](https://mpz.brovary.org/wp-content/uploads/2015/01/Image000021.jpg)](https://mpz.brovary.org/wp-content/uploads/2015/01/Image000021.jpg)

Броварська міська рада має офіційний веб-сайт - [brovary-rada.gov.ua](http://brovary-rada.gov.ua/). На ньому можна знайти опубліковану інформацію про орган місцевого самоврядування, зокрема про структуру ради, її діяльність і ухвалені рішення.

[![Сайт_БМР](https://mpz.brovary.org/wp-content/uploads/2015/01/Sayt_BMR.jpg)](https://mpz.brovary.org/wp-content/uploads/2015/01/Sayt_BMR.jpg)

> _Однак, чи всю інформацію публікує міськрада відповідно до закону? Наприклад, вже не вперше журналісти та активісти помічають, що влада_ [_не публікує_](https://mpz.brovary.org/efekt-dezhavyu-abo-chergoviy-kit-u-mishku-na-zemelniy-komisiyi-miskradi/) _рішення, проекти рішень, інші нормативно-правові акти, які стосуються скандальних земельних питань у місті. Окрім того, на початку 2012 року стався безпрецедентний випадок – із запуском нового сайту міськради_ [_зникли_](https://mpz.brovary.org/brovarska-vlada-obmezhila-dost/) _всі оприлюднені раніше документи за 2011 рік_. _Після цього «Маєш право знати» започаткувала ресурс, який викачує, публікує та зберігає в інтернеті всю інформацію, яку розміщують на офіційному сайті Броварської міської ради. Адреса бази даних:_ [_docs.pravo-znaty.org.ua_](http://docs.pravo-znaty.org.ua/)_._

На запитання про електронну скриньку чиновники вказують таку офіційну адресу виконкому – [miskrada@brovary.kiev.ua](mailto:miskrada@brovary.kiev.ua). Варто зазначити, що сайт [brovary.kiev.ua](http://www.brovary.kiev.ua/), на домені якого розміщена скринька, є колишнім офіційним сайтом міськради. Він лежить на сервері одного з броварських інтернет-провайдерів. Раніше наші журналісти також використовували для здійснення доступу до інформації скриньку [miskrada@bravoport.com.ua](mailto:miskrada@bravoport.com.ua), однак наразі міські чиновники її більше не використовують.

> **_Професійна порада:_** _Надсилаючи запит електронною поштою, не полінуйтеся після того зателефонувати до відповідного органу та поцікавитися, чи отримали вони вашого листа. Попросіть також назвати вхідний реєстраційний номер вашого запиту. Іноді чиновники можуть просто не помітити повідомлення, а іноді і навмисне проігнорувати, оскільки дуже складно довести, що ви справді надсилали запит електронною поштою. Телефон сектору забезпечення доступу до публічної інформації юридчного відділу виконавчого комітету Броварської міської ради - **(045-94) 5-41-71**._

Окрім того, слід зазначити, що Броварська міська рада має представництва у соціальних мережах. У [Facebook](https://www.facebook.com/pages/%D0%91%D1%80%D0%BE%D0%B2%D0%B0%D1%80%D1%81%D1%8C%D0%BA%D0%B0-%D0%BC%D1%96%D1%81%D1%8C%D0%BA%D0%B0-%D1%80%D0%B0%D0%B4%D0%B0/512442738828576?ref=hl) і [Вконтакте](https://vk.com/club56280417) влада публікує новини з 2013 року. А на [Youtube-каналі](https://www.youtube.com/user/brovaryrada) останнім часом публікації стали рідкістю. Це стало особливо помітним після оголошення про [ліквідацію](https://mpz.brovary.org/operatsiya-likvidatsiya-brovarski-deputati-hochut-lishiti-misto-bez-telebachennya/) комунальної телестудії «Наше місто», випуски якої виходили на телеканалі "ЕКТА".

**Підрозділи міськради**

Про офіційні сайти структурних підрозділів Броварської міської ради сектор доступу до інформації повідомив коротко – таких не існує. Водночас, «Маєш право знати» вже [досліджувало](https://mpz.brovary.org/brovarska-vlada-v-interneti/) це питання у минулому. Насправді, деякі сайти офіційних органів міської влади існують і працюють до цього дня.

Як і тоді, так і зараз доступний [сайт Управління освіти і науки](http://brovary-osvita.edukit.kiev.ua/). На ньому ледь не щодня публікують новини. Водночас останні знайдені документи датовані листопадом 2014 року.

[![Сайт_освіти](https://mpz.brovary.org/wp-content/uploads/2015/01/Sayt_osviti.jpg)](https://mpz.brovary.org/wp-content/uploads/2015/01/Sayt_osviti.jpg)

А от знайти будь-які рішення чи накази на [сайті Відділу культури](http://www.kulturabr.kiev.ua/) взагалі не вдалось. Зате, з часу останньої публікації, розробники, схоже, попрацювали над головною сторінкою. Вони наповнили її великою кількістю новин і анонсів. Однак їх можна охарактеризувати надмірною лаконічністю.

[![Сайт_культури](https://mpz.brovary.org/wp-content/uploads/2015/01/Sayt_kulturi.jpg)](https://mpz.brovary.org/wp-content/uploads/2015/01/Sayt_kulturi.jpg)

Сайтів інших відділів та управлінь міськради знайти не вдалось. Електронні скриньки наявні також не у всіх структурних підрозділів. Принаймні в Управління комунальної власності та Спеціального відділу контролю за станом благоустрою та зовнішнім дизайном міста їх нема, про що пише у відповіді міськрада. А для Управління економіки чиновники електронну пошту вказали, але зазначили, що вона призначена лише для службового користування. Скриньки решти відділів наведені нижче.

\[spoiler title="**Електронні скриньки підрозділів Броварської міської ради**" open="0" style="2"\]

- Фінансове управління**: finuprmr@ukr.net**;
- Управління освіти**: OsvitaBrovaru@ukr.net**;
- Відділ молоді та спорту: **fs.90270@yandex.ua**, **fs\_brovary@ukr.net**;
- Відділ капітального будівництва**: vkbbrovary@ukr.net**;
- Управління соціального захисту населення: **upsznmbrovary@ukr.net**;
- Управління містобудування та архітектури: **arhitektura@ukr.net**;
- Управління житлово-комунального господарства: **brovaru-ugkg@meta.ua**;
- Броварський міський центр соціальних служб для сім′ї, дітей та молоді: **css\_110@ukr.net**;
- Служба у справах дітей та сім'ї: **ssds\_1028@ukr.net**;
- Відділ культури: **kulturabr@mail.ru.**

\[/spoiler\]

Варто зазначити, що на офіційному сайті вказані лише декілька з наведених скриньок. До того ж, інформація там безнадійно застаріла. Наприклад, досі зазначено адреси сайтів, які давно припинили існування.

**Інші установи міста**

З-поміж правоохоронних органів міста свій сайт вже понад два роки має Броварська міжрайонна прокуратура - [brovaru-prokuratura.org.ua](http://brovaru-prokuratura.org.ua/). Останнім часом, незважаючи на зміну керівника установи, сайт ніби помер: новини на ньому оновлюють з періодичністю в один раз на кілька місяців. Якісь документи, окрім і так доступних на інших ресурсах онлайн, знайти не вдається. Водночас, на сайті вказано електронну скриньку, за якою можна надіслати запит - [prokbrov@gmail.com](mailto:prokbrov@gmail.com). Однак ще у кінці 2012 року наш журналіст вирішив [перевірити](https://mpz.brovary.org/chomu-ya-stavlyu-prokuraturu-na-schyotchik/), чи розгляне та відповість на такий лист з цієї адреси місцева прокуратура. До сьогоднішнього дня Сергій Іллюхін відповіді не дочекався, незважаючи на написані в подальшому скарги до компетентних органів.

[![Сайт_прокуратура](https://mpz.brovary.org/wp-content/uploads/2015/01/Sayt_prokuratura.jpg)](https://mpz.brovary.org/wp-content/uploads/2015/01/Sayt_prokuratura.jpg)

А от Броварський міськрайонний суд Київської області власного сайту не має. Однак на сторінці порталу судової влади в Україні вказано таку скриньку установи - [inbox@br.ko.court.gov.ua](inbox@br.ko.court.gov.ua). До того ж, це єдина електронна пошта з-поміж знайдених, яка перебуває на офіційному державному домені **gov.****ua.**

Броварська центральна районна лікарня також підпадає під дію закону «Про доступ до публічної інформації», адже фінансується з податків громадян. Цього року лише з міського бюджету на лікарню було надано [субвенцію](https://mpz.brovary.org/chi-zagrozhuye-patsiyentam-brovarskih-likaren-vidnovlennya-vidklyuchen-svitla/) розміром 52 млн. грн. БЦРЛ має сайт - [http://brovcrl.in.ua](http://brovcrl.in.ua/). На ньому є новини, які нечасто оновлюються, є детальна інформація про саму лікарню, однак знайти будь-що про доступ до публічної інформації не вдалося. Електронні скриньки установи дізнаємося із відповідей на запити - [brov\_crl@ukt.net](mailto:brov_crl@ukt.net), - а також з відкритих джерел в інтернеті - [brovlik@bravoport.com.ua](mailto:brovlik@bravoport.com.ua).

[![Сайт_БЦРЛ](https://mpz.brovary.org/wp-content/uploads/2015/01/Sayt_BTSRL.jpg)](https://mpz.brovary.org/wp-content/uploads/2015/01/Sayt_BTSRL.jpg)

Схожа історія із Броварською санітарно-епідеміологічною станцією. Працівники установи вказують, що надсилати запити можна на [brovaryses@ukr.net](mailto:brovaryses@ukr.net). Водночас, окрм цієї скриньки, у офіційних відповідях іноді фігурує така - [brovary-ses@mail.ru](mailto:brovary-ses@mail.ru).

В розпорядженні «Маєш право знати» також опинилися адреси Броварської ритуальної служби ([brovary-ritualka@i.ua](mailto:brovary-ritualka@i.ua)) та Реєстраційної служби Броварського міськрайонного управління юстиції ([drsu\_kievobl\_brov@ukr.net](mailto:drsu_kievobl_brov@ukr.net)).

> _Електронні скриньки багатьох регіональних відділень різних установ у Броварах не вдалось знайти. Але пам’ятайте, що потрібну вам інформацію може мати вищий орган, якому підпорядковується установа. Наприклад, київський обласний або державний. Не бійтеся подавати запити до цих установ. Навіть якщо ваші питання будуть не за адресою, розпорядник інформації, якому «за статусом або характером діяльності відомо або має бути відомо, хто нею володіє», зобов'язаний направити цей запит до потрібної установи, повідомивши вас про це (**п. 3 ст. 22** закону)._

**Інформаційна безпека порушена**

Проаналізувавши зібрані сайти та електронні пошти, програмісти роблять невтішний висновок. Дані, які пересилаються через деякі скриньки, можуть бути вкрадені. Мова йде перш за все про російські домени **mail****.****ru** та **yandex****.****ua**. IT-спеціалісти наводять аргументи проти використання таких доменів державними установами: будь-який сервер на території Росії можуть офіційно примусити надати всю інформацію на вимогу спецслужб. Окрім того, нема жодних гарантій, що адміністратори цих ресурсів не «зливають» потайки вміст скриньок агентам країни-агресора.

Звісно, дані на українських серверах загалом є більш захищеними, ніж дані на російських серверах. Тим паче, коли йдеться про внутрішню інформацію органів державної влади в умовах війни з Росією. Однак, за словами програмістів, збереження інформації все одно має людський фактор – адміністратори доменів. З перелічених адрес лише сайт міськради та скринька броварського суду лежать на офіційному державному домені **gov.****ua**.

До того ж, перебування поза цим доменом офіційних сайтів та електронних пошт органів виконавчої  влади та інших державних органів є порушенням. Як розповіли юристи Інституту Медіа Права, системне тлумачення норм законодавства дозволяє зробити висновок, що офіційні сайти органів влади мають бути зареєстровані саме в домені **gov.ua**. Однак відповідальності за порушення таких вимог не передбачено, і певні негативні наслідки можуть бути лише у випадку неналежного виконання обов’язків щодо захисту інформації.
