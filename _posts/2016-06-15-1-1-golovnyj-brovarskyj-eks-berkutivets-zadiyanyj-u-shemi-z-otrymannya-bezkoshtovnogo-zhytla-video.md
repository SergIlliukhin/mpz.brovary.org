---
title: "1+1: Головний броварський екс-беркутівець задіяний у схемі з отримання безкоштовного житла – ВІДЕО"
date: 2016-06-15
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "1-1"
  - "berkut"
  - "brovary"
  - "vibir-redaktsiyi"
  - "groshi"
  - "gurtozhitok"
  - "zhitlo"
  - "kvartyra"
  - "koruptsiya"
  - "militsiya"
  - "novini"
  - "shema"
  - "tryasun"
coverImage: "wp-content/uploads/2016/06/2014-11-20_15-50-28.jpg"
---

**Одіозний колишній очільник броварського спецпідрозділу «Беркут» Павло Трясун прописаний у обшарпаному міліцейському гуртожитку в Голосіївському районі Києва. Ще 4-5 років тому він, як нужденний, отримав квартиру у новобудові на Торгмаші. Однак, швидко її продав та оселився в елітному ЖК «Соборний» в Броварах. Ця історія стала лише фрагментом у [розслідуванні](https://tsn.ua/groshi/zhurnalisti-rozkrili-shemu-otrimannya-bezkoshtovnogo-vip-zhitla-kolishnimi-prokurorami-672512.html) програми «Гроші» телеканалу 1+1. Журналісти показали схеми, завдяки яким суддям, прокурорам та іншим високопосадовцям безкоштовно видають житло. І, навіть після цього, вони мають змогу отримувати його знову.**

Як зазначають телевізійники із посиланням на місцевих мешканців, у міліцейському гуртожитку в Голосіївському районі Києва проживають близько **30 сімей**. Водночас, за даними «Грошей», офіційно там прописані **4,5 тис. осіб**. Зокрема – високі чини на держслужбі. Серед них віднайшли і **Павла Трясуна**, який у минулому керував полком «Беркуту».

За даними журналістів, Павло Трясун – як особа, яка потребує покращення житлових умов – у 2011 році отримав квартиру у броварській новобудові. Тоді «Маєш право знати» [зазначало](https://mpz.brovary.org/bolyuche-kvartirne-pitannya-hto-otrimuye-bezkoshtovne-zhitlo-u-brovarah/), що ордер на помешкання по **вул. Сергія Москаленка (Красовського), 8-б** міліціонер одержав у червні 2012 року.

_Сюжет телепередачі "Гроші" про гуртожитки для високопосадовців_

<iframe src="https://www.youtube.com/embed/FIUAd4Qir1E" width="420" height="315" frameborder="0" allowfullscreen="allowfullscreen"></iframe>

Журналісти програми «Гроші» вказують, що «беркутівець» продав квартиру, тільки-но отримав на неї право власності. А після цього переїхав до елітного житлового комплексу. Як видно із сюжету, мова йде про **ЖК «Соборний»**, що розташований по вул. Соборній у Броварах.

З розповіді телевізійників, поблизу житлового комплексу вони випадково зафіксували автівку колишнього керівника «Беркуту». Це – Мітсубісі Паджеро. Її вартість, за даними журналістів, у 2014 році становила **30 тис дол.** Окрім того, вартість квартири у ЖК «Соборний» – **150 тис дол.** Водночас, розслідувачі вказують, що зарплатня міліціонера становила близько **11 тис грн. на місяць**.

\[caption id="attachment\_57389" align="aligncenter" width="494"\][![11049495_881140541969114_4752751646754131230_n](https://mpz.brovary.org/wp-content/uploads/2016/06/11049495_881140541969114_4752751646754131230_n.jpg)](https://mpz.brovary.org/wp-content/uploads/2016/06/11049495_881140541969114_4752751646754131230_n.jpg) Фото Павла Трясуна в Межигір'ї\[/caption\]

Як зазначають медійники, окрім Павла Трясуна безкоштовне житло в елітному будинку отримали ще декілька осіб. Але за документами вони знову є безхатьками, тож можуть повторно прописуватися у гуртожитку.

Варто зазначити, що згідно із Житловим кодексом право на отримання помешкання в користування має кожен громадянин України, що потребує покращення житлових умов. Таких осіб ставлять на облік у виконкомі міськради. У порядку черги вони мають отримати заповітні квадратні метри. Але одержати житло можна ще й позачергово та першочергово.

Для розподілу безкоштовних квартир у місті свого часу навіть створили спеціальну «постійну комісію із забезпечення реалізації житлових проблем громадян м. Бровари». У 2012 році її [очолював](https://docs.brovary.org/p3084/07.06.2012/619-21-06) **Василь Андреєв**, тодішній перший заступник міського голови. До складу колегіального органу також увійшли решта заступників мера, керівники відділів, управлінь і комунальних підприємств міської ради.

Варто зазначити, що Павло Трясун за свою діяльність отримував доплати готівкою. В часи президентства Віктора Януковича він [охороняв](https://news.pn/ru/politics/45054) Межигір’я. Тоді він «жорстко рвав усіх небажаних гостей». Про це [зазначав](https://www.facebook.com/gnap.ua/posts/881178468631988?__mref=message_bubble) журналіст **Дмитро Гнап**, посилаючись на свого колегу **Максима Опанасенка** та на документи з маєтку президента-втікача **«YanukovychLeaks»**.

Попри одіозну біографію, на останніх місцевих виборах 2015 року Павло Трясун [вирішив балотуватися](https://mpz.brovary.org/hto-balotuyetsya-vid-brovariv-do-kyyivskoyi-oblasnoyi-rady-povnyj-perelik-kandydativ/) в депутати. Він мав намір пройти до Київської обласної ради від партії «Наш край».
