---
title: "Явка броварчан на парламентських виборах 26 жовтня склала 57,7 %"
date: 2014-10-26
author: 
  username: "pravoZnaty"
  display_name: "Маєш право знати"
tags: 
  - "brovary"
  - "vibir-redaktsiyi"
  - "vibori"
  - "vibori-2014"
  - "novini"
  - "okrug-97"
  - "parlamentski-vibori-2014"
  - "yavka"
  - "yavka-vibortsiv"
coverImage: "wp-content/uploads/2014/10/DSC_0028.jpg"
---

**[![DSC_0028](https://mpz.brovary.org/wp-content/uploads/2014/10/DSC_0028.jpg)](https://mpz.brovary.org/wp-content/uploads/2014/10/DSC_0028.jpg)Перша цифра, яка стає офіційно відомою після закриття виборчих дільниць - це явка виборців. Її обраховують якнайшвидше після завершення голосування на ДВК. Цей відсоток відображає, наскільки активними є виборці у тому чи іншому окрузі. Вчора виборці мажоритарного округу № 97 показали явку - 55,35 %, що дещо вище, ніж по країні в цілому (52,45 %), але трохи менше, ніж середня по області (57,24 %).**

За [даними](http://www.cvk.gov.ua/pls/vnd2014/wp095_2pt001f01=910pt049f01=2.html) сайту Центральної виборчої комісії, з 8:00 до 20:00 на дільниці у виборчому окрузі № 97, до складу якого входять м. Бровари, м. Березань, Баришівський район та майже весь Броварський район, з'явилось **98 473** виборця, що і становить **55,35 %** від загальної кількості виборців - **177 891**. При цьому за інформацією штабу одного з кандидатів, у Броварах явка була дещо вищою - **57,7** %: своїм правом на волевиявлення скористався **45 881** броварчанин з **79 511**. Майже стільки ж мешканців нашого міста [взяло участь у виборах Верховної Ради України у 2012 році](https://mpz.brovary.org/arhiv-internet-marafonu-okrug-97-garyacha-tochka-viboriv-20/) - **45 127** виборців. А от на виборах Президента України півроку тому [броварчани були значно активнішими](https://mpz.brovary.org/u-brovarah-kandidat-v-prezidenti-ukrayini-poroshenko-nabrav-67-8-golosiv-vibortsiv/) й свою позначку у бюлетнях щодо майбутнього глави держави поставили **54 983** мешканця пристоличного міста, що становило **70 %** від загальної кількості зареєстрованих виборців.

> За інформацією "Маєш право знати", зараз у виборчих штабах кандидатів та партій триває паралельний підрахунок голосів й вже у найближчі години вони планують оприлюднити наступні важливі цифри - результати по кандидатах-мажоритарниках та політичних партіях. Стежте за нашими публікаціями та акаунтах у соціальних мережах.
