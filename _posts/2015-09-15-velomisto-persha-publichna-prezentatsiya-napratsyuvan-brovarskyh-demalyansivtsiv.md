---
title: "\"Веломісто\": перша публічна презентація напрацювань броварських демальянсівців"
date: 2015-09-15
author: 
  username: "onikienko"
  display_name: "Вікторія Оникієнко"
categories: 
  - "hromada"
  - "aktsiyi-zahodi"
tags: 
  - "andriy-sauk"
  - "brovary"
  - "velodorizhki"
  - "velokontseptsiya"
  - "vibir-redaktsiyi"
  - "novini"
  - "oleg-berestoviy"
  - "plotnikova"
---

**Бровари можуть стати велосипедним містом. Окрім простих любителів велосипедів, у місті є активісти, які зробили вже перші ґрунтовні кроки для створення цільової програми з розвитку велоінфраструктури. 9 вересня активісти [Демократичного Альянсу](https://www.facebook.com/demalliancebrovary?fref=ts) поділилися результатами напрацювань з розвитку міської велоінфраструктури з громадськістю, зокрема з ініціативою [“Велопокатушки”](https://mpz.brovary.org/shhoseredy-brovarski-lyubyteli-zdorovogo-sposobu-zhyttya-organizovuyut-velopokatushky/).**

ДемАльянсівці та місцеві активісти вже провели три [веловоркшопи](https://mpz.brovary.org/veloparkovky-vulychna-navigatsiya-i-promo-zahody-u-brovarah-planuyut-yak-populyaryzuvaty-velotransport/) в рамках масштабного проекту “Веломісто” разом з експертами з "Асоціації Велосипедистів Києва". Наразі напрацювання зайшли трохи далі самої концепції: активісти створили цільову програму з розвитку велоіфраструктури на найближчі 5 років.

_“Ми хочемо зробити Бровари містом велосипедистів, тому що дістатися в різні куточки міста за допомогою велосипеда дуже легко, однак на першому місці стоять дороги для автомобілів, і аж ніяк для велосипедистів та перехожих”_, - каже активіст **Андрій Саук.**

[![PH_S9475](https://mpz.brovary.org/wp-content/uploads/2015/09/PH_S9475.jpg)](https://mpz.brovary.org/wp-content/uploads/2015/09/PH_S9475.jpg)

**Олег Берестовий** - один з кураторів проекту "Веломісто" - одразу перейшов до предметного обговорення напрацьованого матеріалу. На карті, яка була представлена громадськості, були позначені умовні лінії, якими мають проходити потенційні веломаршрути.

_“Ми розробляли ці маршрути за спеціальною ситемою на воркшопах. Для цього ми визначали найбільш відвідуваніші місця в Броварах і з’єднували ці точки прямими лініями. Потім ці повітряні лінії перекладалися на  потенційні велосмуги: на тих дорогах, де ці лінії перетиналися,  - з’явилися пріорітетні маршрути”_, - пояснює **Олег Берестовий.**

[![PH_S9486](https://mpz.brovary.org/wp-content/uploads/2015/09/PH_S9486.jpg)](https://mpz.brovary.org/wp-content/uploads/2015/09/PH_S9486.jpg)

Червоними лініями на карті позначаються найпріорітетніші маршрути, які мали би робитися в першу чергу. Такими найголовнішими напрямками активісти називають велодоріжку в міському парку та "Велобульвар".

[![PH_S9529](https://mpz.brovary.org/wp-content/uploads/2015/09/PH_S9529.jpg)](https://mpz.brovary.org/wp-content/uploads/2015/09/PH_S9529.jpg)

Перша велодоріжка, за словами активістів, повинна пройти через парк “Перемога”. Активісти вважають, що найбільш зручним типом велоінфраструктури в парку буде велопішохідна доріжка протяжністю 0,8 км, вартість якої складатиме **880 тис. грн**.

[![10519187826_f349b7a8dd_o](https://mpz.brovary.org/wp-content/uploads/2015/09/10519187826_f349b7a8dd_o.jpg)](https://mpz.brovary.org/wp-content/uploads/2015/09/10519187826_f349b7a8dd_o.jpg)

Окремим проектом, не менш важливим за пріорітетністю, демальянсівці називають "Велобульвар" протяжністю 2,5 км, який є одним з найдорожчих веломаршрутів, вартістю **6 млн грн**.

У рамках цього проекту планується  велодоріжка, яка з'єднуватиме дорогу від парку до лісу. Згідно з концепцією, на бульварі Незалежності смуги будуть звужені до кількості двох в кожному напрямку. Спочатку буде розміщатися місце для паркування авто і захисна смуга, а потім велодоріжка. При такому розташуванні смуг можна зменшити швидкість автомобілів й бульвар стане безпечною зоною, до того ж за рахунок цього можна прибрати лежачі поліцейські.  Така реконструкція бульвару, відповідно до концепції активістів, запланована на 2016 рік.

[![Velodorizhka](https://mpz.brovary.org/wp-content/uploads/2015/09/Velodorizhka.jpg)](https://mpz.brovary.org/wp-content/uploads/2015/09/Velodorizhka.jpg)

Наступними за пріорітетністю є велосмуги від Розвилки до Гагаріна та вулиці Кірова і Красовського. Наразі, за словами активістів, важливо ухвалити цільову програму, яка розроблялася разом з експертами, враховуючи думку громадськості, для того, щоб закласти фінансування з міського бюджету, принаймні на наступний рік. 

[![PH_S9493](https://mpz.brovary.org/wp-content/uploads/2015/09/PH_S9493.jpg)](https://mpz.brovary.org/wp-content/uploads/2015/09/PH_S9493.jpg)

Свого часу до веловоркшопів долучалися представники влади, зокрема начальниця житлово-комунального управління **Галина Плотнікова**, але невдовзі чиновники виклали на сайті міської ради свою коцепцію розвитку велоінфраструктури, не врахувавши жодного напрацювання активістів. Їхня концепція фактично копія львівської програми, а карта зроблема в довільній формі.

_“Наступний_ _етап проекту - оприлюднення коцепції цільової програми та громадське обговорення. Найголовнішим критерієм успішності цієї програми буде збільшення велосипедистів в місті”_, - зазначає **Олег Берестовий.** Активісти вже проводили моніторинг велосипедистів на основних перехрестях Броварів весною, наступний такий підрахунок слід проводити у вересні.

[![PH_S9477](https://mpz.brovary.org/wp-content/uploads/2015/09/PH_S9477.jpg)](https://mpz.brovary.org/wp-content/uploads/2015/09/PH_S9477.jpg)

Окрім того, активісти мають ще одну ідею, як створити візуальну присутність велосипедистів у місті. Наприклад, звертатися до власників супермаркетів, для того, щоб вони встановили велопарковки й водночас зарекомендували себе як соціально відповідальних підприємців.

> У рамках проекту "Веломісто" активісти ДемАльянсу запросили усіх охочих на [Велопробіг до Дня міста](https://www.facebook.com/events/885004688255407/), щоб у такий спосіб максимально залучити людей для співпраці й показати, що Бровари таки велосипедне місто.
