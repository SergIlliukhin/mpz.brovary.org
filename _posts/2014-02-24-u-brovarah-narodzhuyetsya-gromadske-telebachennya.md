---
title: "У Броварах народжується громадське телебачення"
date: 2014-02-24
author: 
  username: "kachor"
  display_name: "Андрій Качор"
categories: 
  - "kolonka-avtora"
---

**[![фото (1)](https://mpz.brovary.org/wp-content/uploads/2014/02/foto-1.jpg)](https://mpz.brovary.org/wp-content/uploads/2014/02/foto-1.jpg)Ми всі відпочинемо… колись. Останні кілька днів ця думка виникає кожного ранку, коли ми лягаємо спати, аби прокинутись вже за годину аби далі творити броварську революцію.**

Учорашній день був, мабуть, найважливішим та найефектнішим за час нашої революції. До нього йшли довго і наполегливо і він ще відгукуватиметься містом тривалий час. Взяття під контроль Броварської Народної Ради місцевого телебачення і відставка керівництва броварської міліції ознаменували лавиноподібний крах основ режиму Януковича у Броварах. У ці дні ми робимо те, про що мріяли всі попередні роки: ми повертаємо це місто собі!

На моє переконання, вигнання з телестудії «Наше місто» рабів Сапожка і прихід туди професійної команди чесних журналістів – це подія не менш важлива, ніж якби відбулося захоплення міської ради. Бровари сьогодні мають шанс отримати своє громадське телебачення – сучасне та якісне – редакційну політику якого визначатиме вся міська громада.

Так, ми поки не можемо провадити ефірне мовлення, ми не маємо технічної змоги потрапити в телевізори кожної броварської сім'ї через підлий вчинок недобитків режиму, які вкрали зі студії частину громадського майна - ідеться про техніку, яка видає телевізійний сигнал в ефір. Проте відтепер ми можемо користуватись технічною базою «Нашого міста» для створення інформаційного продукту для трансляції  в мережі Інтернет. Це, звісно, не охопить таку аудиторію, як ефірне мовлення, однак це дасть можливість продемонструвати вміння фахових та ідейних молодих людей робити якісний та об’єктивний інформаційний продукт. Вже скоро ми всі переконаємось, яка величезна прірва лежить між совковим підходом до телебачення недолугих піарників Сапожка  і справжніх журналістів, котрі працюють не на режим, а на правду і стандарти об’єктивної журналістики.

[Перший ефір](https://www.ustream.tv/channel/brovary-tv) нашого громадського телебачення в Інтернеті, звісно, був далекий від того, що ми плануємо робити вже навіть завтра. Слід розуміти, що цей ефір «з нуля» було підготовлено в умовах жахливого часового цейтноту - менше, ніж за годину. А йдеться про два відеосюжети, про двох ведучих, про двох гостей в студії, про створення окремого інтернет-каналу, налаштування звуку, світла, анонсування в соціальних мережах і ще безліч речей. І це все прямий ефір. Як би дивно не звучало, але увесь колектив студії «Нашого міста», який отримує зарплати за наш з вами рахунок, не спромігся зробити нічого подібного за кілька років.

Наш перший ефір – це лише тестування формату. Ми дуже сподіваємось на вашу конструктивну критику, на ваші зауваження, на пропозиції: яким броварчани хочуть бачити міське громадське телебачення. Ми особливо хочемо почути таку критику і  після другого нашого виходу в ефір, коли ми матимемо більше часу на підготовку - хоча б на кілька годин більше. Ми хочемо врахувати усі ваші думки, аби якнайшвидше приготувати вам справжній телевізійний делікатес замість тієї простроченої «мівіни», якою вас годувала броварська влада увесь час існування броварського телебачення.

Муніципальна телестудія під контролем Броварської Народної Ради має стати нашим «інформаційним Майданом», де ми показуватимемо, яких змін хоче народ, де ми обговорюватимемо сьогодення і будуватимемо плани на майбутнє. Інформаційний Майдан для думок, суперечок, пропозицій, мрій та відкриттів. Майдан, який ми маємо розбудовувати і захищати.

**Вітаємо місто зі ще однією перемогою!**
