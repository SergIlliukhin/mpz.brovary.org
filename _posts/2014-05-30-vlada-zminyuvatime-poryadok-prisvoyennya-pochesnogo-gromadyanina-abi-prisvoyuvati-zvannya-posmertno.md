---
title: "Звання \"Почесний громаднин Броварів\" зроблять посмертним, щоб нагородити Дворянець та Лисенка"
date: 2014-05-30
tags: 
  - "antonina-dvoryanets"
  - "vibir-redaktsiyi"
  - "novini"
  - "pochesniy-gromadyanin"
  - "pochesniy-gromadyanin-mista-brovari"
  - "sapozhko"
  - "smikola-lisenko"
---

\[caption id="attachment\_25019" align="alignleft" width="225"\][![Антоніна Дворянець09](https://mpz.brovary.org/wp-content/uploads/2014/03/Antonina-Dvoryanets09.jpg)](https://mpz.brovary.org/wp-content/uploads/2014/03/Antonina-Dvoryanets09.jpg) Антоніна Дворянець\[/caption\]

**Наприкінці минулої сесії **Броварської міськради** у питанні "Різне" міський голова доручив секретарю ради розробити зміни до положення «Про присвоєння звання «Почесний громадянин міста Бровари», щоб передбачити можливість нагородження броварчан цим високим званням посмертно. У цьому році «Почесним громадянином Броварів» планують визнати загиблу на Майдані Антоніну Дворянець та відомого історика й дослідника Миколу Лисенка, який загинув в аварії.**

Після революційних подій цієї зими муніципальна [газета «Брама»](https://mpz.brovary.org/miska-vlada-hoche-propiaritis-na-zagabliy-na-maydani-brovarchantsi/) на першій шпальті повідомляла про те, що Дворянець та Лисенка нагородять почесним званням посмертно. Проте, як [ми вже писали](https://mpz.brovary.org/miska-vlada-hoche-propiaritis-na-zagabliy-na-maydani-brovarchantsi/), це було неможливо через відсутність в положенні відповідного пункту: згідно з документом «Почесним громадянином Броварів» можна було стати тільки за життя, адже це звання передбачає багато пільг.

Нагадаємо, броварчанка Антоніна Дворянець [загинула від нанесених травм 18 лютого](https://mpz.brovary.org/vona-dumala-shho-zhinku-ne-chipatimut-cholovik-antonini-dvoryanets-pro-yiyi-zagibel-vid-ruk-bkrkuta/) та є єдиною жінкою у Небесій Сотні. Її тіло знайшли неподалік барикади на Інститутській. Очевидці кажуть, що жінка безстрашно кинулась захищати майданівців на барикаді від озвірілого «Беркуту» і поплатилась за це життям.

\[caption id="attachment\_24372" align="aligncenter" width="500"\][![lys_3](https://mpz.brovary.org/wp-content/uploads/2014/03/lys_3.jpg)](https://mpz.brovary.org/wp-content/uploads/2014/03/lys_3.jpg) Микола Лисенко та дружина\[/caption\]

Відомий дослідник, історик та громадський діяч [Микола Лисенко загинув з дружиною Нелею Щербиною](https://mpz.brovary.org/istorik-mikola-lisenko-razom-z-druzhinoyu-zaginuli-v-avtokatastrofi/) 1 березня в ДТП на вул. Дімітрова. Найбільш відомою роботою Миколи Лисенка є історична праця про Биківнянську трагедію.
