---
title: "Бюджет участі. Готуйте проекти на квітень, або Досвід киян-переможців - ФОТО"
date: 2017-02-22
author: 
  username: "trydence"
  display_name: "Дмитро Карпій"
categories: 
  - "hromada"
  - "aktsiyi-zahodi"
tags: 
  - "bmr"
  - "brovary"
  - "byudzhet-uchasti"
  - "vibir-redaktsiyi"
  - "gromadskyj-byudzhet"
  - "gromadskyj-byudzhet-uchasti"
  - "dosvid"
  - "kiyiv"
  - "novini"
  - "prezentatsiya"
coverImage: "wp-content/uploads/2017/02/Vidkrytyj-gromadskyj-byuzhet-uchasti-prezentatsiya-19.02.2017_00035.jpg"
---

**[Цієї неділі](https://mpz.brovary.org/anons-aktyvnu-gromadu-zaproshuyut-dialogu-pro-gromadskyj-byudzhet-uchasti/) у Броварах розповідали, як працювати з «[бюджетом участі](https://mpz.brovary.org/gromadskyj-byudzhet-uchasti-mozhe-zapratsyuvaty-v-brovarah-vzhe-nastupnogo-roku/)», нововведенням для України, завдяки якому кожен охочий має шанс за бюджетні кошти реалізувати той чи інший проект. Під час заходу розказали про концепцію реформи, яку вже почали втілювати в багатьох містах України. Окрім того, двоє гостей із Києва поділилися історією реалізації своїх проектів, що вже перемогли у столичному конкурсі. Зустріч організував броварський осередок Молоді Демократичного альянсу.**

Послухати про громадський бюджет до міськради прийшли близько 15 відвідувачів, серед яких були місцеві активісти та депутати. Броварський обранець **Олег Берестовий** розповів присутнім про сутність бюджету участі.

**Перше втілення у Броварах**

На громадські ініціативи, каже депутат, передбачено **3 млн грн**. Із них порівну - по **1,5** млн грн - піде на малі та великі проекти. Згідно із затвердженим минулого року Броварською міською радою [положенням](https://onedrive.live.com/view.aspx?resid=76CC13A1B9E773BD!2899&ithint=file%2cdocx&app=Word&authkey=!ABzvptdoqzmR61U), кошторис кожного із малих проектів має не перевищувати **500** тис грн, а великих – коливатися в межах від **500** тисяч до **1** млн грн.

[![](https://mpz.brovary.org/wp-content/uploads/2017/02/Vidkrytyj-gromadskyj-byuzhet-uchasti-prezentatsiya-19.02.2017_00014.jpg)](https://mpz.brovary.org/wp-content/uploads/2017/02/Vidkrytyj-gromadskyj-byuzhet-uchasti-prezentatsiya-19.02.2017_00014.jpg)

Зі слів Олега Берестового, тепер мешканці Броварів матимуть можливість подати проект у нашому місті. Зробити це можна буде в період **із 1 по 30 квітня**. Які ініціативи братимуть участь у конкурсі, а які відсіють, вирішуватиме конкурсна комісія. Відібрані проекти виставлять на голосування через захищену від накручувань систему. Кожен броварчанин зможе віддати голос за декілька бюджетних пропозицій.

[![](https://mpz.brovary.org/wp-content/uploads/2017/02/Vidkrytyj-gromadskyj-byuzhet-uchasti-prezentatsiya-19.02.2017_00063.jpg)](https://mpz.brovary.org/wp-content/uploads/2017/02/Vidkrytyj-gromadskyj-byuzhet-uchasti-prezentatsiya-19.02.2017_00063.jpg)

Над виконанням проектів-переможців працюватимуть відповідні відділи та управління виконкому міськради. Цей процес має розпочатися вже в кінці літа. Важливою умовою для авторів проектів є можливість їхньої реалізації до кінця 2017 року. До цього часу влада мусить устигнути втілити обрані громадою ідеї у життя.

Як зазначив Олег Берестовий, подати проекти можна буде письмово – через броварський [відділ звернень громадян](https://mpz.brovary.org/zvernennya-gromadyan-yak-podaty-skargu-chy-nadaty-propozytsiyu-brovarskoyi-miskoyi-rady/), що на **бульв. Незалежності, 2**.  Також, можливо, реалізують електронні способи подачі проектів: через Центр надання адміністративних послуг, через систему BankID тощо.

**Досвід киян-переможців у бюджеті участі**

Учасники зустрічі розповіли, що у світі ідея громадського бюджету існує та працює вже давно. Наразі понад **1500** міст запровадили в себе таку систему. Тепер почали реалізацію і в Україні. У столиці вже навіть визначили проекти, які отримали перемогу. Двох їхніх авторів організатори зустрічі запросили до Броварів.

**Філіп Альїд** незадоволений станом бігових доріжок, баскетбольного майданчика та футбольного поля на території школи № 186, що в Голосіївському районі Києва. Він написав [проект](https://gb.kievcity.gov.ua/projects/show/461) на бюджет участі та подав заявку до столичної влади. У результаті, переміг у конкурсі: до наступного навчального року об’єкти мають відремонтувати.

[![](https://mpz.brovary.org/wp-content/uploads/2017/02/Vidkrytyj-gromadskyj-byuzhet-uchasti-prezentatsiya-19.02.2017_00025.jpg)](https://mpz.brovary.org/wp-content/uploads/2017/02/Vidkrytyj-gromadskyj-byuzhet-uchasti-prezentatsiya-19.02.2017_00025.jpg)

Як зазначив Філіп, на початку реалізації, навіть, його друзі негативно чи байдуже поставилися до ініціативи. Однак пізніше їхнє ставлення змінилось на позитивне. Для цього довелося пройти декілька етапів до перемоги: онлайн-реєстрацію проекту, написання кошторису, перевірку відповідності проекту та створення команди однодумців.

Зі слів Філіпа Альїда, найважливішою частиною є написання кошторису. Чоловік навів приклад, коли в Києві відхилили неможливу для реалізації ініціативу. У ній заклали значно занижені ціни на матеріали, ніж існують на ринку. Філіп поділився, що для пошуку реальної вартості для кошторису він «підглядав» у [Prozorro](https://mpz.brovary.org/chy-ye-problemy-z-prozorro-u-brovarah-zyasovuvaly-razom-iz-rozrobnykom-systemy-oleksandrom-starodubtsevym/) та в інших проектах громадського бюджету.

Опісля реєстрації проекту потрібно проводити агітацію, щоби за ініціативу проголосували. Переможець конкурсу радить створити команду хоча би із 5-6 осіб і спільно поширювати інформацію в соціальних мережах, ходити з агітацією по школах тощо. Саме так, запевняє Філіп Альїд, робили й вони.

[![](https://mpz.brovary.org/wp-content/uploads/2017/02/Vidkrytyj-gromadskyj-byuzhet-uchasti-prezentatsiya-19.02.2017_00051.jpg)](https://mpz.brovary.org/wp-content/uploads/2017/02/Vidkrytyj-gromadskyj-byuzhet-uchasti-prezentatsiya-19.02.2017_00051.jpg)

Своїми напрацюваннями щодо просування [проекту](https://gb.kievcity.gov.ua/projects/show/341) поділився й **Олексій Багнюк**, ще один переможець із Києва. У його ініціативі передбачено влаштувати освітлення на вул. Центральній, що пролягає уздовж дачних кооперативів на Осокорках.

Зі слів чоловіка, до цього часу більша частина вулиці лишається неосвітленою. Водночас, там вельми інтенсивний рух – автомобілі, маршрутки, автобуси, велосипедисти та пішоходи. Через це у темну пору часто трапляються дорожньо-транспортні пригоди, нерідко із летальними наслідками. Тому для підвищення безпеки руху та, заодно, зменшення криміногенної ситуації, він вирішив ініціювати такий проект.

[![](https://mpz.brovary.org/wp-content/uploads/2017/02/Vidkrytyj-gromadskyj-byuzhet-uchasti-prezentatsiya-19.02.2017_00075.jpg)](https://mpz.brovary.org/wp-content/uploads/2017/02/Vidkrytyj-gromadskyj-byuzhet-uchasti-prezentatsiya-19.02.2017_00075.jpg)

Як розповів Олексій Багнюк, після реєстрації ініціативи він створив коротке інтернет-посилання, що перенаправляє користувачів на сторінку проекту на офіційному сайті Київради. Саме його використовували в агітації, зокрема в листівках, банерах, плакатах. Окрім того, для зручності користувачів мобільних телефонів розробили QR-код.

Олексій зазначив, що людям необхідно бути рішучими: не потрібно боятися, що вони є нефахівцями, не розбираються в документації та необхідних роботах. Достатньо зробити орієнтовний кошторис проекту, а далі, у разі проходження, його втілюватимуть знавці.

**Перспективи для Броварів**

Як зазначив Олег Берестовий, цього року громадський бюджет є пілотним для нашого міста. Його планують втілювати і в подальшому. Хто не встигне «податися» у квітні, вже влітку матиме нагоду запропонувати свій проект для реалізації у **2018 році**.

Нагадаємо, положення про громадський бюджет участі депутати Броварської міської ради [ухвалили](https://mpz.brovary.org/gromadskyj-byudzhet-2017-brovarchany-mozhut-gotuvaty-svoyi-propozytsiyi/) ще восени минулого року. А місяць тому міський голова [затвердив](http://brovary-rada.gov.ua/documents/26615.html) склад координаційної ради, що вирішуватиме долі поданих проектів. До новоутворення потрапили переважно міські чиновники, а також декілька депутатів і активістів.

**Фото - Дмитро Карпій**
