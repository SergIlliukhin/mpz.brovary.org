---
title: "Корупційна складова присутня навіть у підвалах"
date: 2015-06-22
categories: 
  - "kolonka-avtora"
tags: 
  - "brovary"
  - "pidvaly"
  - "cherednik"
---

Для початку нагадаю всім відомий факт – більшість багатоповерхових будинків у Броварах потребують ремонту під’їздів, дахів, заміни асфальтного покриття прибудинкових територій, облаштування дитячих майданчиків тощо.  Достатньо навести лише два факти: наразі більше 100 під’їздів потребують капітального ремонту, але на нинішній рік заплановано під цю програму лише 10.  Тобто, з такими темпами ми затягуємо вирішення питання на довгих 10 років. Чи не так? Ну а історія з під’їздом будинку № 13 по вулиці  Кирпоноса взагалі увійде в книгу рекордів Броварів  у розділ «Приклади бюрократії, ігнорування та відфутболювання інтересів громадян». Протягом останніх років отримуємо лише відписку: під’їзд включать в перелік для ремонту, але вперто не включають.

Зрозуміло, на все треба кошти. Міська влада постійно дає одну і ту ж відповідь – немає грошей. Іншими словами – просто відмахується від нагальних для броварців питань.  Хоча одразу хочеться нагадати проблему пайової участі, коли міський бюджет чомусь не отримує великих сум від введення в експлуатацію тих чи інших новозбудованих об’єктів. Є так би мовити й дрібніші способи поповнення не чиїхось кишень, а казни Броварів. Це ті кошти, котрі як раз і можна використати на покращення  соціальної інфраструктури.

Йдеться про підвальні приміщення. Одразу варто дати юридичне посилання: відповідно до с**татті 10 Закону України** **"Про приватизацію державного житлового фонду"** та **Рішення Конституційного Суду України від 02.03.2004 N 4-рп/2004** допоміжні приміщення передаються у спільну власність громадян одночасно з приватизацією ними квартир (кімнат у квартирах) багатоквартирних будинків безплатно і окремо приватизації не підлягають.

[![Підвал 1](https://mpz.brovary.org/wp-content/uploads/2015/06/Pidval-1.jpg)](https://mpz.brovary.org/wp-content/uploads/2015/06/Pidval-1.jpg)

[![Підвал 2](https://mpz.brovary.org/wp-content/uploads/2015/06/Pidval-2.jpg)](https://mpz.brovary.org/wp-content/uploads/2015/06/Pidval-2.jpg)

Тим часом ми спостерігаємо, що міська влада проводить аукціони щодо передачі в оренду підвальних приміщень. Часто має місце і корупційна складова. Це коли орендар  ремонтує підвали на суму понад 25% оціночної вартості, то він має першочергове право на викуп приміщення. І це без проведення конкурсу чи аукціону. Та й залишається відкритим питання, хто і як оцінює відремонтоване приміщення. Чи справді така оцінка проводиться на умовах об’єктивності?

[![СТОП Аукціон](https://mpz.brovary.org/wp-content/uploads/2015/06/STOP-Auktsion.jpg)](https://mpz.brovary.org/wp-content/uploads/2015/06/STOP-Auktsion.jpg)

Логічно, що отримані кошти від оренди чи продажу допоміжних приміщень (а до них належать і підвали), повинні йти на потреби облаштування цих же будинків, а не розчинятися невідомо де. Це можливо, коли громадяни будуть управляти будинком, майном самі – через  ОСББ  (об’єднання співвласників багатоквартирних будинків) чи ОСН (орган самоорганізації населення).

[![Феміда](https://mpz.brovary.org/wp-content/uploads/2015/06/Femida.jpeg)](https://mpz.brovary.org/wp-content/uploads/2015/06/Femida.jpeg)

Але й міська влада за бажанням могла б реально покращувати умови проживання броварців та при розумному підході створила б окремі субрахунки для отримання та контролю таких коштів. І направляти їх необхідно винятково лише на поточні проблеми конкретних будинків. Було б бажання та розуміння, а юридичний механізм знайдеться!
