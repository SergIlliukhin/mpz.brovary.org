---
title: "12-кілометрова зона навколо Києва"
date: 2012-11-29
author: 
  username: "kachor"
  display_name: "Андрій Качор"
categories: 
  - "kolonka-avtora"
---

[![](https://mpz.brovary.org/wp-content/uploads/2012/11/brovary1.jpg "brovary1")](https://mpz.brovary.org/wp-content/uploads/2012/11/brovary1.jpg)[Вердикт](https://mpz.brovary.org/brovarska-prokuratura-zatyaguye-rozsliduvannya-spravi-pro-pereshkodzhannya-zhurnalistam-pid-chas-vizitu-azarova/) броварських правоохоронців на [інцидент](https://www.telekritika.ua/news/2012-10-23/76123) з журналістом телеканалу "Інтер" Романом Бочкалою остаточно розставив крапки над "і" в питанні, чи існує хоча б якийсь натяк на свободу слова та законність у місті, що розташоване всього за 12 кілометрів від української столиці.

Правоохоронці передмістя Києва, яке свого часу [обіцяло](https://tvi.ua/urok_masazhu) стати мало не найгарячішою точкою минулої  виборчої кампанії, [не побачили](https://podrobnosti.ua/video/summary/2012/11/14/870683.html) жодних ознак злочину в діях місцевого посадовця, котрий спустив зі сходів журналіста загальнонаціонального телеканалу. [Відео](https://podrobnosti.ua/podrobnosti/2012/10/22/865579.html) падіння "інтерівця" Бочкали від удару заступника голови Броварської РДА Миронця, продемонстроване на всю країну в прайм-тайм, остаточно переконало міліціонерів, що чиновник… ні в чому не винен. Особливого цинізму рішенню підлеглих Захарченка надає той факт, що знімальна група телеканалу "Інтер" того дня приїхала в Бровари робити сюжет про [перешкоджання діяльності інших](https://www.pravda.com.ua/news/2012/10/20/6975080/) – місцевих – журналістів. Того разу репортерам побили знімальну техніку в процесі підготовки до візиту в Бровари Азарова. Відео нападів на журналістів під час візиту глави уряду також показували по телебаченню, але реакція прокуратури та міліції була аналогічна: відмовити в порушенні кримінальної справи "за відсутності складу злочину".

Міліцейсько-прокурорський "дах" над броварськими чиновниками виявився настільки міцним, що [безсилими](https://mpz.brovary.org/ukrayinskiy-ombudsmen-vidkrila-provadzhennya-za-skargami-brovarskih-zhurnalistiv-ta-oglyadacha-intera/) досі лишаються потуги навіть уповноваженої з прав людини Верховної Ради. Омбудсмен Лутковська неодноразово заявляла, що взяла ситуацію з порушенням прав журналістів у Броварах під особистий контроль та направила відповідне звернення до Генеральної прокуратури. Проте це не завадило голові прес-служби обласного МВС Жуковичу сказати, що насправді у діях броварського чиновника не було жодного правопорушення. За словами міліцейського речника виходить, що відео, на яких видно, як Бочкала падав зі сходів від поштовху заст. голови броварського посадовця (а водій голови тієї ж РДА на очах десятків людей розбив журналістам два телефони) – ніщо інше як колективна галюцинація.

Особливого "шарму" ситуації додає той факт, що в ці ж дні суд[остаточно](https://mpz.brovary.org/za-sprobu-vzyati-komentar-u-deputata-miskradi-zhurnalista-ostatochno-viznali-huliganom-ta-prisudili-shtraf/) визнав автора цих рядків винним у "хуліганстві" за те, що той – разом з журналістами телеканалу ТВі – намагався взяти коментар в броварського масажиста Азарова. Як і у випадку з Романом Бочкалою, тоді [вся країна могла бачити](https://tv.tvi.ua/program/v-ukrajini-osobysti-vodiji-ta-masazhysty-oliharkhiv-stajut-narodnymy-deputatamy.html), що жодного правопорушення журналістами скоєно не було. Проте вітчизняна Феміда вкотре закрила очі на беззаперечні відеодокази та покази свідків, призначивши журналісту покарання за здійснення тим професійної діяльності згідно редакційного завдання.

На тлі усіх цих фактів постає риторичне запитання: скількох ще журналістів мають спустити зі сходів, скільки ще репотрерських камер мають розтрощити броварські посадовці аби "орли" Захарченка та Пшонки хоча б якось на це відреагували окрім стандартних відмовних "відписок"? Для подібного соціального експерименту запрошую до Броварів журналістів BBC, Associated Press, Reuters та ін., позаяк побиття українських "акул пера" під час виконання тими редакційних завдань у Броварах – звична та буденна річ, на яку національна правоохоронна система не зважає взагалі, плюючи "з високої гори" на право, законність та 171-у статтю КК. Тільки іноземним гостям потрібно мати на увазі, що їдуть вони фактично в "гарячу точку", адже в 12-кілометровій зоні навколо Києва – дуже "своєрідні" правила "співіснування" влади та преси.

_Джерело: [ТВі](https://tvi.ua/12_kilometrova_zona_navkolo_kieva)_
