---
title: "Вже місяць обов’язки голови Броварської РДА виконує Юрій Плакся. Конкурсу досі немає"
date: 2017-01-11
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "konkurs"
  - "novini"
  - "plaksya"
  - "priznachennya"
  - "rajon"
  - "rda"
coverImage: "wp-content/uploads/2014/02/DSC_0059.jpg"
---

**9 грудня** [**у відставку подав**](https://mpz.brovary.org/golova-brovarskoyi-rajderzhadministratsiyi-volodymyr-sinko-podav-u-vidstavku/) **очільник Броварської державної районної адміністрації Володимир Сінько. З того часу обов’язки голови відомства виконує його заступник Юрій Плакся, - розповідають в адміністрації. Водночас, коли буде проведений конкурс і призначений новий керівник району, досі не відомо.**

Як розповіли в Національному агентстві України з питань державної служби, за процедурою Кабмін має видати розпорядження про проведення конкурсу на заміщення вакантної посади. Лише після того Нацагентство може призначити проведення конкурсу. Наразі розпорядження Кабміну немає. Про початок конкурсної процедури мають повідомити на сайті Нацагентства.

Остаточно голів райдержадміністрацій затверджує Президент України своїм розпорядженням. Однак, коли дійде до цього етапу, наразі не відомо. До цього часу виконувачем обов’язки очільника відомства лишається **Юрій Плакся**, що підтвердили  в райдержадміністрації.

Згідно з оприлюдненою [біографією](http://rizanenko.org/downloads/doc/autobiografy/29.html), Юрій Плакся закінчив Харківський інститут управління, опісля вчителював у Красилівці, що під Броварами. Був директором ТОВ «Шана Транс», заступник директора фермерського господарства «Журавушка». Уродженець Баришівського району, мешкає у Пухівці Броварського району. Був [довіреною особою](https://www.cvk.gov.ua/pls/vnd2014/WP037?PT001F01=910&pf7331=97) народного депутата Павла Різаненка на парламентських виборах 2014 року.
