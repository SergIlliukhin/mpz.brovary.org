---
title: "Могилу видатного лікаря Ісаака Фельдмана обіцяють впорядкувати вже цієї весни"
date: 2013-03-29
author: 
  username: "trydence"
  display_name: "Дмитро Карпій"
tags: 
  - "yevreyske-kladovishhe"
  - "vibir-redaktsiyi"
  - "vstanovlennya"
  - "likar"
  - "novini"
  - "pamyatnik"
  - "feldman"
coverImage: "wp-content/uploads/2013/03/Feldman-foto.jpg"
---

\[caption id="attachment\_15662" align="alignleft" width="249"\][![Фельдман _2](https://mpz.brovary.org/wp-content/uploads/2013/03/Feldman-_2.jpg)](https://mpz.brovary.org/wp-content/uploads/2013/03/Feldman-_2.jpg) Ісаак Лазаревич Фельдман\[/caption\]

**12 березня Виконавчий комітет Броварської міської ради рішенням [№ 121](https://docs.brovary.org/p6970/12.03.2013/121) доручив управлінню житлово-комунального господарства встановити надмогильну споруду на місці поховання лікаря [Фельдмана](https://uk.wikipedia.org/wiki/%D0%A4%D0%B5%D0%BB%D1%8C%D0%B4%D0%BC%D0%B0%D0%BD_%D0%86%D1%81%D0%B0%D0%B0%D0%BA_%D0%9B%D0%B0%D0%B7%D0%B0%D1%80%D0%B5%D0%B2%D0%B8%D1%87) Ісаака Лазаревича.**

Фінансове забезпечення витрат на встановлення пам’ятника комітет визначив за рахунок коштів у межах виділених асигнувань. Згідно з відповіддю виконуючого обов'язки міського голови **Василя Андрєєва**, гроші на втілення ініціативи передбачені Міською програмою утримання та розвитку об’єктів житлово-комунального господарства на 2011 – 2015 роки, затвердженої рішенням Броварської міської ради 3 лютого 2011 року № 127-06-06. Відповідно до чинної редакції документа (зміни відображені у рішенні Броварської міської ради [№ 799-27-06](https://docs.brovary.org/p6389/20.12.2012/799-27-06) від 20 грудня 2012 року) у частині «Утримання об’єктів благоустрою» передбачені видатки у розмірі **20 тис. грн.** на здійснення заходу – «Встановлення пам’ятників та пам’ятних знаків».

Як зазначив апарат Броварської міської ради, рішення (за № 507) про впорядкування могили відомого броварського діяча міськрадою було прийняте ще 14 жовтня 2008 року. Згідно з документом також було передбачено занесення прізвища лікаря Фельдмана на меморіальну дошку біля пам’ятника загиблим жителям нашого міста по вул. Кірова. Нині його ім'я викарбуване у списку з-поміж імен сотень інших броварчан, розстріляних нацистами.

[![Image00019](https://mpz.brovary.org/wp-content/uploads/2013/03/Image00019.jpg)](https://mpz.brovary.org/wp-content/uploads/2013/03/Image00019.jpg)

[![Image00024](https://mpz.brovary.org/wp-content/uploads/2013/03/Image000242.jpg)](https://mpz.brovary.org/wp-content/uploads/2013/03/Image000242.jpg)

У Броварській міській раді також повідомили, що на виконання нещодавньо прийнятого рішення №121 замовлено проектно-кошторисну документацію на виготовлення та встановлення надмогильної споруди. Після її погодження, за словами чиновників, у передбаченому порядку будуть проведені відповідні роботи зі встановлення пам’ятника. Рішенням виконком визначив термін виконання робіт – **до 10 травня 2013 року**.

[![IMAG1767](https://mpz.brovary.org/wp-content/uploads/2013/03/IMAG1767.jpg)](https://mpz.brovary.org/wp-content/uploads/2013/03/IMAG1767.jpg)  [![IMAG1768](https://mpz.brovary.org/wp-content/uploads/2013/03/IMAG1768.jpg)](https://mpz.brovary.org/wp-content/uploads/2013/03/IMAG1768.jpg)

**Стан могили сьогодні**

На сьогодні поховання Ісаака Фельдмана розміщене на Старому кладовищі у Броварах. Пам'ятник – металевий, пофарбований; похилився, ймовірно через просідання могили. На споруді встановлено металево-керамічні фотографію та табличку з іменем, роками життя та написом російською «Погиб от руки фашистских захватчиков». Могили Ісаака Лазаревича та його сестри (розміщена поруч) мають невелике цементно-піщане декоративне окантування. На похованні сестри пам'ятник відсутній взагалі.  Дві могили обнесені металевою огорожею.

[![Image00012](https://mpz.brovary.org/wp-content/uploads/2013/03/Image000121.jpg)](https://mpz.brovary.org/wp-content/uploads/2013/03/Image000121.jpg)

> Слід зазначити, що незважаючи на велику товщину снігу, утворену нещодавнім [буревієм](https://mpz.brovary.org/brovarchani-viyshli-na-borotbu-zi-snigovoyu-stihiyeyu-foto/), до поховання Фельдманів була прочищена доріжка, а коло могил присутні хоч і штучні, але квіти. За словами майстра кладовища **Бориса Яковича**, це поховання «Броварська ритуальна служба» доглядає регулярно, враховуючи історичне значення особи та його популярність серед відвідувачів.

**Історична довідка**

_Ісаак Лазаревич_ _Фельдман_ – відомий у Броварах лікар, що 1911 року відкрив у нашому місті першу лікарню на 10 ліжок, яку вже за радянських часів у 1936 році було розширено до 25 ліжок. Невеликий колектив, очолюваний Фельдманом, обслуговував не лише Бровари, але й прилеглі села. Ісаак Лазаревич не припиняв роботи навіть під час Німецько-радянської війни, зокрема й під час нацистської окупації міста. У ніч з 11 на 12 грудня 1942 року лікаря розстріляло Гестапо.

За словами працівників Броварського краєзнавчого музею, тіло Фельдмана лежало у дворі Броварського Гестапо аж до приходу радянських військ у місто. У жовтні 1943 року лікаря разом із родиною поховали на [Єврейському кладовищі у Броварах](https://mpz.brovary.org/brovarchani-u-parku-peremoga-hodyat-po-kistkah/), що було розміщене у південній частині нинішнього парку «Перемога». Нині на місці поховання побудований меморіал «Загиблим у Великій вітчизняній війні броварчанам», вже згаданий вище. У 1960-х роках Ісаака Лазаревича разом із сестрою перепоховали на Старому кладовищі.

На сьогодні у Броварах на честь Фельдмана названо вулицю та встановлено пам’ятну дошку на будівлі Центральної дитячої районної лікарні по вул. Кірова, 47, де була розміщена клініка, заснована лікарем.

\[caption id="attachment\_15656" align="aligncenter" width="560"\][![Дошка_Фельдман](https://mpz.brovary.org/wp-content/uploads/2013/03/Doshka_Feldman.jpg)](https://mpz.brovary.org/wp-content/uploads/2013/03/Doshka_Feldman.jpg) Фото з Вікіпедії\[/caption\]

>  Команда «Маєш право знати» прослідкує за виконанням рішення виконкому та повідомить про результат читачів.
