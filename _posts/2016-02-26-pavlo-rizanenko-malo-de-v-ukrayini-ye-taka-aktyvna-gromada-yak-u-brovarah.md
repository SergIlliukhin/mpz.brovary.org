---
title: "Павло Різаненко: «Мало де в Україні є така активна громада, як у Броварах»"
date: 2016-02-26
author: 
  username: "pravoZnaty"
  display_name: "Маєш право знати"
categories: 
  - "vlada"
  - "aktsiyi-zahodi"
tags: 
  - "brovary"
  - "zvit"
  - "novini"
  - "rizanenko"
---

**25 лютого у приміщенні Броварської міськадміністрації відбулося звітування народного депутата Павла Різаненка перед броварчанами у форматі прес-брифінгу.**

Захід мав відбутися в актовій залі броварського міськвиконкому, однак апарат міської ради не дозволив народному депутату відзвітувати у їхній залі, пояснюючи це тим, що саме в цей день і саме у цей час там встановлюватимуть автоматизовану систему персонального голосування кожного депутата. Як виявилося згодом, апарат броварської міської ради вчергове повідомив неправдиву інформацію – жодної системи поіменного голосування там досі не встановлено.

[![lkj](https://mpz.brovary.org/wp-content/uploads/2016/02/lkj.jpg)](https://mpz.brovary.org/wp-content/uploads/2016/02/lkj.jpg)

Тож всі почали збиратися на четвертому поверсі в актовій залі Райдержадміністрації, де ще за півгодини до початку звіту-брифінгу почалася реєстрація. Велика зала була заповнена менш, ніж на половину, вочевидь, через не зовсім вдало обраний час: 13:00 в будень. Відтак дозволити собі прийти на звітування народного депутата змогли хіба що журналісти, окремі депутати міської та обласної рад, пенсіонери, а також традиційні «слухачі» таких заходів: члени місцевих громадських організацій.

[![07D_3019](https://mpz.brovary.org/wp-content/uploads/2016/02/07D_3019.jpg)](https://mpz.brovary.org/wp-content/uploads/2016/02/07D_3019.jpg)

[![IMG_4100](https://mpz.brovary.org/wp-content/uploads/2016/02/IMG_4100.jpg)](https://mpz.brovary.org/wp-content/uploads/2016/02/IMG_4100.jpg)

[![IMG_4074](https://mpz.brovary.org/wp-content/uploads/2016/02/IMG_4074.jpg)](https://mpz.brovary.org/wp-content/uploads/2016/02/IMG_4074.jpg)

[![IMG_4080](https://mpz.brovary.org/wp-content/uploads/2016/02/IMG_4080.jpg)](https://mpz.brovary.org/wp-content/uploads/2016/02/IMG_4080.jpg)

Захід розпочався зі вступного слова директора з розвитку ГО "Інтерньюз-Україна" **Євгена Радченка**, котрий розповів про сам проект «модельний округ», що реалізовується "Інтерньюз-Україна" спільно з USAID. Коментуючи суб'єктів-спонсорів цього проекту, Павло Різаненко пожартував, що тепер у його ворогів зявиться ще один привід звинувачувати броварського народного депутата у «шпигунстві на користь США». На цьому жарти не закінчилися: Радченко на початку обмовився і представив Різаненка публіці як «Павла Лазаренка», через що більшість залу засміялися і почався виступ самого депутата.

[![IMG_4092](https://mpz.brovary.org/wp-content/uploads/2016/02/IMG_4092.jpg)](https://mpz.brovary.org/wp-content/uploads/2016/02/IMG_4092.jpg)

Павло Різаненко розпочав із статистичних показників своєї депутатської діяльності. З його слів (а також з інфографіки, котра демонструвалась на екрані позаду) стало відомо, що протягом звітного періоду Різаненко як народний депутат подав 39 законодавчих ініціатив, 5 з яких стали законами, вніс понад сотню правок до законопроектів, опрацював більше 1200 звернень громадян та подав 276 власних звернень до органів влади різних рівнів + 30 запитів до профільних органів влади, реагуючи на звернення громадян.

[![IMG_4104](https://mpz.brovary.org/wp-content/uploads/2016/02/IMG_4104.jpg)](https://mpz.brovary.org/wp-content/uploads/2016/02/IMG_4104.jpg)

Окрім того Павло Олександрович зазначив, що більшість досягнень в частині законопроектів та антикорупційної діяльності йому вдалося зробити до літа минулого року. Після того почалися місцеві виборчі кампанії, котрі відобразилися на ситуації у парламенті: народні обранці почали переходити у політичне протистояння, що, на думку Різаненка, негативним чином позначилося на продуктивності роботи парламенту вцілому.

> Павло Різаненко: "Я спілкуюсь з багатьма своїми колегами-депутатами з усієї країни. І можу впевнено сказати, що мало в Україні є таких активних громад, які так впливають на владу та на політику в місті, як у Броварах".

Не оминув Павло Олександрович і «вічної» теми відчудження 94 гектарів Радіопередавального центру, згадавши, що у цій справі нарешті з'являються реальні результати та вручені перші підозри посадовцям. Вже наприкінці власного виступу згадав і про політичну кризу у парламенті та уряді, висловивши власну думку з цього питання: на переконання Різаненка, так чи інакше дні Арсенія Яценюка як політика добігають кінця. На думку нардепа, питання лише в тому, яким чином розв'яжеться ця політична криза: чи за рахунок відставки уряду, чи доведеться проводити позачергові вибори до парламенту, що, зі слів Різаненка, дуже болісно відобразиться на країні в цілому, зокрема через згортання співпраці з МВФ.

[![IMG_4096](https://mpz.brovary.org/wp-content/uploads/2016/02/IMG_4096.jpg)](https://mpz.brovary.org/wp-content/uploads/2016/02/IMG_4096.jpg)

Після промови народного депутата почалися запитання із зали. Попри заклики організаторів, люди цікавилися, переважно, насущними питаннями: як реалізувати своє право на житло, як народний депутат опікується питаннями чорнобильців, афганців та інших соціально-незахищених верств. Були і традиційні та вже дещо заїжджені запитання: зокрема щодо нібито спроб Різаненка «захопити» завод Порошкової металургії або ж «покривати» намивачів піску в Пухівці.

[![IMG_4112](https://mpz.brovary.org/wp-content/uploads/2016/02/IMG_4112.jpg)](https://mpz.brovary.org/wp-content/uploads/2016/02/IMG_4112.jpg)

Цікавою була ситуація, коли представники пухівської громади – за підтримки обласного депутата **Олега Кищука** – спробували звинуватити Різаненка у недостатній рішучості у боротьбі з незаконним, на їхню думку, видобутком піску на Десні. У відповідь Різаненко згадав, що в т.ч. завдяки його зусиллям вдалося розкрити шахрайську схему в цьому питанні, яка вивела на фірми-прокладки, де в т.ч. був задіяний пухівський сільський голова. Після цього Різаненко поцікавився, кого на останніх виборах мешканці села знову обрали своїм лідером? Виступаючий у залі трохи зам’явся, а потім продовжив: «А знаєте, чому? Нехай краще старий…», однак продовжити йому не дали: зала знову засміялася, зрозумівши, що селяни добровільно переобрали корупціонера.

\[caption id="attachment\_52552" align="aligncenter" width="600"\][![IMG_4122](https://mpz.brovary.org/wp-content/uploads/2016/02/IMG_4122.jpg)](https://mpz.brovary.org/wp-content/uploads/2016/02/IMG_4122.jpg) Представники Пухівки\[/caption\]

Вже наприкінці брифінгу організатори нарешті дозволили поставити свої запитання представникам ЗМІ. Кореспондент нашого видання поцікавився у Павла Різаненка, чи не відомо йому про бодай якийсь прогрес у розслідуванні кримінального провадження щодо організаторів антимайдану у Броварах та на Броварщині. Адже минуло вже два роки, однак попри масу свідчень, документальних та відео доказів, жоден з чиновників досі не притягнутий до відповідальності, більше того – усі вони лишаються на своїх посадах у владі. У відповідь Павло Різаненко повідомив, що не має з цього приводу жодних втішних новин: про прогрес у цих розслідуваннях наразі невідомо.

Водночас на друге запитання наших журналістів – з приводу можливих шляхів виходу із політичної кризи у Броварах – народний депутат дав свій рецепт: потрібен діалог з опонентами – іншого шляху немає. За словами Різаненка, усі учасники політичного процесу мають забути старі образи і подумати нарешті про інтереси міста.

Прикметно, що майже те саме Павло Різаненко казав днем раніше у малій залі виконавчого комітету під час спільної наради з мером та депутатами. Однак вже сьогодні апарат ради відмовився пустити народного депутата у ту ж саму залу, обманюючи щодо вигаданого встановлення там «системи персонального голосування». Якщо це можна назвати «діалогом», то він у міській раді триває.

**Фото - Світлана Яцив**
