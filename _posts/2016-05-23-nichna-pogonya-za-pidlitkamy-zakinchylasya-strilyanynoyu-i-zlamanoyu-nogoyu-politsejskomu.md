---
title: "Нічна погоня за підлітками закінчилася стріляниною і зламаною ногою поліцейському"
date: 2016-05-23
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "volodymyr-shub"
  - "nayizd"
  - "novini"
  - "pidlitky"
  - "patrulna-politsiya"
---

**У ніч із 22 на 23 травня в Броварах  троє підлітків влаштували  автоперегони із пасажиром… на даху іномарки. Поліція намагалася зупинити екстремалів, та ті тільки пришвидшили рух. Переслідування хуліганів тривало близько півгодини. За цей час обидві "сторони" обколесили пів-Броварів, один із неповнолітніх зламав поліцейському ногу, а правоохоронці, щоб зупинити зухвалих втікачів, застосували вогнепальну зброю. Чим закінчилися нічні пристрасті - дізнавалися наші журналісти.**

Начальник сектору груп реагування патрульної поліції Броварського відділу поліції **Володимир Шуб** бідкається: служить правоохоронцем 13 років, пройшов АТО -  і жодної  подряпини не мав. А тут малолітні хулігани вклали його на лікарняне ліжко мінімум на пару місяців.

> МПЗ розповідало історію капітана  ДАІ  Володимира Шуба, якого єдиного було [люстровано](https://mpz.brovary.org/kapitan-shub-istoriya-lyustrovanogo-daishnyka-hromadskebro-tv/) серед 11 працівників ДАІ - учасників АТО Київської області та серед усіх броварських чиновників і правоохоронців. Згодом  рішенням суду Володимира було реабілітовано та відновлено на посаді.

\[caption id="attachment\_56505" align="aligncenter" width="600"\][![Шуб](https://mpz.brovary.org/wp-content/uploads/2016/05/1-6.jpg)](https://mpz.brovary.org/wp-content/uploads/2016/05/1-6.jpg) Володимир Шуб у броварській лікарні\[/caption\]

**23 травня** о 1:30 ночі екіпаж поліції №4, який патрулював вулицями Броварів, отримав від екіпажу № 3 повідомлення про переслідування "**Шкоди"** (універсал, кольору "беж"), що рухалася по вулиці Київській в напрямку столиці. _«Наш екіпаж був саме на вул. Гагаріна, -_ розповідає Володимир, _- тож ми прискорилися, ввімкнули сирени, проблискові маяки і намагалися на перехресті  Київська-Гагаріна «Шкоду» зупинити. Але автівка створила аварійну обстановку, об’їхала нас і помчала далі в напрямку Києва»._ До переслідування втікачів було задіяно ще один екіпаж - №6. Перед прокуратурою «Шкода» повернула  праворуч  і  помчала по вулиці Білана в напрямку військового містечка. Ось там патрульні втікачів і  заблокували. Водій «Шкоди» та один із пасажирів, який сидів ззаду, не розгубилися: вискочили з автівки і дременули навтьоки. Частина правоохоронців кинулася затримувати втікачів. У цей час пасажир, що знаходився поруч із водієм, швиденько пересів за кермо і спробував «вислизнути» з «кільця».  _«Я  хотів витягти  хулігана  з машини, -_ продовжує правоохоронець, - _та  він різко вивернув кермо вправо, ввімкнув задню передачу і збив мене з ніг, переїхавши ліву ногу. Вже лежачи на землі, я витяг зброю і зробив два постріли в колесо. Мій колега також прострелив колесо з іншого боку»._ Та автівка і не думала зупинятися. Поліцейські затримали порушника аж за лікарнею, в лісі, недалеко від військового містечка. Інші правоохоронці спіймали перших двох втікачів.

[![Шуб](https://mpz.brovary.org/wp-content/uploads/2016/05/9-5.jpg)](https://mpz.brovary.org/wp-content/uploads/2016/05/9-5.jpg)

[![Шуб](https://mpz.brovary.org/wp-content/uploads/2016/05/4-5.jpg)](https://mpz.brovary.org/wp-content/uploads/2016/05/4-5.jpg)

«Шумахером», який переїхав поліцейському ногу, виявився **14-річний** броварчанин, учень ЗОШ №3. Саме він узяв без дозволу батькову машину, щоб учитися їзді. А щоб було цікавіше та екстремальніше – катався на даху автівки, зачіпившись руками і ногами за перила для багажника. Саме за цим "каскадерським" заняттям і застали його патрульні. На ходу підліток «зісковзнув» у салон та спробував разом із друзями від поліції втекти,  щоб уникнути затримання, а, відтак, неприємностей від батька.

> Нагадаємо, саме бажання екстриму стало [причиною смерті](https://mpz.brovary.org/brovarskyj-uchen-yakogo-vdarylo-strumom-na-elektrychtsi-pomer-vnochi/) 15-річного броварчанина, 60% тіла якого [обгоріло](https://mpz.brovary.org/brovarskogo-uchnya-vdarylo-strumom-na-dahu-elektrychky-tryvaye-zbir-koshtiv-na-likuvannya/) від удару струмом, коли неповнолітній захотів прокататися на даху поїзда.

Двом іншим неповнолітнім – по **15 років.** За неофіційною інформацією, перший «водій» «Шкоди», який і катав друзів містом, має значні проблеми із зором.

За словами потерпілого поліцейського, хлопці не були в стані алкогольного чи іншого сп’яніння. Та ці подробиці вже з’ясовуватиме слідство, адже за **ч.2 ст. 345  ККУ** (погроза або насильство щодо працівника правоохоронного органу) Броварським відділом поліції відкрито кримінальне провадження. Санкція статті передбачає обмеження волі на строк до 5 років або позбавлення волі на той самий строк.

\[caption id="attachment\_56512" align="aligncenter" width="600"\][![Шуб](https://mpz.brovary.org/wp-content/uploads/2016/05/8-6.jpg)](https://mpz.brovary.org/wp-content/uploads/2016/05/8-6.jpg) Володимира прийшли відвідати колеги\[/caption\]

[![3](https://mpz.brovary.org/wp-content/uploads/2016/05/3-5.jpg)](https://mpz.brovary.org/wp-content/uploads/2016/05/3-5.jpg)

\[caption id="attachment\_56511" align="aligncenter" width="600"\][![Шуб](https://mpz.brovary.org/wp-content/uploads/2016/05/7-5.jpg)](https://mpz.brovary.org/wp-content/uploads/2016/05/7-5.jpg) Завідуючий травматологією БЦРЛ Сергій Сугак\[/caption\]

Як повідомив завідуючий травматологічним відділенням Броварської ЦРЛ **Сергій Сугак,** у Володимира Шуба - відкритий перелом кісток лівої гомілки І ступеня. Наразі правоохоронець перебуває на витяжці в травматологічному відділенні БЦРЛ. Через пару тижнів  на Володимира очікує оперативне втручання.

**Фото – автора та зі сторінки ГУ Нацполіції у Київській області на Фейсбук**
