---
title: "Учні броварських шкіл пройдуть практику в органах місцевого самоврядування"
date: 2017-03-20
author: 
  username: "pravoZnaty"
  display_name: "Маєш право знати"
categories: 
  - "hromada"
  - "novyny"
tags: 
  - "bmr"
  - "brovary"
  - "brovarska-miska-rada"
  - "mistseve-samovryaduvannya"
  - "novini"
  - "stazhuvannya"
coverImage: "wp-content/uploads/2017/03/i.jpg"
---

**Броварським старшокласникам (9-11 клас) надали можливість пройти ознайомчу практику в місцевих органах самоврядування і побачити на власні очі як працює виконавча влада міста. Про це сьогодні на оперативній нараді у міськраді повідомила очільниця управління освіти Оксана Мельник.**

Освітяни розповідають, що до Броварського навчально-виховного об'єднання (БНВО) надійшов запит щодо проведення практики від активних дітей Броварів з метою дізнатися: як працює влада в місті. Захід запланували провести протягом тижня **з 20 по 24 березня** у форматі стажування. _"Щоб не зривати дітей з навчання, було вирішено провести захід після уроків (з 15:00 до 17:00). Подібну практику в Броварах практикують не вперше, але раніше такій захід проходив у вигляді дня відкритих дверей",_ – коментує заступниця міського голови **Лариса Виноградова**.

Вже сьогодні, **20 березня**, о **15:00** в будівлі міськради запланована перша зустріч з бажаючими пройти стажування. Молодь ознайомлять зі структурою виконавчих органів влади, покажуть як і в яких умовах працюють люди.

У вівторок учні будуть проходити практику безпосередньо в управліннях та відділах Броварської міської ради, які вони могли обрати за власним бажанням. До них увійшли: управління освіти і науки, управління економіки, центр соціальної служби для сім’ї, дітей та молоді, а також відділ культури.

У середу стажерам дозволять бути присутніми на засіданні з питань захисту прав дитини, а в четвер на засіданні сесії міськради. П’ятниця – день підбиття підсумків.
