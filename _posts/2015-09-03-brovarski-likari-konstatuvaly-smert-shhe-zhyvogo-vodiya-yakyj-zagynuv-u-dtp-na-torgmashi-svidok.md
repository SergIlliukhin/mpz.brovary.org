---
title: "Свідок: Броварські лікарі констатували смерть ще живого водія, щоб не \"заморочуватись\" - ВІДЕО"
date: 2015-09-03
author: 
  username: "pravoZnaty"
  display_name: "Маєш право знати"
categories: 
  - "video"
  - "novyny"
tags: 
  - "dtp"
  - "likari"
  - "novini"
  - "svidok"
  - "smert"
  - "taksi"
  - "torgmash"
  - "halatnist"
---

**Цієї суботи, 29 серпня, на Торгмаші [сталася ДТП](https://mpz.brovary.org/podiyi-suboty-29-serpnya-tragichne-dtp-na-torgmashi-ta-zatrymannya-vykradachiv-velosypediv-foto-video/): таксист на великій швидкості** **врізався** **у стовп. Лікарі тоді констатували смерть водія. Однак днями з'явилися свідчення очевидця подій. Чоловік переконує, що броварські медики поставили "смертний вирок" ще живій людині. Відео розмови зі свідком [оприлюднили](http://atbrovary.org/article/193/%D0%9D%D0%B5%D1%81%D0%BF%D0%BE%D0%B4%D1%96%D0%B2%D0%B0%D0%BD%D1%96%20%D1%81%D0%B2%D1%96%D0%B4%D1%87%D0%B5%D0%BD%D0%BD%D1%8F%20%D0%BE%D1%87%D0%B5%D0%B2%D0%B8%D0%B4%D1%86%D1%8F%20%D0%94%D0%A2%D0%9F%20%D0%B2%20%D0%91%D1%80%D0%BE%D0%B2%D0%B0%D1%80%D0%B0%D1%85%20%D0%BD%D0%B0%20%D0%A2%D0%BE%D1%80%D0%B3%D0%BC%D0%B0%D1%88%D1%96%20%28%D0%B2%D1%96%D0%B4%D0%B5%D0%BE%29) журналісти At Brovary.**

**Іван Бабієнко**, представник організації "Контроль ДАІ Бровари", розповів, що саме він був тим очевидцем, який змусив оперативно приїхати швидку допомогу на місце подій - за 20 хвилин.

> Від потужного удару в стовп водія, який знаходився в непритомному стані, затисло в салоні. Витягти його з салону без втручання спеціальної техніки не було можливості. Потерпілий перестав дихати ще до приїзду швидкої допомоги, яка, до речі, завдяки оперативним діям одного із свідків, приїхала через 20 хвилин після ДТП.

Лікарі тоді констатували смерть таксиста, а юну пасажирку із травмами доправили до лікарні. Однак, як зазначає Бабієнко, приблизно через 40 хвилин після ДТП він разом із іншими свідками зауважили: у чоловіка є пульс, він дихає, кров із ран не згортається. Тіло чоловіка на той час було ще теплим, каже активіст.

<iframe src="https://www.youtube.com/embed/ivI1nlQ0dXg" width="560" height="315" frameborder="0" allowfullscreen="allowfullscreen"></iframe>

Іван розповідає, що після цього він разом із іншими свідками телефонували до швидкої. Але там відмовлялися їхати на виклик. Тоді вони рушили до Броварської центральної районної лікарні, де після вмовлянь змусили направити карету швидкої допомоги на місце подій. Зі свідчень Івана, доїхала машина аж через 1,5 години після другого виклику лікарів по 103. На той час водій таксі вже був мертвим.

Іван підозрює, що медики навмисне не хотіли шпиталізувати ще живого водія та завчасно констатували його смерть, щоби не "заморочуватись" і зняти із себе відповідальність.

> Нагадаємо, що про випадки халатності броварських лікарів повідомляють не вперше. У 2012 році працівники БЦРЛ [не помітили в жінки два переломи](https://mpz.brovary.org/likarska-halatnist-i-krugova-poruka-u-brovarskiy-tsentralniy-rayonniy-likarni/), через що пацієнтка місяцями терпіла біль. А на початку цього року [46-річний чоловік помер](https://mpz.brovary.org/u-brovarah-46-richniy-cholovik-pomer-cherez-sluzhbovu-nedbalist-pratsivnikiv-ekstrenoyi-dopomogi/) через недбалість лікарів швидкої. Родичі вважають, що чоловіка можна було ще врятувати, у той час як лікарі діагностували смерть.
