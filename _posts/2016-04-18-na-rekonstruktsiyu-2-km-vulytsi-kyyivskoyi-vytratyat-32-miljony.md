---
title: "На реконструкцію 2 км. вулиці Київської витратять 32 мільйони"
date: 2016-04-18
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "brovary"
  - "byudzhet"
  - "vibir-redaktsiyi"
  - "vkb"
  - "vulitsya-kiyivska"
  - "groshi"
  - "koshtorys"
  - "novini"
  - "proekt-rekonstruktsiyi"
  - "rekonstruktsiya"
  - "remont"
  - "remont-dorig"
---

**Броварський виконком затвердив кошторисну частину проектної документації за робочим проектом реконструкції ділянки вулиці Київської - від площі Шевченка до вулиці Гагаріна. За нинішніми цінами, вартість ремонту становитиме 31,982 млн. грн. Про це йдеться у відповідному [рішенні](http://docs.brovary.org/p35641/12.04.2016/227) виконавчого комітету.**

Чиновники вказують, що кошторисна вартість будівельних робіт у проекті, за цінами станом на 18 березня, – **25,836** **млн. грн.** Інших витрат – **6,126 млн. грн.**

Як зазначено в рішенні виконкому, бюджет проекту затвердили за поданням відділу капітального будівництва Броварської міської ради, відповідно до експертного звіту філії ДП «Укрдержбудекспертиза» у Київській області.

Нагадаємо, що минулого року на реконструкцію Київської броварські депутати вже виділяли **22 мільйони** гривень (два транша 10 та 12 мільйонів відповідно), а у 2012-му році на ці ж потреби з державного бюджету **було виділено 140 мільйонів гривень**. Які саме роботи були здійсненні при освоєні 140 мільйонів державних коштів 4 роки тому, чиновники повідомляти відмовляються.
