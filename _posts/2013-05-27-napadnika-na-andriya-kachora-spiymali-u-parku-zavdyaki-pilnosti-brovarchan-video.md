---
title: "Нападника на Андрія Качора спіймали у парку завдяки пильності броварчан - ВІДЕО"
date: 2013-05-27
author: 
  username: "Aleechka"
  display_name: "Аліна Дяченко"
tags: 
  - "brovary"
  - "vibir-redaktsiyi"
  - "napad-na-zhurnalistiv"
  - "napadniki"
  - "novini"
  - "park"
  - "park-peremoga"
  - "styagov"
  - "krivaviy-subotnik"
  - "hartanovich"
---

[![Нападник на Качора 4](https://mpz.brovary.org/wp-content/uploads/2013/05/Napadnik-na-Kachora-4.jpg)](https://mpz.brovary.org/wp-content/uploads/2013/05/Napadnik-na-Kachora-4.jpg)**"Спортсмена", який вдарив журналіста "Маєш право знати" Андрія Качора під час [громадянського суботника у парку "Перемога"](https://mpz.brovary.org/krivavi-sutichki-vidbulis-u-brovarah-mizh-meshkantsyami-ta-zabudovnikami-tsentralnogo-parku/), вдалось спіймати в той же день.**

Молодик гуляв у парку з дівчиною та друзями, де його й помітили пильні броварчани, які добре запам'ятали його обличчя. Небайдужі повідомили нашу редакцію про його місце перебування. Через кілька хвилин ми разом з народним депутатом Павлом Різаненком та правоохоронцями прибули на місце, де постраждалий Андрій Качор впізнав нападника.

[![Нападник на Качора 1](https://mpz.brovary.org/wp-content/uploads/2013/05/Napadnik-na-Kachora-1.jpg)](https://mpz.brovary.org/wp-content/uploads/2013/05/Napadnik-na-Kachora-1.jpg)

[![Нападник на Качора 2](https://mpz.brovary.org/wp-content/uploads/2013/05/Napadnik-na-Kachora-2.jpg)](https://mpz.brovary.org/wp-content/uploads/2013/05/Napadnik-na-Kachora-2.jpg)

[![Нападник на Качора 3](https://mpz.brovary.org/wp-content/uploads/2013/05/Napadnik-na-Kachora-3.jpg)](https://mpz.brovary.org/wp-content/uploads/2013/05/Napadnik-na-Kachora-3.jpg)

Прикметно, що нападника знайшли не працівники міліції, у яких вже була заява від Андрія Качора про скоєння проти нього злочину (ст. 171 ККУ - перешкоджання журналістській діяльності). Порушника ідентифікували люди, котрі були на акції та бачили, як той вдарив відомого броварського журналіста. Вчасно надана інформація допомогла схопити нападника та передати в руки правооронців, які забрали його до відділку для встановлення особи.

<iframe src="http://www.youtube.com/embed/JEbQlxfDTPM" height="315" width="560" allowfullscreen frameborder="0"></iframe>

Через кілька годин після затримання нападника Андрія Качора викликали до міліції для офіційного опізнання. Сьогодні журналіст також був у відділку, де його допитували як потерпілого. То ж тепер у слідчих є все необхідне для того, щоб притягти винного до відповідальності.

> У разі ж, якщо правоохоронці [знову спробують спустити чергову журналістську справу на гальмах](https://mpz.brovary.org/za-napadi-na-brovarskih-zhurnalistiv-maye-nareshti-nastati-vidpovidalnist/), ми з вами маємо вжити всіх заходів для того, аби цього не допустити.

**Особа нападника**

За попередньою інформацією молодика, який вдарив Андрія Качора, звати Сергій Стягов. Судячи з численних відео, які було відзнято на суботнику 25 травня, він прийшов на акцію не сам, а в компанії "товаришів". На відео нижче добре видно, як після нападу на журналіста "товариші" намагаються витягнути "свого" від розлюченого натовпу, проте їм це не вдається і вони ідуть за ним, щоб, вочевидь, захистити у разі чого. Показово також, що після цього нападник не втік з місця подій, вочевидь, не боючись жодної відповідальності за свої дії: через кілька хвилин його можна було помітити у колі друзів.

<iframe src="http://www.youtube.com/embed/5J0bowchUZ4" height="315" width="560" allowfullscreen frameborder="0"></iframe>

Що, зрештою, не дивно, зважаючи на те, що сутичку між журналістом та "спортсменом" бачили два міліціонера, зокрема заступник начальника броварської міліції Руслан Хартанович, який після удару повернув голову у той бік, де Качор впав, втративши свідомість (_див. на відео на **0:44** хвилині_). Проте жоден з них не вчинив жодних дій, щоб затримати правопорушника.
