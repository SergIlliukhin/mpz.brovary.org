---
title: "Сапожко на завтра скликає позачергову сесію - ВІДЕО"
date: 2013-11-27
categories: 
  - "kolonka-avtora"
tags: 
  - "pozachergova-sesiya"
---

[![apicturepicture8672_14698](https://mpz.brovary.org/wp-content/uploads/2013/11/apicturepicture8672_14698.jpg)](https://mpz.brovary.org/wp-content/uploads/2013/11/apicturepicture8672_14698.jpg)**Вочевидь користуючись нагодою, коли зусилля більшості місцевих активістів, зокрема партійців броварського осередку УДАРу кинуті на підтримку Євромайдану, Сапожко і компанія вирішили «без зайвих очей» здійснити черговий дерибан міської землі та бюджетних коштів.**

Сьогодні зранку, 27 листопада міським депутатам було повідомлено, що вже на завтра, 28 листопада, на 10 ранку скликається позачергова сесії міської ради. Депутатам не те, що не повідомили причини такого терміново скликання, але навіть станом на 16:30 не надавали ні порядку денного завтрашньої сесії, ні проектів рішень, які на ній розглядатимуться. Не зважаючи на те, що апарат ради зобов’язаний інформувати про це депутатів не менше, ніж за добу до сесії.

Голова фракції УДАРу в броварській міськраді **Юрій Чередник** разом із заступником голови міського осередку УДАРу **Андрієм Качором** прийшли до міськвиконкому, аби витребувати необхідні документи. Утім чиновники відмовились надати всі проекти рішень, приховавши окремі з них – якраз ті, що стосуються земельних питань та бюджетних коштів. Більше того – секретар міської ради **Олена Семенюк** на камеру заявила, що розпорядження про скликання позачергової сесії 28 листопада станом на 17:00 27 листопада досі немає – воно лише розробляється юридичним відділом. Секретар міської ради під відеозапис визнала, що працівники апарату ради вирішили скликати позачергову сесію, не маючи на те жодних юридичних підстав.

Аби роздобути таємниче розпорядження, депутату міської ради Череднику довелося обійти не один відділ та службу виконавчого комітету, кожна з яких відправляла депутата до інших своїх колег ні з чим. Зрештою, коло замкнулося в апараті ради, де в результаті таки видали копію розпорядження Сапожка: виявилось, що обґрунтуванням для скликання позачергової сесії стала… «необхідність».  Відео «пошуків розпорядження мера» - класичний приклад «бюрократичного футболу», коли чиновники клеять дурня, змушуючи громадян оббивати пороги владних кабінетів. У броварському виконкомі цей «вид спорту» доведений майже до ідеалу.

<iframe src="//www.youtube.com/embed/e4Dy1JmaOjs" height="315" width="420" allowfullscreen frameborder="0"></iframe>

Тож чекаємо завтра сюрпризів на позачерговій сесії. Стежте за оновленнями!
