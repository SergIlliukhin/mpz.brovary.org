---
title: "ГО «Ресурсний центр ОСББ м. Бровари»: історія діяльності та плани на майбутнє"
date: 2015-12-01
author: 
  username: "pravoznaty"
  display_name: "Маєш право знати"
categories: 
  - "interview"
  - "brovary"
tags: 
  - "anton-kramarenko"
  - "brovary"
  - "vibir-redaktsiyi"
  - "zhkg"
  - "novini"
  - "resursniy-tsentr-osbb"
coverImage: "wp-content/uploads/2015/12/osbb.jpg"
---

**У Броварах з 2011 року існує громадська організація «Ресурсний центр ОСББ м. Бровари», що була створена задля підтримки ініціативних громадян, котрим не байдужий стан багатоповерхівок, у яких вони проживають. Ми поспілкувалися з його головою, броварчанином, активістом, Антоном Крамаренко.**

**\- Пане Антоне, розкажіть, як виникла ідея створення Вашої організації?**

_\- У Броварах багато небайдужих людей, які намагаються поліпшити стан своїх будинків, технічний та естетичний. Найкращим шляхом для того, аби стати справжнім хазяїном свого будинку, є створення об'єднання співвласників багатоквартирного будинку (ОСББ). А оскільки у нашому місті процес взяття ініціативи у свої руки по створенню ОСББ дуже важкий через необізнаність та недовіру мешканців міста у перспективу розвитку ОСББ та його переваги перед комунальними чи відомчими багатоквартирними будинками - було вирішено створити «Ресурсний центр ОСББ м. Бровари». Його члени мають досвід створення ОСББ і хотіли би допомагати іншим в цій справі._

**\- Можна детальніше про Ваш досвід в сфері створення ОСББ?**

_\- Перше своє ОСББ я створив ще років 7 тому, коли жив на вулиці Марії Лагунової, 4Б. Це був новий будинок і спочатку там був ЖЕК від забудовника, але потім нас передали на ЖЕК-5 і якість послуг "Служби замовника" нас перестала влаштовувати. Тоді я почав придивлятися до досвіду інших: поряд на Лагунової, 18Б на той час вже функціонувало ОСББ. В мене були деякі теоретичні знання, а практики не було, але я пройшов процедуру створення ОСББ з нуля в нашому будинку - і все вийшло! Ми поставили автоматичні ворота, відеонагляд, зробили відмостку навколо будинку, у дворі з'явилися дерева та клумби. Після такого позитивного досвіду я вирішив поширювати цю практику на всі Бровари. На той момент, коли ми починали, в місті було 10 ЖБК та 24 ОСББ, і мінімум інтересу до цього питання. Зараз же люди все більше цікавляться новими формами управління своєю спільною власністю._

\[caption id="attachment\_48872" align="aligncenter" width="467"\][![крамаренко](https://mpz.brovary.org/wp-content/uploads/2015/11/kramarenko.jpg)](https://mpz.brovary.org/wp-content/uploads/2015/11/kramarenko.jpg) Антон Крамаренко\[/caption\]

**\- То в чому ж полягає діяльність «Ресурсного центру_»_?**

_\- Члени нашої організації проводять зустрічі з мешканцями багатоквартирних будинків, розповідають про принципи функціонування ОСББ, відповідають на різного характеру питання._

_Також наша організація співпрацює з органами місцевої влади, а саме з міським управлінням житлово-комунального господарства Броварської міської ради, координує роботу ГО головний спеціаліст відділу з питань експлуатації житла. Співпраця розпочалася з  підписання в грудні 2014 році Меморандуму про стратегічну співпрацю ГО «Ресурсний центр ОСББ м. Бровари» та Броварської міської ради, що дало можливість підвищити ефективність роботи у «Ресурсному центрі». Зазначу також, що наша організація працює на громадських засадах, не є прибутковою, що унеможливлює вплив на організацію ззовні провладними структурами._

_Місто у грудні 2014 року надало нам безкоштовно офісне обладнання та приміщення, яке розташовано у Центрі надання адміністративних послуг Броварської міської ради за адресою: вул. Гагаріна, 18, (кабінет 114), де ведеться прийом та консультація ініціативних груп та діючих ОСББ та ЖБК._

\[caption id="attachment\_48873" align="aligncenter" width="600"\][![круглий стіл (1)](https://mpz.brovary.org/wp-content/uploads/2015/11/kruglyj-stil-1.jpg)](https://mpz.brovary.org/wp-content/uploads/2015/11/kruglyj-stil-1.jpg) Зустріч з головою Громадської ради при Мінрегіоні України Павлом Міхайліді. 11.06.2015\[/caption\]

> Серед основних напрямків діяльності ГО «Ресурсний центр ОСББ м. Бровари»**:**
> 
> - Допомога при реєстрації ОСББ та внесенні змін до установчих документів (розробка статуту об’єднання, складання протоколів, тощо).
> - Розробка стратегії розвитку ОСББ (пошук додаткових джерел фінансування).
> - Реалізація інноваційних проектів для ОСББ.
> - Сучасні енергозберігаючі технології для будинків.
> - Правовий супровід процесу передачі будинку на баланс ОСББ та оформлення земельної ділянки.
> - Інші актуальні питання, що пов’язані з ефективною роботою ОСББ.

**\- Хто є членами Вашої громадської організації?**

_\- Голова «Ресурсного центру» - я, Антон Крамаренко. Я - кваліфікований спеціаліст у сфері управління будинків, маю дві вищі освіти, сертифікати професійного управителя: Київського університету управління та підприємництва (колишня Державна академія житлово-комунального господарства), Центру досліджень місцевого самоврядування (м. Львів), а також Європейський сертифікат управителя Краківської Асоціації Управителів Нерухомості (Польща)._

_Також активними членами нашої організації виступають досвідчені голови об’єднань співвласників багатоквартирних будинків міста Бровари:_

- _Науменко Олександр Миколайович - ОСББ  «СДС» Постишева, 1В; МЖК «Молодіжний» Кірова, 88,_
- _Котляр Галина Миколаївна,  ОСББ «ЖК Атлант», Красовського, 8Б,_
- _Саук Андрій Миколайович - ОСББ «В.Симоненка, 2-а» Симоненка Василя, 2А,_
- _Шелест Катерина Олександрівна - ОСББ «Декабристів 44» Декабристів, 44_
- _Озимай Тетяна Петрівна - ОСББ «ЖК Добробут», Кірова, 28, 28А._

\[caption id="attachment\_48876" align="aligncenter" width="600"\][![саук](https://mpz.brovary.org/wp-content/uploads/2015/11/sauk.jpg)](https://mpz.brovary.org/wp-content/uploads/2015/11/sauk.jpg) Андрій Саук\[/caption\]

_Активісти нашої ГО постійно підвищують свій фаховий рівень та збільшують досвід, зокрема ми щорічно (вже протягом 5 років) беремо участь у Всеукраїнському Форумі об’єднань співвласників багатоквартирних будинків (ОСББ) у місті Львові._

> Ресурсний центр є членом та партнером наступних організацій:
> 
> - «Асоціація управителів житла» – є професійним об’єднанням підприємств та експертів у сфері управління житловим фондом і житлово-комунальної галузі  в цілому.
> - Громадської ради при Міністерстві регіонального розвитку**,**будівництва та житлово-комунального господарства України, є постійно діючим колегіальним виборним консультативно-дорадчим органом, утвореним для забезпечення участі громадян у формуванні та реалізації державної політики з питань, що відносяться до компетенції Мінрегіону України.
> - Громадської ради при Київської Обласної Державної Адміністрації (розпорядження від 10 лютого 2015 року № 37 "Про затвердження складу громадської ради при Київській облдержадміністрації")
> - Учасник установчих зборів з формування складу Громадської ради при Міністерстві закордонних справ України: установчі збори з формування нового складу Громадської ради при МЗС України.

**\- Якими результатами роботи Ви можете похвалитися?**

_\- Наша організація за період своєї роботи допомогла створити більше 10 об’єднань в місті, а ще постійно проводить інформаційно-просвітницьку діяльність. Представники організації допомагають ініціативним групам проводити збори співвласників будинку. Такі збори вже відбулися за адресами: вул. Грушевського, 7; вул. Грушевського, 15; бульвар Незалежності 12В; бульвар Незалежності 13Г, вул. Княжицька, 43; вул. Шолом-Алейхема, 87; вул. Декабристів, 46; М.Лагунової, 7 і т.д._

_Не став виключенням і Броварський район: у жовтні в смт. Калинівка пройшла серія консультаційних семінарів по створенню та реєстрації ОСББ. Ведуться роз’яснювальні роботи серед населення, проводяться відкриті семінари і таке інше._

\[caption id="attachment\_48875" align="aligncenter" width="600"\][![круглий стіл (3)](https://mpz.brovary.org/wp-content/uploads/2015/11/kruglyj-stil-3.jpg)](https://mpz.brovary.org/wp-content/uploads/2015/11/kruglyj-stil-3.jpg) Зустріч з питань проблем та перспектив реалізації енергозберігаючих технологій у житловому та комунальному господарстві. 11.06.2015\[/caption\]

> За час своєї роботи Ресурсний центр безпосередньо проводив та приймав участь у наступних заходах:
> 
> - 04 грудня 2014 року Українсько-чеська конференція «Імплементація чеського досвіду залучення європейського фінансування в розвиток міського господарства на етапі асоціації України з Європейським Союзом»
> - 14-18 липня 2014 року у місті Кракові (Польща) відбулась навчальна практика для управителів житловою нерухомістю, що була організована Львівською громадською організацією «Центр досліджень місцевого самоврядування» та Краківською асоціацією управителів нерухомістю в рамках діяльності новоствореного Польсько-Українського тренінгового центру з управління житловою нерухомості. Участь у навчальній практиці взяли 16 осіб з різних міст України: Львів, Трускавець, Рівне, Житомир, Київ, Бровари, Черкаси, Херсон, Кривий Ріг, Запоріжжя, Дніпропетровськ, Кременчук. 5-ти денна тренінгова програма складалася із викладу теоретичних основ управління житловою нерухомістю у Польщі (принципи управління нерухомим майном, законодавчі відмінності польських і українських положень, принципи фінансового обліку управителя та об’єднань співвласників, термомодернізація, технічний огляд і обслуговування житлових будинків).
> - 28 травня 2015 року брали участь у круглому столі «Діючі механізми та практичні кроки для реалізації енергоефективних заходів для ОСББ та ЖБК» м. Бориспіль
> - у червні-серпні 2015 приймали участь у пресс-конференції “Думки і погляди населення України щодо енергозбереження”, проведеного Київським міжнародним інститутом соціології на замовлення Національного екологічного центру України (НЕЦУ) та Представництва Фонду ім. Фрідріха Еберта в Україні.
> - 11 червня 2015 р. в Броварській міській раді відбулася зустріч з питань проблем та перспектив реалізації енергозберігаючих технологій у житловому та комунальному господарстві. У заході взяли участь міський голова Ігор Сапожко, голова Громадської ради при Мінрегіоні України Павло Міхайліді, начальник управління житлово-комунального господарства Броварської міської ради Галина Плотнікова та представники громади.

\[caption id="attachment\_48874" align="aligncenter" width="600"\][![круглий стіл (2)](https://mpz.brovary.org/wp-content/uploads/2015/11/kruglyj-stil-2.jpg)](https://mpz.brovary.org/wp-content/uploads/2015/11/kruglyj-stil-2.jpg) Зустріч з головою Громадської ради при Мінрегіоні України Павлом Міхайліді. 11.06.2015\[/caption\]

**\- Які плани щодо майбутньої роботи?**

_\- Плануємо продовжувати практику проведення інформаційних зустрічей, на кшталт тих, що вже відбувалися у цьому році. А також думаємо після Нового Року організувати семінари для голів ОСББ та ініціативних груп з міськими спеціалістами та керівниками організацій, управлінь та відділів, що стосуються сфери ЖКГ. Ну і будемо продовжувати поточну роботу: наразі потік зацікавлених збільшився. Раніше більше ми виявляли ініціативу, а тепер - навпаки. Люди масово пішли до нас після прийняття в цьому році нового закону, який зруйнував монополію ЖЕКів та простимулював людей до створення ОСББ._

[**«Ресурсний центр ОСББ м. Бровари»**](https://www.facebook.com/%D0%A0%D0%B5%D1%81%D1%83%D1%80%D1%81%D0%BD%D0%B8%D0%B9-%D1%86%D0%B5%D0%BD%D1%82%D1%80-%D0%9E%D0%A1%D0%91%D0%91-%D0%BC%D0%91%D1%80%D0%BE%D0%B2%D0%B0%D1%80%D0%B8-278028839067467/?fref=ts) **запрошує усіх охочих: вул. Гагаріна, 18, (кабінет 114), тел. 5-66-16 та (067) 510-22-12, е-mail: rcosbb@i.ua. _"Спільними зусиллями зробимо наше місто кращим!"_**

 

**Фото - з архіву Антона Крамаренка**
