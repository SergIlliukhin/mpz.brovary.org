---
title: "У Броварській міській раді створили відділ державного архітектурно-будівельного контролю"
date: 2015-09-30
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "brovary"
  - "budivnitstvo"
  - "vibir-redaktsiyi"
  - "dabi"
  - "dabk"
  - "derzharhbudkontrol"
  - "mistobuduvannya"
  - "novini"
---

**Створити відділ державного архітектурно-будівельного контролю Броварської міської ради Київської області (ДАБК) - таке [рішення](https://brovary-rada.gov.ua/r%D1%96shennya-m%D1%96sko%D1%97-radi-v%D1%96d-24092015-%E2%84%961568-58-06pro-stvorennya-v%D1%96dd%D1%96lu-derzhavnogo-arkh%D1%96tekturno-bud%D1%96v) депутати ухвалили на минулій, 58-й, сесії. Відділ буде складатися з 5 осіб та підпорядковуватиметься міській раді та міському голові Броварів, а також Державній архітектурно-будівельній інспекції.**

Основним завданням відділу буде здійснення контролю за дотриманням вимог містобудівного законодавства, державних будівельних норм, стандартів і правил під час будівництва об’єктів нерухомого майна, а також виконання дозвільних та реєстраційних функцій у сфері містобудівної діяльності. 

Нагадаємо, дотепер основним органом, який займався подібними питаннями, був територіальний підрозділ **Державної архітектурно-будівельної інспекції**. Наразі ж, з метою децентралізації повноважень, контроль за будівництвом передано на місцевий рівень.

[![?;](https://mpz.brovary.org/wp-content/uploads/2015/09/Zabudova.jpg)](https://mpz.brovary.org/wp-content/uploads/2015/09/Zabudova.jpg)

Рішення Броварської міськради також затверджується [Положення](https://onedrive.live.com/view.aspx?resid=72571393D4771099!4110&ithint=file%2cdoc&app=Word&authkey=!AHbJi6qob_qdnbs) про діяльність відділу ДАБК, в якому детально зазначені завдання органу та повноваження його представників:

> **Відділ держархбудконтролю відповідно до покладених на нього завдань:**
> 
> 1) надає, отримує, реєструє, повертає документи, що дають право на виконання підготовчих та будівельних робіт, відмовляє у видачі таких документів, анулює їх, скасовує їх реєстрацію;
> 
> 2) приймає в експлуатацію закінчені будівництвом об’єкти (видає сертифікати, реєструє декларації про готовність об’єкта до експлуатації та повертає такі декларації на доопрацювання для усунення виявлених недоліків);
> 
> 3) подає Держархбудінспекції інформацію, необхідну для внесення даних до єдиного реєстру документів, що дають право на виконання підготовчих та будівельних робіт і засвідчують прийняття в експлуатацію закінчених
> 
> будівництвом об’єктів, відомостей про повернення на доопрацювання, відмову у видачі, скасування та анулювання зазначених документів;
> 
> 4) здійснює державний архітектурно-будівельний контроль за дотриманням вимог законодавства у сфері містобудівної діяльності, будівельних норм, державних стандартів і правил, положень містобудівної документації всіх рівнів, вихідних даних для проектування об’єктів містобудування, проектної документації щодо об’єктів, розташованих у межах відповідних населених пунктів;
> 
> 5) здійснює контроль за виконанням законних вимог (приписів) посадових осіб органів держархбудконтролю;
> 
> 6) розглядає відповідно до закону справи про адміністративні правопорушення, пов’язані з порушенням вимог законодавства, будівельних норм, державних стандартів і правил під час будівництва, порушенням законодавства під час планування та забудови територій та невиконанням законних вимог (приписів) посадових осіб органів держархбудконтролю;
> 
> 7) розглядає відповідно до закону справи про правопорушення у сфері містобудівної діяльності із прийняттям відповідних рішень;
> 
> 8) здійснює інші повноваження, визначені законом.

Повноваження представників відділу ДАБК:

> **Посадові особи відділу держархбудконтролю для виконання покладених на них завдань під час перевірки мають право:**
> 
> 1) безперешкодного доступу до місця будівництва об’єкта та до прийнятих в експлуатацію об’єктів, що підлягають обов’язковому обстеженню;
> 
> 2) складати протоколи про вчинення правопорушень та акти перевірок, накладати штрафи відповідно до закону;
> 
> 3) видавати обов’язкові для виконання приписи щодо:
> 
> усунення порушення вимог законодавства у сфері містобудівної діяльності, будівельних норм, державних стандартів і правил;
> 
> зупинення підготовчих та будівельних робіт, що не відповідають вимогам законодавства у сфері містобудівної діяльності, зокрема будівельним нормам, містобудівним умовам та обмеженням, затвердженому проекту або будівельному паспорту забудови земельної ділянки, виконуються без повідомлення, реєстрації декларації про початок їх виконання або дозволу на виконання будівельних робіт;
> 
> 4) проводити перевірку відповідності виконання підготовчих та будівельних робіт вимогам законодавства у сфері містобудівної діяльності, будівельних норм, державних стандартів і правил, затвердженим проектним вимогам, рішенням, технічним умовам, своєчасності та якості проведення передбачених нормативно-технічною і проектною документацією зйомок, замірів, випробувань, а також ведення журналів робіт, наявності у випадках, передбачених законодавством, паспортів, актів та протоколів випробувань, сертифікатів та іншої документації;
> 
> 5) проводити згідно із законодавством перевірку відповідності будівельних матеріалів, виробів і конструкцій, що використовуються під час
> 
> будівництва об’єктів, вимогам державних стандартів, будівельних норм і правил;
> 
> 6) залучати до проведення перевірок представників центральних і місцевих органів виконавчої влади, органів місцевого самоврядування, експертних та громадських організацій (за погодженням з їх керівниками), фахівців галузевих науково-дослідних та науково-технічних організацій;
> 
> 7) отримувати від органів виконавчої влади, органів місцевого самоврядування, підприємств, установ та організацій, фізичних осіб інформацію та документи, необхідні для здійснення державного архітектурно-будівельного контролю;
> 
> 8) вимагати у випадках, передбачених законодавством, вибіркового розкриття окремих конструктивних елементів будинків і споруд, проведення зйомки і замірів, додаткових лабораторних та інших випробувань будівельних матеріалів, виробів і конструкцій;
> 
> 9) забороняти за вмотивованим письмовим рішенням начальника відділу держархбудконтролю чи його заступника експлуатацію закінчених будівництвом об’єктів, не прийнятих в експлуатацію;
> 
> 10) здійснювати фіксування процесу проведення перевірки з використанням аудіо- та відеотехніки;
> 
> 11) здійснювати контроль за дотриманням порядку обстеження та паспортизації об’єктів, а також за здійсненням заходів щодо забезпечення надійності та безпеки під час їх експлуатації.
