---
title: "Через бездіяльність поліції розслідувати сутички у міськраді буде прокуратура"
date: 2016-04-18
categories: 
  - "vlada"
  - "aktsiyi-zahodi"
tags: 
  - "andrij-kotyash"
  - "brovary"
  - "deputati"
  - "novini"
  - "oleg-yanchynskyj"
  - "politsiya"
  - "prokuratura"
---

**Група броварських депутатів у п'ятницю, 15 квітня, завітали до керівника Броварської міської прокуратури. Приводом став виклик на допит  депутата Леоніда Черепейніка у справі розслідування [масових сутичок під час сесії міської ради 18 березня.](https://mpz.brovary.org/u-brovarskij-miskradi-masova-bijka-ta-slozoginnyj-gaz-deputaty-strybaly-z-vikon-drugogo-poverhu-foto-video/) Також присутні обговорили питання співпраці правоохоронців, активістів та представників місцевого самоврядування. Згодом розмову про взаємодію у боротьбі зі злочинністю, яка [піднімає голову в місті](https://mpz.brovary.org/u-brovarah-kradut-vse-bilshe-chomu-rozgulyavsya-kryminal-i-shho-robyt-politsiya/), депутати продовжили у керівника Броварського відділу поліції.**

**Наслідки [скандальної сесії](https://mpz.brovary.org/u-brovarskij-miskradi-masova-bijka-ta-slozoginnyj-gaz-deputaty-strybaly-z-vikon-drugogo-poverhu-foto-video/): прокуратура вважає, що поліція не розслідує даний епізод, а тому вдається до слідчих дій самостійно**

Депутати міськради, що прийшли цього дня до кабінету керівника броварської прокуратури **Андрія Котяша**, висловили занепокоєння щодо "дивних збігів" та переслідувань їхнього колеги. Нагадаємо, нещодавно офіс підприємства **Леоніда Черепейніка** "Бровари Вторма" [обікрали](https://mpz.brovary.org/ozbroyeni-zlochyntsi-pograbuvaly-pidpryyemstvo-deputata-cherepejnyka/), до цього тричі грабували авто, також підприємство витримує навалу перевірок. Цього ж разу депутата викликають на допит до прокуратури.

_"Депутат Леонід Черепейнік викликаний до прокуратури у якості свідка,_ - заспокоює Андрій Котяш. - _Нами будуть викликані всі депутати та особи, що були присутні на засіданні міськради, аби з'ясувати повну картину того, що відбулося та притягнути до відповідальності тих негідників, що вчинили хуліганські дії. В почерговості викликів немає жодних політичних мотивів. Наразі по цій справі допитано вже більше 10 осіб"._

![полиция прокуратура (2)](https://mpz.brovary.org/wp-content/uploads/2016/04/polytsyya-prokuratura-2.jpg)

Депутати також поцікавилися, чому допити проводять саме працівники прокуратури, а не поліції. Керівник броварської прокуратури пояснює це так: _"Тому що представники відділу поліції не працюють і нехтують своїми посадовими обов'язками. А вчинення хуліганських дій у міській раді є суспільно-резонансною подією, яка потребує ретельного, всебічного та швидкого розслідування. Якщо слідчий не працює, то процесуальний керівник вимушений проводити слідчі дії, він в праві на будь-якій стадії досудового розслідування приймати рішення про самостійні слідчі дії"._

![полиция прокуратура (1)](https://mpz.brovary.org/wp-content/uploads/2016/04/polytsyya-prokuratura-1.jpg)

_"На підставі чого прокуратура зробила висновки про бездіяльність слідчого в розслідування цього кримінального провадження?"_ - цікавиться депутат **Володимир Опалько**.

_"Зазвичай всі основні процесуальні дії проводяться в термін від 1 до 10 діб,_ - відповідає Андрій Котяш. - _Як мінімум допит усіх свідків та фіксація їхнього бачення. Цього не відбулося"._

![полиция прокуратура (3)](https://mpz.brovary.org/wp-content/uploads/2016/04/polytsyya-prokuratura-3.jpg)

Також очільник броварської прокуратури зазначив, що заяву про факт вчинення хуліганських дій подав міський голова в день скандального засідання до Броварського відділу поліції.

**Депутати пропонують правоохоронцям співпрацю**

_"До нас, як до депутатів, надходить багато звернень громадян щодо підвищення рівня злочинності в місті,_ - перейшла до іншого питання зустрічі депутат **Аліна Дяченко.** - _Ми би хотіли скоординувати наші зусилля, депутатський корпус готовий допомагати, в бюджеті міста є залишки, можна фінансувати, наприклад, громадські формування, які на власному ентузіазмі намагаються підтримувати порядок у місті"_.

![IMG_0517](https://mpz.brovary.org/wp-content/uploads/2016/04/IMG_0517.jpg)

_"Ситуація дійсно складна,_ - погоджується Андрій Котяш, - _і самотужки ми з цим не впораємося. Кадровий склад зменшився і не відповідає обсягам роботи, досвіду не вистачає, плюс "закон Савченко" і події на Сході... У прокуратурі вдвічі зменшилася кількість працівників після реформування, а обсяги роботи збільшилися в декілька разів: у нас 14 процесуальних керівників і 4000 справ. Ми одночасно працюємо, вчимося, реформуємося"._

Пропозицію щодо співпраці прокурор підтримує: _"Наступного тижня ми проводимо координаційну нараду, запросимо і вас, хотілося б вислухати думку представників громадськості і представників місцевого самоврядування щодо шляхів вирішення ситуації. У нас, наприклад, є розроблена пропозиція створення муніципальної варти, яка б функціонувала на постійній основі"_.

_Відео зустрічі від проекту "ВідеоПрозорість"_

<iframe src="https://www.youtube.com/embed/gZevliPdJes" width="560" height="315" frameborder="0" allowfullscreen="allowfullscreen"></iframe>

**Поліція також готова до співпраці та окреслює коло проблем**

Після візиту до головного прокурора Броварів делегація депутатів вирушила до головного поліцейського міста з тим же меседжем: "маємо надлишок бюджету, готові до співпраці, давайте координувати наші дії". **Олег Янчинський**, очільник Броварського відділу поліції, у свою чергу розповів представникам депутатського корпусу про проблеми, з якими стикається нова поліція.

![IMG_0556](https://mpz.brovary.org/wp-content/uploads/2016/04/IMG_0556.jpg)

Кадровий голод. _"І до переатестації людей не вистачало, а зараз: з 46 посад у слідчому підрозділі укомплектовано 23, щодо дільничних, то в наявності 17 з 39. По патрульній поліції: спочатку ми запустили 6 груп швидкого реагування, потім зменшили до 4-х. З 7-го числа обласне керівництво надало нам 12 працівників колишнього підрозділу "Беркут", тому ми змогли знову запустити 6 груп реагування"._

Низька зарплатня. _"На сьогоднішній день ще немає офіційного наказу по патрульній поліції, яка пройшла атестацію, ось сьогодні-завтра чекаємо. Тому на даний момент працівники поліції отримують лише посадовий оклад і доплати за звання і вислугу, інші надбавки і премії вони не отримують. Середня зарплатня поліцейського - 3800-4000 грн, патрульний в групах швидкого реагування отримує 3200 грн (до нарахування податків), а на руки - 2400-2500 грн. Після переатестації нам обіцяють підняти зарплату. Чекаємо"._

Матеріально-технічне забезпечення. _"Пального, що дає держава, з натяжкою нам вистачає. Головна проблема в транспорті: з 23 автомобілів - 3 авто нових, інші мають 5 і більше років експлуатації, тож раз в тиждень один з автомобілів ламається. Раніше ці авто наїжджали 500-1500 км в місяць, а зараз цей кілометраж набігає за тиждень чи навіть менше: авто працюють цілодобово"._

**Як допомогти поліції?**

Напряму фінансувати відділи поліції неможливо чи доплачувати заробітну платню поліцейським, зазначили присутні. Тож як громада і місто може допомогти поліції? - задалися питанням депутати.

![IMG_0566](https://mpz.brovary.org/wp-content/uploads/2016/04/IMG_0566.jpg)

Присутні разом дійшли до висновку - покращити роботу поліції може:

- програма соціального житла (_"Людину можна мотивувати земельною ділянкою чи житлом, хоча б кімнатою в гуртожитку"_, - каже Олег Янчинський)
- заохочення працівників поліції, поздоровлення на свята (_"Це мотивує, коли про нас не забуває місцева влада, і заохочення не обов'язково повинно бути грошове, ми повинні відчувати, що ми потрібні",_ - зізнається головний поліцейський Броварів)
- забезпечення пальним, запчастинами, канцелярським приладдям, закупівля в кожен екіпаж відеореєстраторів, як у київської поліції (вартість одного приблизно 6000 гривень), встановлення кнопок екстреного виклику та системи відеоспостереження
- активізація груп громадського формування (_"Коли в патрулі є наш хлопець, люди інакше сприймають поліцію, поважають, бо бачать, що до них долучився представник громади",_ - каже депутат **Юрій Скотніков**)
- покращення іміджу поліції

**Фінансове питання: потрібна міська програма**

Щось можна закупити за спонсорські кошти, за кошти підприємців міста та району, як наприклад, відеореєстратори, щось може виділити місто - це стосується насамперед житла.

_"А можна залучати навіть гранти,_ - зазначив депутат **Андрій Василенко**. - _Для якоїсь іноземної компанії Бровари могло би бути пілотним містом, в якому за кошти іншої держави встановлюється, наприклад, система відеоспостереження. І на прикладі одного міста демонструється ефективність технологічного рішення, щоб наступні міста робили це на комерційній основі"._

![IMG_0546](https://mpz.brovary.org/wp-content/uploads/2016/04/IMG_0546.jpg)

Також підтримувати громадські формування та забезпечити матеріально-технічну підтримку поліції можна за кошти міської програми.

_"В нас з'являється більше коштів в бюджеті завдяки децентралізації,_ - каже депутат Аліна Дяченко. - _Дуже важливо спрямовувати кошти на дійсно потрібні речі, а не на ремонти парку. Тож, якщо ми хочемо представити на найближчу сесію програму підтримки правопорядку в місті, треба вже зараз її розробляти, в нас є два тижні._ _А програма підтримки ГФ у нас є, але вона передбачає лише 150 тисяч гривень на рік, і з тих 40 забирають на підтримку воїнів АТО. Чи доцільно це робити в цей момент, коли місто тоне в злочинності?"_

_Відео зустрічі від проекту "ВідеоПрозорість"_

<iframe src="https://www.youtube.com/embed/2RbDuBzk2E8" width="560" height="315" frameborder="0" allowfullscreen="allowfullscreen"></iframe>

У підсумку депутати вирішили зібратися вже наступного тижня для розробки міської програми підтримки правопорядку.

**Фото - автора та Бажена Левковця**
