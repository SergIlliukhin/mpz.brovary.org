---
title: "720 тисяч гривень - борги комунального басейну профінансують з резервного фонду міста"
date: 2016-06-07
categories: 
  - "brovary"
  - "novyny"
tags: 
  - "borgy"
  - "brovary"
  - "vibir-redaktsiyi"
  - "deputati"
  - "kp-orts"
  - "novini"
  - "sesiya"
---

**Виділити з бюджету міста 720 тисяч гривень на покриття боргів комунального підприємства "Оздоровчо-реабілітаціний центр" - таке рішення прийняли міські депутати на черговій сесії Броварської міськради. Загалом сума боргів басейну за електроенергію, водопостачанння та опалення складає більше 1 мільйона гривень.**

Думки депутатів перед голосуванням розділилися. Депутати з фракції "Солідарність" Ірина Веремчук, Сергій Батюк та Леонід Черепейник зазначили недоцільність витрачання коштів з резервного фонду міста на "дорогу іграшку", комунальний басейн (**500 тис грн** із 720 виділяється з резервного фонду, і **220 тис грн** знімається з міської програми «Пропаганда здорового способу життя та надання оздоровчих-реабілітаційних послуг»). Інші депутати, зокрема Юрій Скотніков з фракції "Самопоміч", вважали, що КП "ОРЦ" потрібно підтримати, мовляв, більшою проблемою буде потім відкривати закритий басейн. Раніше свою позицію проти фінансування боргів басейну на депутатських комісях висловлювала фракція "Демократичний Альянс".

За результатами голосування рішення покрити борги комунального басейну за комунальні послуги було прийнято: **25** депутатів голосували "за", **5** - "утрималися". Також для вивчення фінансової діяльності комунального підприємства було вирішено створити робочу групу з депутатів усіх фракції.

<iframe style="border: 1px solid #CCC; border-width: 1px; margin-bottom: 5px; max-width: 100%;" src="//www.slideshare.net/slideshow/embed_code/key/6CwMhKN3DL5jvk" width="668" height="714" frameborder="0" marginwidth="0" marginheight="0" scrolling="no" allowfullscreen="allowfullscreen"></iframe>

Нагадаємо, у пояснювальній записці до проекту відповідного [рішення](http://brovary.kiev.ua/proekt-r%D1%96shen-m%D1%96sko%D1%97-radi-pro-vnesennya-zm%D1%96n-do-r%D1%96shennya-brovarsko%D1%97-m%D1%96sko%D1%97-radi-v%D1%96d-06082015-roku-0), опублікованого на сайті міськраді, йдеться про таке:

> "Проект рішення розроблений на підставі звернення комунального підприємства «Оздоровчо-реабілітаційний центр» від 25.04.2016 року № 36 про надання фінансової підтримки для забезпечення безперебійної діяльності по наданню оздоровчих послуг громаді міста, оскільки є заборгованість перед кредиторами, зокрема, постачальниками електроенергії, теплової енергії, водопостачання та водовідведення та інше на загальну суму **1 256 703,82 грн**.
> 
> З метою поліпшення фінансового становища підприємства в даному проекті рішення пропонується передбачити кошти в пункті 4 на 2016 рік, шляхом збільшення на **720 тис. грн**.
> 
> У разі прийняття зазначеного проекту рішення буде надано фінансову підтримку комунальному підприємству, що забезпечить повноцінну роботу закладу та належне надання оздоровчих послуг мешканцям Броварів".
