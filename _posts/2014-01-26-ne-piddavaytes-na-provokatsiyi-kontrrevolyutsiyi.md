---
title: "Не піддавайтесь на провокації контрреволюції!"
date: 2014-01-26
categories: 
  - "kolonka-avtora"
tags: 
  - "brovary"
  - "vlada"
  - "maydan"
---

**[![br6](https://mpz.brovary.org/wp-content/uploads/2014/01/br6.jpg)](https://mpz.brovary.org/wp-content/uploads/2014/01/br6.jpg)Завтрашній день може стати моментом істини для броварської громади і броварської влади. Завтра, 27 січня, стане зрозуміло: Бровари або поповнять героїчний перелік міст, де народ спромігся взяти владу в свої руки, або ж залишаться сірою точкою на мапі залишків квазідержави Януковича.**

Броварська влада підготувала нам цинічну провокацію. Міський голова Сапожко, який учора публічно, перед камерами, пообіцяв людям скликати позачергову сесію на 27 січня, знову не втримався, щоб збрехати. Сесію скликано не було, не було здійснено навіть спроб це зробити. Натомість «регіонали» на чолі із Сапожком увесь сьогоднішній день ламали голову над тим, як вберегтись від можливого штурму мерії в понеділок.

Зранку в кабінет Сапожка викликали депутатів, аби ті підписали розроблене регіоналами звернення до громади та до центральних органів влади. Мені невідомий зміст цього документу, але з великою долею ймовірності можна прогнозувати, що це буде заява, повністю вихолощена від принципових вимог громади. Вочевидь, ми не побачимо там питання відставки президента, уряду чи розпуску парламенту. Там не йтиметься про відповідальність для міністра Захарченка, який керує силовиками, котрі розстрілюють людей в центрі столиці. Завтра ми можемо стати свідками ситуації, коли безбарвний і абсолютно нейтральний клаптик паперу нам може бути поданий як «виконання волі громади з боку влади».

Підкреслюю – це провокація і нікчемна спроба міської влади вкотре закрити очі на критичну ситуацію в країні. Це чергове намагання уникнути відповідальності, відмовитись від демонстрації власної позиції. Броварська влада боїться репресій режиму, якщо перейде на бік народу, але водночас їй дико страшно гніву людей, якщо Сапожко залишиться на боці Януковича. Сапожку і команді не стає духу зробити жодного рішучого кроку, тому вони вдаються до підступних ходів, відправляючи м’яч на нашу половині поля, аби черговий крок знову робили ми.

<iframe src="//www.youtube.com/embed/HihXs_Q6Qx8" height="360" width="640" allowfullscreen frameborder="0"></iframe>

Саме тому завтра на Гагаріна, 15 ми побачимо велику кількість силовиків, як показник «відкритості міської ради». Завтра броварчани мають прийняти для себе рішення: потрапити на гачок чергової провокації влади, чи продовжувати справу революції, яка поширилась вже навіть на східні області України. Все залежить від того, скільки прийде нас і на що ми будемо готові.

Цей вибір – індивідуальний для кожного. **Ніхто не збирається нікого підбурювати, так само, як ніхто не зможе народ зупинити.** Броварам потрібно визначитись – на це лишилось всього декілька годин.

**_P.S._**

**_"А Карфаген мусить бути зруйнований"_**
