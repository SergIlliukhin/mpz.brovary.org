---
title: "Тарифи на постачання та відведення води у Броварах можуть зрости вже із березня"
date: 2017-02-02
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "brovariteplovodoenergiya"
  - "vibir-redaktsiyi"
  - "zrostannya"
  - "komunalka"
  - "kp-brovaryteplovodoenergiya"
  - "novini"
  - "tarifi"
---

**Вартість водопостачання у Броварах із наступного місяця може зрости на 17%. А водовідведення – на 8-9 %. Про підвищення цін на послуги йдеться в затверджених НКРЕКП проектах рішень, інформацію підтверджують у плановому відділі КП «Броваритепловодоенергія».**

Як розповідають у комунальному підприємстві Броварів, новий тариф на водопостачання для приватних садиб становитиме **6,31 грн/м****3**, а на водовідведення – **5,87 грн/м****3**. Для багатоквартирних будинків ціна за водопостачання запланована на рівні **8,16 грн/м****3**, а за водовідведення – **7,53 грн/м****3**.

У плановому відділі «Броваритепловодоенергії» зауважують, що вказані тарифи ще не затверджені. Наразі вони існують у вигляді проектів рішень Національної комісії, що здійснює державне регулювання у сфері енергетики і комунальних послуг (НКРЕКП).

Комунальники вказують, що за звичайною процедурою, протягом **20 днів** громадяни можуть вносити свої пропозиції. Після того комісія збереться на засідання, розгляне пропозиції та ухвалить остаточне рішення щодо нових тарифів. Ціни на водопостачання та водовідведення планують підвищити вже у березні цього року.

Нагадаємо, востаннє тарифи на водопостачання та водовідведення в Броварах зростали в серпні 2016 року. З того часу тарифи [для приватних садиб](http://www.nerc.gov.ua/index.php?id=20846) на водопостачання становлять **5,39 грн/м****3**, а на водовідведення – **5,41 грн/м****3**. [Для багатоквартирних будинків](http://www.nerc.gov.ua/index.php?id=20847) нинішня ціна за водопостачання – **7,00 грн/м****3**, а за водовідведення – **6,97 грн/м****3**. Вказані суми наведені вже з урахуванням сплати податку на додану вартість (ПДВ).

Як [повідомляє](http://www.epravda.com.ua/news/2017/01/26/618905/) «Економічна правда» із посиланням на НКРЕКП, рішення про підняття цін комісія схвалила **25 січня** під час свого засідання. Документи стосуються 54 компаній в Україні, які надають послуги водопостачання та водовідведення. Окрім іншого, передбачене також зростання тарифів для оптових споживачів.
