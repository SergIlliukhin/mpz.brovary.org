---
title: "Чи закуповувати роботи та послуги на \"Прозорро\", 4 серпня вирішать броварські депутати"
date: 2016-07-13
categories: 
  - "vlada"
  - "novyny"
tags: 
  - "prozorro"
  - "brovary"
  - "zakupivli"
  - "novini"
  - "oleg-berestoviy"
  - "porig"
  - "proekt-rishennya"
  - "sesiya-miskrady"
---

**Відділи та управління Броварської міської ради, її комунальні заклади та підприємства при закупівлях мають користуватися електронною системою «****[Prozorro](https://mpz.brovary.org/systema-prozorro-yak-bez-vidkativ-zaroblyaty-na-derzhavnomu-tenderi/)». Такі є вимоги закону, так вирішила і місцева влада. Проте процес можна і треба вдосконалити, вважає місцевий депутат Олег Берестовий, який розробив та подав [проект рішення](http://brovary.kiev.ua/proekt-r%D1%96shen-m%D1%96sko%D1%97-radi-pro-vprovadzhennya-sistemi-elektronnikh-zakup%D1%96vel-ta-zabezpechennya-prozor) міськради,** **відповідно до якого установи можуть зобов’язати закуповувати товари та послуги і замовляти роботи на суму від 3 тисяч гривень.** **На сьогодні цей поріг значно вищий. Більше того - для замовлення робіт і послуг узагалі відсутній - без жодних обов'язків замовляти через «**Prozorro»**. А це створює неконтрольований простір для корупції.**

Слід зазначити, що цьогоріч поетапно набирає чинності закон «Про публічні закупівлі». Документ зобов’язує здійснювати закупівлі товарів та послуг через «Prozorro» на суму, що дорівнює або перевищує **200 тис. грн.** А замовлення робіт – від **1,5 млн. грн.** та більше. Для місцевих органів цей закон стає чинним вже 1 серпня.

Водночас, на рівні місцевих рад існує практика запровадження значно нижчого порогу для закупівель. **Олег Берестовий** також вказує на відповідні рекомендації Кабінету Міністрів України та зазначає: чим менший поріг, тим кращі умови для створення конкурентного середовища та запобігання проявам корупції у сфері закупівель.

\[caption id="attachment\_53606" align="aligncenter" width="600"\][![Непрозоре Prozorro в Броварах, або #ТребаПоважатиВибірЛюдей](https://mpz.brovary.org/wp-content/uploads/2016/03/neprozore-prozorro-v-brovarah-ab.jpg)](https://mpz.brovary.org/wp-content/uploads/2016/03/neprozore-prozorro-v-brovarah-ab.jpg) Олег Берестовий\[/caption\]

Відпочатку запровадження «Prozorro» у Броварах такий поріг становив **3 тис. грн.** Своїм [розпорядженням](http://brovary.kiev.ua/rozporyadzhennya-m%D1%96skogo-golovi-v%D1%96d-04022016-%E2%84%96-26-od-pro-vprovadzhennya-ta-ekspluatats%D1%96yu-v-m%D1%96st%D1%96-br) від 4 лютого його встановив міський голова **Ігор Сапожко**. Однак, вже за декілька тижнів новим [розпорядженням](http://docs.brovary.org/p34808/24.02.2016/41) від 24 лютого поріг підняли до **5 тис. грн.** А у квітні – [збільшили](http://brovary.kiev.ua/rozporyadzhennya-m%D1%96skogo-golovi-v%D1%96d-05042015%E2%84%9679-odpro-vnesennya-zm%D1%96n-v-dodatok-rozporyadzhennya-m%D1%96sk) аж до **50 тис. грн.**

Примітно, що вказане регулювання порогів спочатку стосувалося лише закупівлі товарів і послуг. А зі змінами від 24 лютого – тільки придбання товарів. Тому для замовлення робіт і послуг на будь-яку суму і далі можна було не послуговуватись системою «Prozorro».

Більше того, у квітні в. о. міського голови **Григорій Голубовський** офіційно відповів: електронну систему [не будуть використовувати для замовлення робіт чи послуг](https://mpz.brovary.org/brovarska-meriya-ne-hoche-kupuvaty-poslugy-cherez-systemu-prozorro/). Вказана причина – нібито неузгодженість такої норми із законодавством про публічні закупівлі.

[![12963770_982267271860634_2494774127548559178_n](https://mpz.brovary.org/wp-content/uploads/2016/04/12963770_982267271860634_2494774127548559178_n.jpg)](https://mpz.brovary.org/wp-content/uploads/2016/04/12963770_982267271860634_2494774127548559178_n.jpg)

Як ідеться в [проекті рішення](http://brovary.kiev.ua/proekt-r%D1%96shen-m%D1%96sko%D1%97-radi-pro-vprovadzhennya-sistemi-elektronnikh-zakup%D1%96vel-ta-zabezpechennya-prozor) від Олега Берестового, у разі ухвалення **і товари, і послуги, і роботи** обов’язково замовлятимуть через «Prozorro», якщо вартість закупівлі більша за 3 тис. грн. Але головне, що тендери на проведення робіт (ремонти доріг, будівництво тощо) відтепер будуть проводитися публічно через електронну систему, як того вимагають рекомендації Кабміну та закону «Про публічні закупівлі».

Окрім того, депутат пояснює, чому зареєстрував такий документ. _"Такі рішення може приймати і голова своїм розпорядженням, але на численні звернення мер не реагував. На власний розсуд в десять разів підняв низовий поріг використання електронної системи, тим самим нівелювавши взагалі саме її застосування. Для того, щоби мер і надалі не змінював правила використання "Прозорро", на себе відповідальність мають взяти депутати, до чого я їх і закликаю",_ - вважає депутат.

> Нагадаємо, чергова сесія Броварської міської ради [розпочне роботу](https://mpz.brovary.org/anons-4-serpnya-vidbudetsya-chergova-sesiya-brovarskoyi-miskoyi-rady/) **4 серпня о 10:00**. Проект рішення «Про впровадження системи електронних закупівель та забезпечення прозорості і відкритості процедури закупівель» винесений на розгляд під **№ 46**.
