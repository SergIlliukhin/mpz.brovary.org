---
title: "«Пан Мудрість» і «Музика перемоги»: програма заходів від міськради до 8 і 9 травня"
date: 2015-05-05
author: 
  username: "pravoZnaty"
  display_name: "Маєш право знати"
categories: 
  - "announce"
  - "brovary"
tags: 
  - "9-travnya"
  - "brovary"
  - "vibir-redaktsiyi"
  - "den-peremogi"
  - "novini"
  - "plan-zahodiv"
  - "svyatkovosti"
---

**[![nw_2](https://mpz.brovary.org/wp-content/uploads/2015/05/nw_2.png)](https://mpz.brovary.org/wp-content/uploads/2015/05/nw_2.png)У Броварах 9 травня традиційного урочистого параду з покладанням квітів не буде. Святковості обмежаться лише мітингом біля пам'ятника загиблим броварчанам. Основні культурні заходи в нашому місті відбудуться напередодні - 8 травня. Про це журналісту "Маєш право знати" повідомили у міському відділі культури. А от спортивне життя Броварів 9 травня буде значно насиченішим, ніж зазвичай.**

Відповідно до Указу Президента України «Про заходи з відзначення у 2015 році 70-ї річниці Перемоги над нацизмом у Європі та 70-ї річниці завершення Другої світової війни» **8 травня** в Україні запроваджується нова пам'ятна дата – **День пам'яті та примирення**. Ця дата встановлюється для «_вшанування подвигу українського народу, його визначного внеску у перемогу Антигітлерівської коаліції у Другій світовій війні, висловлення поваги усім борцям проти нацизму, увічнення пам’яті про загиблих_». 8 травня в країні вшановуватимуть воїнів, «_жертв війни, воєнних злочинів, депортацій та злочинів проти людяності, скоєних у роки війни_».

Як розповіли працівники відділу культури, **8 травня** **о** **10:00** в МКЦ «Прометей» розпочнеться концерт для ветеранів «**Дорогі мої батьки**». Святковості продовжаться конкурсом чоловічої краси та мудрості **«Пан Мудрість»**, який в МКЦ  заплановано на **14:00**. О **10:30** у Броварській  міській бібліотеці стартує інформаційна бесіда "**День пам'яті і примирення**".  На цьому культурні заходи робочого дня 8 травня і завершаться.

**9 травня**  буде значно насиченішим, у першу чергу, на спортивні події.

\[table\]

| **9:00 –** благодійний футбольний турнір із нагоди 10-річчя молодіжної організації FBF | стадіон ЗОШ №7 |
| --- | --- |
| **10:00** – мітинг біля пам'ятника загиблим броварчанам | вул. Кірова |
| **10:30 –** відкритий чемпіонат м. Бровари з волейболу | ЗОШ № 7 |
| **12:00** –  кубок м. Бровари з футболу серед ветеранів | стадіон  «Спартак» |
| **12:00 –**  змагання з велотуризму | парк «Перемога» |
| **12:00** – відкритий чемпіонат із пауерліфтингу | спорткомплекс «Металург» |
| **15:00** – змагання з шахів серед ветеранів | шаховий майданчик  (парк «Перемога») |

\[/table\]

Крім того, на [сайті відділу культури](http://www.kulturabr.kiev.ua/) Броварської міськради зазначено, що до 8 та 9 травня у Броварах відбудуться й інші заходи. Так, у міському краєзнавчому музеї проходитимуть оглядові та тематичні екскурсії, присвячені відзначенню Дня пам’яті та примирення 8 травня та Дню Перемоги 9 травня, а також триватиме експозиція зали Пам’яті про події Другої Світової війни на території Броварів та Броварщини. **7 травня** у броварській бібліотеці для дітей відбуватиметься "презентація інформ-кейсів: «Броварщина в роки Другої Світової війни»: Марія Лагунова, а у дитячій Школі мистецтв **7 травня** пройде лекція-концерт «Музика Перемоги», присвячена 70-річчю з Дня Перемоги над нацизмом у Другій Світовій війні.

Нагадаємо, минулого року [на вимогу активної громадськості](https://mpz.brovary.org/narodna-rada-zasteregla-vladu-brovariv-vid-mozhlivih-provokatsiy-9-go-travnya/) броварська влада [погодилась обмежити офіційні заходи масового характеру](https://mpz.brovary.org/9-travnya-u-brovarah-obmezhatsya-vshanuvannyam-pam-yati-zagiblih/) під час відзначення 69-ої річниці завершення Другої світової війни. Відповідно не було ні традиційного “живого коридору” та ходи ветеранів, ні святкового концерту. 9 травня біля пам’ятника загиблим броварчанам відбувся молебень за жертвами Війни – «Молитва за мир» та церемонія покладання квітів за участю героїв війни та громади міста.
