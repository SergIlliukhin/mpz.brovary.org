---
title: "Броварська міська рада заборонила відеозапис сесії 20.10.2011"
date: 2011-11-12
author: 
  username: "pravoZnaty"
  display_name: "Маєш право знати"
tags: 
  - "miska-rada"
  - "novini"
  - "rizanenko"
---

![](https://mpz.brovary.org/wp-content/uploads/2011/11/Rada20102011.jpg "Rada20102011")20.10.2011 р. Броварська міськрада проголосувала проти відеозйомки сесійного засідання, яку здійснював один з депутатів. Цей депутат з'ясував, що муніципальний телеканал не зберігає відеоархіву з сесій, і вирішив самостійно проводити зйомку **відкритого** пленарного засідання.<!--more-->

Помітивши зйомку, голова Фракції регіонів у міськраді запропнував заборонити йому це робити, бо начебто це порушує права інших депутатів, які не хочуть, щоб їх знімали (у залі в цей час знімав відеосюжет муніципальний канал), і головуючий поставив дану пропозицію на голосування. Попри те, що депутат-ініціатор відеозйомки зачитав присутнім норми законів та регламенту про принцип гласності та відкритості і про права депутата, лише 6 народних обранців із 35 не проголосували за заборону знімати.

Звісно, навіть після прийняття такого рішення, депутат не погодився вимкнути камеру. Тоді до залу зайшов заступник начальника міліції і став наполягати, щоб депутат вимкнув камеру. Звісно, той знову відмовився. Після цього головуючий оголосив 5-хвилинну перерву, після якої депутати продовжили роботу, ...а перед об'єктивом камери тишком-нишком стала невідома особа, яка пробувала перешкоджати проведенню зйомки. Спочатку на прохання депутата назватись, ця невідома особа не відреагувала, але потім таки сказала, хто він. Виявилось, що це працівник спецвідділу по благоустрою міста. Попри звернення депутата не перешкоджати здійсненню його депутатської діяльності, працівник спецвідділу простояв перед камерою кілька годин - до завершення сесії.

Це феєричне відео можна переглянути на нашому сайті тут: [Міська Рада 20.10.2011](https://mpz.brovary.org/novini/video-14-te-sesijne-zasidannya-brovarskoji-miskoji-rady/ "ВІДЕО: 14-те сесійне засідання Броварської міської ради") Ми хочемо, щоб броварчани знали, як їхні обранці ставляться до принципу гласності, до права громадськості знати, що відбувається у сесійній залі за зачиненими дверима і які саме рішення депутати намагаються приховати від камери, а по суті від нас з вами. А рішень таких на цій сесії (та власне і на попередніх теж) вистачало. Але про ці рішення треба писати окремі статті та знімати окремі сюжети (і про дерибан земель радіопередавального центру, і про передачу в оренду земель у центрі міста без проведення аукціонів , і ще багато-багато іншого, що цей депутатський корпус вже встиг наприймати за перший рік своїх повноважень).
