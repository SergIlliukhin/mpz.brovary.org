---
title: "Поліція: оперативні дані за минулий тиждень та загибель хлопця на броварському вокзалі"
date: 2017-03-06
categories: 
  - "brovary"
  - "novyny"
tags: 
  - "brovary"
  - "brovarskyj-viddil-natspolitsiyi"
  - "zagibel"
  - "novini"
  - "operatyvna-informatsiya"
  - "pravoporushennya"
---

**Броварський відділ поліції [оприлюднив](https://www.facebook.com/510510379159575/photos/a.512735565603723.1073741828.510510379159575/595642847312994/?type=3) оперативну інформацію про кількість кримінальних правопорушень та дорожньо-транспортних пригод по місту Бровари за останній тиждень. Також сьогодні з'явилося повідомлення про загибель 26-річного хлопця під поїздом на вокзалі у Броварах.**

Як зазначається в повідомленні на офіційній сторінці Броварського відділу ГУ Нацполіції в Київській області у FB, за період **з 25 лютого по 3 березня** до поліції надійшло **302** заяви та повідомлень про правопорушення від громадян, з них **28** – з ознаками кримінальних:

- тілесні ушкодження – 6,
- крадіжки майна громадян – 7,
- грабіж – 1,
- шахрайство – 4,
- сутенерство або втягнення особи в заняття проституцією – 7;
- незаконне зберігання наркотиків - 2;
- ухилення від покарання, пов’язаного з позбавленням волі - 1;
- раптових смертей – 12,
- ДТП (без травмованих) – 14.

В порівнянні з [попередньою](https://mpz.brovary.org/operatyvna-informatsiya-za-lyutyj-u-brovarah-ta-rajoni-politsiya/) оперативною інформацією, знизилися показники крадіжок майна та ДТП.

Нагадаємо, що в кінці лютого Броварська міська прокуратура повідомляла про [викриття](https://mpz.brovary.org/pravoohorontsi-vykryly-u-brovarah-sklad-z-pidrobnymy-elitnymy-spyrtnymy-napoyamy/) у Броварах складу з підробними елітними спиртними напоями.

Також, за [інформацією](https://kv.npu.gov.ua/uk/publish/article/233243) офіційного сайту Нацполіції Київської області, вчора, **5 березня**, на броварському залізничному вокзалі, пасажирський поїзд смертельно травмував 26-річного жителя Полтавської області. Обставини трагедії з’ясовує слідство, але очевидці повідомили, що хлопець умисно йшов по залізничній колії назустріч поїзду.

Нещодавно, 22 лютого, внаслідок порушення перетину залізничних колій у невстановленому місці, на броварському залізничному вокзалі також була смертельно [травмована](https://mpz.brovary.org/u-brovarah-zhinka-zagynula-pid-poyizdom/) жінка.

Правоохоронці повідомляють, що до них можна звертатися за номером спецлінії **«102»** або за телефонами чергової частини Броварського відділу поліції: **(04594) 5-34-04, 4-04-80.**
