---
title: "Броварчани більше не зможуть отримувати пенсії у «Промінвестбанк»"
date: 2017-04-03
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "novini"
  - "pensiyi"
  - "prominvestbank"
coverImage: "wp-content/uploads/2017/04/Bezymyannyj.png"
---

**«Із 1 квітня Пенсійний фонд у місті Бровари припинив фінансування банку, де є російський капітал», - повідомила на оперативній нараді у міськраді 3 квітня начальниця управління Пенсійного  фонду в м. Бровари Лідія Сенько.**

За інформацією **Лідії Сенько**, у Броварах понад **900** мешканців, які отримують пенсію у ПАТ «Промінвестбанк». Однак у квітні отримати там кошти вони вже не зможуть: гроші автоматично переведено в поштове відділення. Тим, хто не хоче очікувати, допоки пенсію принесе листоноша, варто відкрити рахунки в іншому банку та написати заяву в Пенсійний фонд, повідомила начальниця.

Нагадаємо, що **15 березня 2017 року** Петро Порошенко [увів у дію](http://www.epravda.com.ua/publications/2017/03/17/622753/) рішення Ради Нацбезпеки і оборони України «Про застосування персональних спеціальних економічних та інших обмежувальних заходів (санкцій)» щодо низки юридичних осіб. Нацбанк і Служба безпеки проаналізували діяльність російських банків та запропонували  ввести санкції щодо 5 українських банків із російським державним капіталом, серед яких і ПАТ «Промінвестбанк». Номінальний власник  ПАТ -  «Внєшекономбанк», РФ - 99,7%. Згідно із санкціями, банкам  заборонено будь-які фінансові операції на користь материнських структур. Однак у  НБУ вважають, що санкції не завадять  визначеним банкам розраховуватися з українськими вкладниками та обслуговувати вітчизняних клієнтів.
