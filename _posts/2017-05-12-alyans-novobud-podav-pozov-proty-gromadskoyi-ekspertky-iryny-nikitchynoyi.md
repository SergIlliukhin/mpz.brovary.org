---
title: "\"Альянс-Новобуд\" подав позов проти громадської експертки Ірини Нікітчиної"
date: 2017-05-12
categories: 
  - "hromada"
  - "novyny"
tags: 
  - "alyans-novobud"
  - "brovary"
  - "vibir-redaktsiyi"
  - "vyrubka-lisu"
  - "gromadski-obgovorennya"
  - "zabudovnik"
  - "memorandum"
  - "nikitchyna"
  - "novini"
  - "pozov"
  - "unian"
---

**Вже пройшло майже півроку, як відбулися [громадські слухання](https://mpz.brovary.org/u-brovarah-vidbulysya-gromadski-sluhannya-adminresurs-peremig-foto/), де більшістю голосів було вирішено не зупиняти будівництво чергового житлового комплексу від компанії "Альянс Новобуд". І хоча проти будівництва виступала [частина громади](https://mpz.brovary.org/brovarchany-protestuyut-proty-budivnytstva-na-symonenka-chornovola-znesly-ogorozhu-foto/) та [депутатського корпусу](https://mpz.brovary.org/brovarskyh-deputativ-na-sesiyi-prosyly-zberegty-lis-foto/), сосни на місці лісопаркової зони було [вирубано](https://mpz.brovary.org/zeleni-krasuni-sosny-na-symonenka-vse-zh-spylyaly-foto-video/), а із забудовником підписано меморандум. Але відголоски цих подій мають продовження й сьогодні. Нещодавно на своїй сторінці у FB громадська активістка та експертка з питань забудов Ірина Нікітчина [оприлюднила](https://www.facebook.com/profile.php?id=100008920808835&fref=ts) інформацію про судовий позов, який був поданий на неї забудовником ТОВ "Альянс-Новобуд". Справа стосується захисту ділової репутації, яку забудовник вважає постраждалою під час [прес-конференції](https://mpz.brovary.org/brovarchany-daly-pres-konferentsiyu-v-unian-shhodo-vyrubky-derev-v-misti/) в інформаційному агенстві УНІАН, що її давали активісти. Судове засідання призначено на 17 травня.**

![](https://mpz.brovary.org/wp-content/uploads/2017/05/Nikitchina_sud2.jpg)

![](https://mpz.brovary.org/wp-content/uploads/2017/05/Nikitchina_sud.jpg)

Як прокоментувала нашому виданню **Ірина Нікітчина**, про суд вона довідалась лише через 5 місяців після відкриття провадження за позовною заявою: _"Мені зателефонувала помічниця судді Дніпровського міськрайонного суду Києва 30 березня та повідомила, що я є Відповідачем у справі “Про захист ділової репутації юридичної особи”. Про предмет звинувачення довідалась лише 4 квітня, коли навідалася у поштове відділення, де мене чекала судова повістка, прострочена на два тижні. Звинувачення використало мій виступ на прес-конференції в інформаційному агенстві УНІАН, що проходила за ініціативи громадських активістів 13.10.16"._

![](https://mpz.brovary.org/wp-content/uploads/2017/05/Nikitchina_sud3.jpg)

_"Деталі за позовом я оприлюдню пізніше,_ \- каже активістка, - _а зараз хотілося б зупинитися на інших моментах. Як так сталося, що судова повістка мене не знайшла в Броварах? Тут окреме “дякую” потрібно сказати Укрпошті, яка не приносила повідомлень за адресою мого проживання. Ніхто не намагався вручити мені повістку ні в руки, ні в пощтову скриньку, ні зателефонувати. Це просто шито білими нитками, адже в листопаді-грудні я, як ніколи, постійно була в публічному просторі"._

_"Для наочності наведу хронологію подій від моменту відкриття до дати першого суду",_ \- продовжує вона.

> _**7 листопада** - відкриття провадження;_
> 
> _**11 листопада** - заключна робоча зустріч по Меморандуму з забудовником ТОВ “Альянс Новобуд”;_
> 
> _**18 листопада** - робоче засідання по підготовці громадських слухань;_
> 
> _**2 грудня -** на земельній комісії інформую присутніх про самочинну забудову “Альянс Новобудом” території, призначеної для будівництва дитячого садочку на 220 місць;_
> 
> _**12 грудня –** 1-ше засідання оргкомітету по підготовці громадських слухань;_
> 
> _**15 грудня** - виступаю на сесії міської ради щодо самочинної забудови “Альянс Новобудом” території, призначеної для будівництва дитячого садочку на 220 місць;_
> 
> _**16 грудня –** 2-ге засідання оргкомітету по підготовці громадських слухань;_
> 
> _**19 грудня** \- зустріч в кабінеті секретаря міськради з питання організації запрошень на громадські слухання;_
> 
> _**20 грудня –** дата першого суду, який не відбувся в Броварському міськрайонному суді._

_"Тепер постає питання: в чому був зацікавлений забудовник? У всякому разі не в як найшвидшому спростуванні інформації, яка нібито нанесла шкоду його репутації. Тактика була в тому, щоби провести судове засідання без Відповідача. Але та обставина, що не дала багатьом мешканцям "Зеленого кварталу" та "Лісового кварталу" взяти участь в громадських слуханнях, а саме відсутність броварської реєстрації, несподівано спрацювала на мою користь. По закону, якщо суд не відбувся через відсутність сторін, то справа перенаправляється за підсудністю з Броварського міськрайонного суду Київської області до Дніпровського районного суду м.Києва за місцем моєї реєстрації. Там **17 травня** відбудеться перше судове засідання по розгляду справи",_ \- каже жінка.

\[caption id="attachment\_69665" align="aligncenter" width="600"\]![](https://mpz.brovary.org/wp-content/uploads/2017/04/Nikitchyna.jpg) Ірина Нікітчина виступає на сесії щодо захисту парку "Сосновий"\[/caption\]

_"До засідання суду не можу коментувати вимоги позовної заяви та висловлювати свої заперечення. Але зазначу, що від ТОВ "Альянс Новобуд" неодноразово лунали погрози та залякування судовими позовами до інших членів команди ДемАльянсу - Андрія Саука та Сергія Іллюхіна, також спричинені їхньою активною громадянською позицією під час захисту лісових насаджень на місці запланованого будівництва на розі вулиць Василя Симоненка - В’ячеслава Чорновола. Впевнена, що метою позову стало показове переслідування громадських активістів та дискредитація мене, як громадського експерта з питань містобудування. За дорученням громади я не раз виступала основним спікером на різноманітних заходах та продовжую стояти на захисті прав мешканців на досконале міське середовище",_ \- резюмує Ірина Нікітчина.

**Фото - "Маєш право знати" та зі сторінки Ірини Нікітчиної у FB**
