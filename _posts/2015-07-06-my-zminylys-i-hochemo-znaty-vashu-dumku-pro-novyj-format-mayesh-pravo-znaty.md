---
title: "Ми змінились - і хочемо знати Вашу думку про новий формат \"Маєш право знати\""
date: 2015-07-06
author: 
  username: "aleechka"
  display_name: "Аліна Дяченко"
categories: 
  - "kolonka-avtora"
tags: 
  - "brovary"
  - "zminy"
  - "komanda"
  - "mayesh-pravo-znati"
  - "noviy-dizayn"
  - "format"
---

**Минуло трохи більше місяця, як на "Маєш право знати" відбулись суттєві зміни: [ми оновили дизайн сайту та формат нашого видання](https://mpz.brovary.org/noviy-dizayn-mayesh-pravo-znati-pershiy-krok-do-zmin/). Тепер наш головний фокус - це новини та події, які стаються у Броварах. Щодня наші редактори та журналісти "моніторять" офіційні джерела інформації (міськрада, міліції, патрульна служба) та фейсбук-спільноти громадських організацій, щоб у підсумку дати читачу загальну картину медіадня у нашому місті та анонси найцікавіших подій. Від наших постійних читачів, друзів та знайомих ми чули різні відгуки про ці зміни. Тепер же ми хочемо запитати думку всіх наших читачів і будемо дуже вдячні за ваші коментарі під цією публікацією та участь в [онлайн-голосуванні](https://vk.com/pravo.znaty.brovary?w=wall-33385818_8664). Пишіть, що вам подобається, що не подобається, чого не вистачає, а що навпаки – ми робимо дуже вдало.**

Як і раніше, ми тримаємо руку на пульсі життя активних спільнот та організацій, які діють у нашому місті, інформуємо про цікаві ініціативи та проекти броварчан, безкоштовні освітні заходи та зустрічі з відомими людьми, круглі столи та засідання робочих груп, рейди активістів та результати "громадських інспекцій". Анонси та репортажі з таких подій - основа нашого видання, адже саме це відповідає [нашій місії](https://mpz.brovary.org/about/) - "надихнути броварчан бути активними та діяти". При цьому ми також інформуємо про надзвичайні події, які стаються у нашому місті - ДТП, пожежі, крадіжки, пограбування та результати роботи правоохоронних органів, коли вони є. А ще - передруковуємо важливі оголошення від органів влади - про громадські обговорення, анонси сесій міськради, вільні комунальні приміщення тощо.

[![v1](https://mpz.brovary.org/wp-content/uploads/2015/07/v1.jpg)](https://mpz.brovary.org/wp-content/uploads/2015/07/v1.jpg)

Нам важливо зібрати й узагальнити на одному ресурсі усі важливі повідомлення та новини, які стосуються нашого міста - щоб читач не витрачав на це свій час та зусилля. Завдяки нашим новаціям кількість публікацій на нашому сайті виросла майже вдвічі - з **50-60** статей в середньому на місяць до **112** публікацій у червні. Відвідуваність у першому місяці літа теж була чимала - понад **23 000** унікальних користувачів, які загалом зайшли на сайт **39 500** разів та прочитали понад **75 000** публікацій. Найбільше переглядів набрали публікації про зустріч броварчанами загиблого бійця, репортаж про випускний, повідомлення про масштабні пожежі, список вакансій від Центру зайнятості та репортажі про антиалкогольний рейд у парку "Перемога" і з концерту рок-гурту "Брутто".

А ще у нас відбулись зміни у [складі редакції](https://mpz.brovary.org/about/). Наші зіркові автори - **Андрій Качор** і **Тарас Шако** - перейшли у новий проект: тепер вони створюють омріяне "[Броварське Громадське Телебачення](https://mpz.brovary.org/hromadskebro-narodzhene-u-vogni-nove-brovarske-telebachennya-foto-video/)". Натомість до нашої редакторської команди долучився **Дмитро Карпій**, а до журналістської братії - досвідчений репортер **Олексій Комаровський** та молода кореспондентка **Ольга Лещик**. А ось **Вікторія Оникієнко**, користуючись літніми канікулами, поєднує і роботу на телебаченні, і написання статей для "МПЗ".

> Усі ми хочемо робити якісний інформаційний продукт, який буде цікавим та значимим для броварчан, а тому закликаємо наших читачів висловити свою думку про "Маєш право знати" - тут у коментарях, або в [онлайн-голосуванні](https://vk.com/pravo.znaty.brovary?w=wall-33385818_8664). Що вам подобається, що не подобається, чого не вистачає, а що навпаки - ми робимо дуже вдало - пишіть, нам цікаві ваші відгуки та пропозиції ;-)
