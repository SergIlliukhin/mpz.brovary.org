---
title: "Перевірка броварських ринків: на «Ниві» - обважують і обраховують, на «Пекарні» - антисанітарія"
date: 2017-06-27
author: 
  username: "yschenko"
  display_name: "Ірина Ющенко"
categories: 
  - "brovary"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "mykola-zagumennyj"
  - "novini"
  - "rinok-niva"
  - "rynok-na-pekarni"
  - "rynok-na-torgmashi"
  - "spetsviddil-z-blagoustroyu"
coverImage: "wp-content/uploads/2017/06/13Pekarnya.jpg"
---

**Результати останньої перевірки броварських ринків, проведеної робочою групою від міської влади у травні, засвідчили: із введенням мораторію на перевірки недобросовісні продавці взагалі «розпоясалися». Покупців не лише обважують, а й обраховують, підприємці порушують температурні режими товару й «товарне сусідство», не мають документів на продукцію. Біля ринків, особливо на центральному «Нива», продовжує процвітати стихійна торгівля, а позаяк у місті не створено комунального ринку, люди змушені торгувати і вздовж  вулиць. На Пекарні базар узагалі не відповідає вимогам ветеринарно-****санітарних правил і підпадає під закриття. Однак діє. Хто ж винен та що робити – з’ясовували наші журналісти.**

У Броварах діє **4** ринки та один торгівельний майданчик.

Центральний  ринок – «Нива» на  вул. Героїв Небесної Сотні, 4

[![](https://mpz.brovary.org/wp-content/uploads/2017/06/1Nyva.jpg)](https://mpz.brovary.org/wp-content/uploads/2017/06/1Nyva.jpg)

Торгівельний майданчик  від ТОВ «Нива» на вул. Київська, 161 (Розвилка)

[![](https://mpz.brovary.org/wp-content/uploads/2017/06/2Rozvylka.jpg)](https://mpz.brovary.org/wp-content/uploads/2017/06/2Rozvylka.jpg)

Ринок  «На Київській»  ТОВ "СБС" на вул. Короленка, 72

[![](https://mpz.brovary.org/wp-content/uploads/2017/06/5-Korolenka.jpg)](https://mpz.brovary.org/wp-content/uploads/2017/06/5-Korolenka.jpg)

Ринок  на Пекарні ТОВ «Вектор-2002» ДП “Самшит” по вул. Ярмарковій, 2

[![](https://mpz.brovary.org/wp-content/uploads/2017/06/6Pekarnya.jpg)](https://mpz.brovary.org/wp-content/uploads/2017/06/6Pekarnya.jpg)

Ринок на Торгмаші ТОВ "Санбор" на вул. Сергія Москаленка, 16

[![](https://mpz.brovary.org/wp-content/uploads/2017/06/1Torgmash.jpg)](https://mpz.brovary.org/wp-content/uploads/2017/06/1Torgmash.jpg)

Згідно з даними Броварської ОДПІ, у І кварталі 2017 р. ринками  до міського бюджету сплачено **300,3 тис грн**, що на **22%** більше, ніж за аналогічний період минулого року.

Як розповів нашим журналістам начальник управління економіки **Микола Загуменний**, згідно розпорядження міського голови від **26.04.17** «Про утворення робочої групи по проведенню обстеження ринків міста», робочою групою, до якої увійшли спеціалісти управління Держпродспоживслужби в Броварському районі, управління економіки міської ради, спецвідділу контролю за станом благоустрою та зовнішнім дизайном міста, **в травні 2017 року проводилися обстеження ринків міста**. За результатами перевірки складено **9** протоколів про адміністративні правопорушення. З них **один** – на ринку на Короленка за продаж пива без ліцензії,  **8 -** на ринку «Нива».

**Ринок «Нива»**

Найбільше зауважень у комісії до діяльності центрального ринку «Нива», на якому орендують торгівельні місця **234** підприємці. Саме там, за висновками комісії, входи найбільше захаращені хаотично встановленими лотками, деякі підприємці реалізують продукцію без відповідних документів, у рядах із сільськогосподарською продукцією, продуктами харчування продають і непродовольчі товари - тобто,  немає зонування. А підприємці, які торгують у ринку по договорах оренди, водночас реалізують молочні продукти, ковбасні вироби, свіже м’ясо за межами ринку без дотримання санітарних норм – викладають продукцію на підставних ящиках, цим самим спричиняють і стихійну торгівлю та перешкоджають руху покупців.

Нарікання в комісії і на неякісне прибирання території ринку та недостатнє очищення двох сміттєвих баків від сміття та їх дезінфекція. Та найбільш поширені порушення на «Ниві» – несанкціонована торгівля, недотримання підприємцями і продавцями вимог  Закону «Про метрологію та метрологічну діяльність» – обважування та обрахування.

Директор ринку **Геннадій Байдоровцев** переконує, що з такими негативними проявами в торгівлі успішно борються. Так, каже директор, адміністрація перевіряє продавців у спосіб несподіваного візиту. Покупці ж завжди можуть проконтролювати вагу придбаного товару на контрольних вагах, розташованих біля адміністрації та у м’ясному відділі. Тих продавців, на яких поскаржилися покупці і яких адміністрація ринку спіймала на обважуванні чи обрахуванні, було звільнено, розповідає Геннадій Байдаровцев. Таких із початку року – **11** осіб. У свою чергу штраф було накладено і на приватних підприємців, у яких працювали ці продавці.

[![](https://mpz.brovary.org/wp-content/uploads/2017/06/3Nyva.jpg)](https://mpz.brovary.org/wp-content/uploads/2017/06/3Nyva.jpg)

Причиною того, що на ринку мають місце факти обважування та обрахування, директор ринку називає низьку заробітну плату продавців, що і «змушувало їх красти». Для цього теж було зроблено відповідні кроки, пояснює пан Байдоровцев: продавцям підвищено заробітну плату. Нині вона становить **200 грн** за день, плюс – відсотки від продажу. Саме гідна зарплата і стимулює продавців не красти, переконаний директор ринку. Хоча результати перевірки ринку цей факт не підтверджують.

Також на ринку «Нива» комісією зафіксована найбільша кількість несанкціонованої торгівлі. Те, як, переважно пенсіонери, продають свою продукцію біля ринку, пересічні броварчани можуть бачити щодня. Проблема в тому, каже начальник управління економіки Микола Загуменний, що бажаючих продавати багато, а місця на ринку немає. У свою чергу начальник спецвідділу з благоустрою **Олег Єжаков** вважає, що адміністрація ринку «Нива» хоча і просить допомогу в боротьбі зі стихійною торгівлею, сама ж їй і сприяє, адже стихійних торговців «обілечує». Однак Геннадій Байдоровцев категорично це заперечує. І переконує: перед ринком є зелена лінія, за яку торговці не виходять. А для всіх бажаючих реалізувати свій товар, місце на ринку є. Для цього додатково ставлять столики.

\[caption id="attachment\_71888" align="aligncenter" width="600"\][![](https://mpz.brovary.org/wp-content/uploads/2017/06/4-Nyva.jpg)](https://mpz.brovary.org/wp-content/uploads/2017/06/4-Nyva.jpg) За зелену лінію торговці "не виходять"\[/caption\]

\[caption id="attachment\_71878" align="aligncenter" width="600"\][![](https://mpz.brovary.org/wp-content/uploads/2017/06/2Nyva.jpg)](https://mpz.brovary.org/wp-content/uploads/2017/06/2Nyva.jpg) Зелена лінія заставлена ящиками\[/caption\]

Якщо ж продавець інвалід чи пенсіонер – «містове» взагалі не беруть. Для пересічного продавця «містове» складає **35** **грн**. Однак заходити в ринок вуличні продавці не поспішають. Кажуть, насправді вільного місця в ринку немає, та і торгівля на прохідному «п’ятачку» більш ефективна.

**Поліція з народом чи проти?**

Як повідомила начальниця сектору моніторингу Броварського відділу поліції **Ірина Віцелару**, контроль за порядком біля ринків покладено на патрульну поліцію та на дільничних інспекторів, за якими закріплено відповідну територію. За словами начальниці сектору, правоохоронці проводять спільні рейди з працівниками спецвідділу з благоустрою та управління економіки. Та поки у несвідомих покупців через падіння своїх доходів існуватиме попит на «дешевий» товар, доти  несвідомі продавці задовольнятимуть цю потребу. Тому кількість рейдів давно не відображає справжню кількість протоколів. Так, із початку року працівниками поліції складено усього **3** адмінпротоколи. Два - за [ч. 1 ст. 160](http://zakon2.rada.gov.ua/laws/show/80731-10/page8) «Торгівля в містах з рук на вулицях, площах, у дворах, під'їздах, скверах та в інших невстановлених місцях» [Кодексу України про адміністративні порушення](http://zakon2.rada.gov.ua/laws/show/80731-10). Це порушення  тягне за собою накладення штрафу від 1 до 7 неоподатковуваних мінімумів доходів громадян. А це – аж **17-119 грн**.  Ще один адмінпротокол складено за ч.2  ст. 160 «Торгівля з рук у невстановлених місцях промисловими товарами», що передбачає штраф від 6 до 15 неоподатковуваних мінімумів доходів громадян - **102-255 грн,** із конфіскацією предметів торгівлі. Усі 3 апдмінпротоколи стосуються торгівлі із землі на вул. Незалежності. Саме на цій - одній із головних вулиць міста, панує в торгівлі справжня анархія.

\[caption id="attachment\_71886" align="aligncenter" width="600"\][![](https://mpz.brovary.org/wp-content/uploads/2017/06/3Styhijni.jpg)](https://mpz.brovary.org/wp-content/uploads/2017/06/3Styhijni.jpg) Вул. Незалежності\[/caption\]

**Ринок на Пекарні: вбити не можна помилувати**

Ринок на Пекарні - найстаріший у місті. Йому понад півстоліття. Це єдиний ринок, де броварчани можуть придбати не лише продукти харчування та одяг, а і рослини, живих тварин, птицю, корми для сільськогосподарських тварин та ін.

[![](https://mpz.brovary.org/wp-content/uploads/2017/06/3Pekarnya.jpg)](https://mpz.brovary.org/wp-content/uploads/2017/06/3Pekarnya.jpg)

[![](https://mpz.brovary.org/wp-content/uploads/2017/06/9Pekarnya.jpg)](https://mpz.brovary.org/wp-content/uploads/2017/06/9Pekarnya.jpg)

[![](https://mpz.brovary.org/wp-content/uploads/2017/06/4Pekarnya.jpg)](https://mpz.brovary.org/wp-content/uploads/2017/06/4Pekarnya.jpg)

Працює базар лише в суботу та неділю з 7 до 12 год. Офіційно договори оренди торгівельних місць на ринку на сьогодні уклали **22** підприємці. Результати перевірки цього ринку з місяця в місяць, із року в рік незмінні: ринок не має асфальтного покриття; не створено належні умови для миття торгового інвентарю; гаряча проточна  вода відсутня;  прибирання у м’ясному павільйоні проводиться не належно; контейнери для сміття давно потребують заміни; навіси, де торгують люди, не відповідають вимогам ветеринарно-санітарних правил; торгівля здійснюється в примітивних умовах без медогляду, а контроль за торгівлею живими тваринами та птицею взагалі  відсутній; туалет – «радянського» зразка.

[![](https://mpz.brovary.org/wp-content/uploads/2017/06/12Pekarnya.jpg)](https://mpz.brovary.org/wp-content/uploads/2017/06/12Pekarnya.jpg)

[![](https://mpz.brovary.org/wp-content/uploads/2017/06/11Pekarnya.jpg)](https://mpz.brovary.org/wp-content/uploads/2017/06/11Pekarnya.jpg)

Директорка ринку **Любов Брелінська** тільки розводить руками: 80% приміщень на ринку простіше знести і побудувати спочатку, ніж ремонтувати. Особливої заміни потребують торгові столи.

[![](https://mpz.brovary.org/wp-content/uploads/2017/06/14Pekarnya.jpg)](https://mpz.brovary.org/wp-content/uploads/2017/06/14Pekarnya.jpg)

[![](https://mpz.brovary.org/wp-content/uploads/2017/06/2Pekarnya.jpg)](https://mpz.brovary.org/wp-content/uploads/2017/06/2Pekarnya.jpg)

Однак  робити  капітальний  ремонт чи будувати новий  ринок  - немає за що, каже директорка, адже працює базар тільки 2 дні, «містове» коштує **20-40 грн,** у залежності від типу продукції, а за орендну плату землі, а це понад 1 га, власник ринку  сплачує місту **32 тис грн** у місяць.

Як повідомив нашим журналістам  директор ТОВ "Вектор -2002"  **Олександр Музика**, утримання ринку на сьогодні для нього справа збиткова і самотужки будівництво нового базару він не осилить, тому ще восени минулого року надав меру свої пропозиції щодо залучення інвестицій для будівництва нового ринку чи торгового центру. Однак до цього часу мер відповіді так і не надав. Натомість міськвиконком неодноразово рекомендував керівництву ринку «винайти шляхи вирішення проблеми подальшого функціонування ринку ДП «Самшит» у відповідності до вимог ветеринарно-санітарних правил». Однак, як стверджує Микола Загуменний, власник ринку не реагує.

Ще 2 роки тому міський голова провів [онлайн-опитування](https://mpz.brovary.org/sapozhko-tsikavytsya-u-brovartsiv-chy-potriben-rynok-na-pekarni/): чи потрібне розширення ринку на Пекарні? Містяни дали чітко зрозуміти: найстаріший ринок - візитівка Броварів, тому його варто спочатку впорядкувати, а не розширювати. Та його розширили, надавши в оренду ДП "Самшит" територію площі, що прилягає до ринку. На тому все і затихло. Тож, щоб найстаріший ринок у місті не закрили назавжди, Олександр Музика планує найближчим часом його закрити на реконструкцію.

\[caption id="attachment\_71893" align="aligncenter" width="600"\][![](https://mpz.brovary.org/wp-content/uploads/2017/06/5Pekarnya.jpg)](https://mpz.brovary.org/wp-content/uploads/2017/06/5Pekarnya.jpg) Базар на площі, що біля ринку\[/caption\]

[![](https://mpz.brovary.org/wp-content/uploads/2017/06/1-Pekarnya.jpg)](https://mpz.brovary.org/wp-content/uploads/2017/06/1-Pekarnya.jpg)

**Не тільки «Нива» та «Пекарня»**

Як зазначено у звіті робочї групи, немає порядку і на торгівельному майданчику ФОП «Нива», на якому офіційно працює **18** підприємців: _«торговельний майданчик має дуже незадовільний стан: територія забруднена, захаращена різноманітними предметами, інформаційний стенд забруднений, покрито корозією, нормативно-законодавчі акти не поновлено»._ Окрім цього, у кількох торгових точках підприємці здійснюють продаж без жодного документа, а територія перед входом потребує ремонту.

[![](https://mpz.brovary.org/wp-content/uploads/2017/06/1Rozvylka.jpg)](https://mpz.brovary.org/wp-content/uploads/2017/06/1Rozvylka.jpg)

[![](https://mpz.brovary.org/wp-content/uploads/2017/06/3Rozvylka.jpg)](https://mpz.brovary.org/wp-content/uploads/2017/06/3Rozvylka.jpg)

Цікаво, що до діяльності ринку на Торгмаші в комісії зауважень немає, при тому, що наші журналісти неодноразово отримували скарги від містян із приводу відсутності там туалету. Точніше, вбиральня є, але щоб отримати до неї доступ, спочатку варто її знайти, а потім ще й ключа. Та і це не гарантує, що ви туди потрапите, адже дозвіл справити свою потребу в критому ринку мають право лише тамтешні продавці.

[![](https://mpz.brovary.org/wp-content/uploads/2017/06/2Torgmash.jpg)](https://mpz.brovary.org/wp-content/uploads/2017/06/2Torgmash.jpg)

[![](https://mpz.brovary.org/wp-content/uploads/2017/06/Bezymyannyj-2.png)](https://mpz.brovary.org/wp-content/uploads/2017/06/Bezymyannyj-2.png)

\[caption id="attachment\_71891" align="aligncenter" width="600"\][![](https://mpz.brovary.org/wp-content/uploads/2017/06/4Torgmash.jpg)](https://mpz.brovary.org/wp-content/uploads/2017/06/4Torgmash.jpg) Неділя. 11 год. У туалеті бруд та сморід\[/caption\]

Саме у продавців і зберігається ключ від вбиральні. Чому така дилема – керівництво ринку нам не пояснило і спілкуватися не побажало. Продавці ж розповіли, що адміністрація ринку так вчиняє, щоб не потрапляли у вбиральню «сторонні», адже платити за прибирання немає чим.

**Усіх "стихійників" -  на комунальний ринок, якого немає?**

За інформацією Миколи Загуменного, на засіданні [виконкому **6 червня**](https://brovary-rada.gov.ua/documents/27338.html) директорам ринків "Нива" та "Самшит" вказано на недоліки,  які вони мали усунути до **15 червня** та повідомити про це міськвиконком. Правоохоронним органам доручено  активізувати  роботу по ліквідації стихійної торгівлі в місті, спецвідділу - посилити контроль за дотриманням Правил благоустрою міста. Як повідомили в управлінні економіки, на сьогодні вони не отримали інформації щодо усунення недоліків від керівництва ринку "Нива", тому вже цього тижня робоча група проведе повторне обстеження ринку. Як повідомив Олег Єжаков, за результатами перевірки спецвідділ **20** та **21 червня** проводив чергові рейди, під час яких «стихійних» торговців біля ринку "Нива" в черговий раз розганяли та конфіскували їхні столики. Натомість пропонували всім бажаючим переходити на комунальний ринок, який розпочали створювати на вул. Незалежності (навпроти колишньої «Калини»). Саме там, за словами начальника спецвідділу, і планують об’єднати всіх вуличних торговців із вул. Незалежності та Короленка.

\[caption id="attachment\_71876" align="aligncenter" width="600"\][![](https://mpz.brovary.org/wp-content/uploads/2017/06/1Styhijni.jpg)](https://mpz.brovary.org/wp-content/uploads/2017/06/1Styhijni.jpg) Тут може бути комунальний ринок\[/caption\]

\[caption id="attachment\_71881" align="aligncenter" width="600"\][![](https://mpz.brovary.org/wp-content/uploads/2017/06/2Styhijni.jpg)](https://mpz.brovary.org/wp-content/uploads/2017/06/2Styhijni.jpg) Стихійна торгівля на вул. Незалежності\[/caption\]

\[caption id="attachment\_71890" align="aligncenter" width="600"\][![](https://mpz.brovary.org/wp-content/uploads/2017/06/4Styhijni.jpg)](https://mpz.brovary.org/wp-content/uploads/2017/06/4Styhijni.jpg) Стихійна торгівля на вул. Короленка\[/caption\]

Однак, як саме розвивати комунальний ринок, у спецвідділі не знають. Нині на торгівельному майданчику лише **6** критих столиків, а продавців – удвічі більше. _«Було б добре, аби депутати написали програму щодо створення комунального ринку, а потім під неї виділили б кошти»,_ - говорить начальник спецвідділу. Та поки що бажаючих написати програму щодо розвитку комунального ринку в місті не знайшлося.

Загалом до діяльності ринків у місті більше запитань, ніж відповідей. І хоча Микола Загуменний ситуацію з ринками називає «контрольованою», та, як бачимо, налагоджувати її не поспішають ні правоохоронці, ні самі власники ринків, ні влада міста. В управлінні економіки вирішення багатьох питань у діяльності ринків бачать у вихованні в продавців культури, підприємці ж сподіваються на підтримку від мерії, а мерія очікує від підприємців усунення вказаних недоліків. Та поки що все залишається на місці.

**Фото - авторки**
