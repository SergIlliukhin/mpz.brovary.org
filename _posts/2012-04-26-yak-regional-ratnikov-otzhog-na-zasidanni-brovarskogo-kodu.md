---
title: "Як «регіонал»(?) Ратніков «отжог» на засіданні броварського КОДу"
date: 2012-04-26
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "komitet-oporu-diktaturi"
  - "ratnikov"
  - "tisk-na-zhurnalistiv"
---

[![](https://mpz.brovary.org/wp-content/uploads/2012/04/DSC_2805.jpg "DSC_2805")](https://mpz.brovary.org/wp-content/uploads/2012/04/DSC_2805.jpg)25 квітня в Броварах відбулось чергове засідання місцевого осередку Комітету Опору Диктатурі – головного об’єднання демократичних сил, котре має на меті побороти існуючий режим Януковича. Того дня броварський КОД зібрав знаних лідерів місцевих опозиційних середовищ: на засідання завітали, зокрема, Сергій Батюк, котрий представляв інтереси броварської «Батьківщини», соціалістка Тетяна Немчина, голова Комітету визволення політв’язнів Микола Коханівський, представники «Свободи», кілька учасників ГО «Гроза», а ще – колишній міський депутат, а тепер член фракції «Партії регіонів» в обласній раді Дмитро Ратніков. Головував на засіданні Павло Різаненко.

Я не буду зараз зупинятись на багатьох питаннях, які обговорювались під час засідання – це заслуговує окремого матеріалу. Проте особисто мою увагу привернула дискусія щодо присутності на цьому засіданні саме Дмитра Ратнікова.

Дмитро Геннадійович, який раніше вважався мало не головним броварським опозиціонером, сьогодні представляє інтереси Партії регіонів в Київській обласній раді, адже є членом їхньої фракції, не зважаючи на те, що водночас очолює обласний осередок Європейської партії Катеринчука. В підтвердження цього факту були повідомлення УНІАН, ця інформація протягом майже двох років [«висіла» на офіційному сайті Київської обласної ради](http://webcache.googleusercontent.com/search?q=cache:M-2qqxX1KLcJ:kor.gov.ua/node/301+&cd=3&hl=uk&ct=clnk&gl=ua) (нещодавно, до речі, її звідти прибрали).

Цей факт вже неодноразово викликав, як мінімум, певне нерозуміння інших учасників КОДу: як може «регіонал» прагнути вступити в Комітет Опору Диктатурі? Це неначе «бджоли проти меду»: ну дивно, погодьтесь , коли лояльний до Партії регіонів політик збирається боротись із режимом Януковича.

Але Дмитро Геннадійович всіляким чином намагався спростувати дану інформацію, допоки йому не був продемонстрований офіційний документ за підписом голови обласної ради, який підтверджує приналежність Ратнікова до фракції ПР в облраді.

Комедія відбулась майже відразу після цієї демонстрації. На моє зауваження, чому Ратніков заявляє про свою офіційну участь в КОДі [у власній заяві на сайті](http://ratnikov.com.ua/bodynews/380.htm), при тому, що рішення про приєднання його до КОДу сам КОД не виносив, Дмитро відреагував бурхливо:

_\-          Та ти ж сам був як мінімум в трьох партіях, Андрій! Що ти зараз розказуєш!_

Приблизно це вигукнув політик обласного ради в мою адресу, викликавши сміх в аудиторії, при тому, що протягом всього свого життя я принципово не вступав в жодну політичну партію. Тому я публічно прошу  Дмитра Ратнікова будь яким документальним чином продемонструвати докази мого членства в будь якій із зареєстрованих в Україні політичних партій, а в іншому разі – публічно вибачитись за розповсюдження брехні. Інакше людям буде складно зрозуміти, чому відомий політик починає свою виборчу кампанію з подібних безапеляційних заяв в адресу журналістів.

_P.S._

Днями планую написати аналітичний матеріал про броварський Комітет Опору Диктатурі та викласти відео «наїзду» на мене Дмитра Геннадійовича. Переконаний, що публічному політику подібного рівня необхідно бути більш зваженим у своїх реакціях.
