---
title: "Попри перешкоду акція-реквієм, присвячена Голодомору, відбулась"
date: 2013-11-25
author: 
  username: "udar"
  display_name: "УДАР"
categories: 
  - "kolonka-avtora"
tags: 
  - "brovary"
  - "golodomor"
  - "golodomor-1932-1933"
  - "otets-mihaylo"
  - "udar"
---

[![DSC_1375](https://mpz.brovary.org/wp-content/uploads/2013/11/DSC_13751.jpg)](https://mpz.brovary.org/wp-content/uploads/2013/11/DSC_13751.jpg)**Кілька десятків броварчан взяли участь в акції-реквіємі зі вшанування пам’яті жертв голодоморів в Україні у підніжжя пам’ятнику жертвам голодомору та політичним репресіям.**

Міська влада вирішила проігнорувати всеукраїнський День пам’яті, що цього річ відзначається 23 листопада, «відбувши» усі заходи днем раніше – у п’ятницю. Через це багато мешканців були дезорієнтовані, а офіційні заходи із вшанування, організовані виконкомом 22 числа, перетворилися на формальне покладання квітів із пригнаними в «добровільно-примусовому» порядку школярами. Така ось щира скорбота.

Натомість у суботу, коли пам'ять жертв вшановувала вся країна, акцію-реквієм ініціювали броварські «ударівці», водночас закликавши всіх учасників заходу відмовитись від використання будь-якої партійної символіки та політичної агітації. Мешканцям міста, котрі не забули про загальнонаціональний День скорботи, планували продемонструвати невелику експозицію з репродукцій картин на тему Голодомору та показати резонансну стрічку «Україна ХХ століття. Голодомор. Технологія геноциду». Природно, перед самим заходом його організатори сподівалися, що служителі храму, на території якого розташовано пам’ятний знак, відправлять молебень за безневинними жертвами геноциду.

[![DSC_1305](https://mpz.brovary.org/wp-content/uploads/2013/11/DSC_1305.jpg)](https://mpz.brovary.org/wp-content/uploads/2013/11/DSC_1305.jpg)

Проте настоятель храму Михайло Лесюк відпочатку був проти проведення будь-яких заходів у загальнонаціональний День пам’яті. Священник мотивував свою позицію «ідеєю єднання», згідно з якою броварчани мали підлаштовуватись під команду Сапожка, і «єднатися» з місцевими чиновниками днем раніше, а не з усією країною, яка вшановувала пам'ять закатованих предків саме 23 листопада. Утім врешті-решт настоятель храму поступився і дозволив людям провести акцію-реквієм на території церкви.

[![DSC_1348](https://mpz.brovary.org/wp-content/uploads/2013/11/DSC_1348.jpg)](https://mpz.brovary.org/wp-content/uploads/2013/11/DSC_1348.jpg)

Пом’янути мільйонів українців, що їх вбила голодом комуністична влада прийшло і старі, і молоді. Люди тримали запалені лампадки в руках протягом всього фільму, що демонструвався тут же на екрані. В стрічці розповідалося, які звірства довелося пережити українському селу під час цілеспрямованого винищення нашого народу, але особливо вражали свідчення тих, хто пережив цю трагедію.  Наприкінці заходу учасники акції-реквієму поставили лампадки до підніжжя монументу, аби вже вдома у вікні запалити свічку пам’яті, щоби ще раз згадати про геноцид, аби той ніколи більше не повторився.
