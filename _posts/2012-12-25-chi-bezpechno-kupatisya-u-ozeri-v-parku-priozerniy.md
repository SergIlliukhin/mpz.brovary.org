---
title: "Чи безпечно купатися в озері у парку «Приозерний»?"
date: 2012-12-25
tags: 
  - "brovary"
  - "vibir-redaktsiyi"
  - "kupannya"
  - "novini"
  - "ozero"
  - "park-priozerniy"
  - "pekarnya"
  - "plavannya"
  - "ses"
---

[![](https://mpz.brovary.org/wp-content/uploads/2012/12/DSC_0087.jpg)](https://mpz.brovary.org/wp-content/uploads/2012/12/DSC_0087.jpg)У нашому місті є кілька водойм, проте лише одна з них виглядає придатною для купання - озеро у парку «Приозерний», що на Пекарні. Більше того, і влітку, і взимку (зокрема на Водохреща) тут полюбляє поплавати та окунутись чимало людей, вочевидь, сподіваючись, що написи "Купатись заборонено!" на старезних та облізлих табличках втратили актуальність. То чи можна плавати у цій водоймі, чи ні, ми вирішили з'ясувати шляхом подання низки запитів.

**Влітку підстерігає небезпека**

Як повідомили нам у відповіді на перший запит, санітарно-мікробіологічна лабораторія ДЗ «Броварська райСЕС» ще влітку цього року двічі провела дослідження води на предмет відповідності нормативам для місць купання за мікробіологічними показниками.

Згідно із результатами дослідження проб від 21 червня, при температурі 22 та 37 градусів за цельсієм показники на МАФАМ (мезофільні аеробні та факультативно-анаеробні мікроорганізми) та на КІ ЛПК (колі-індекс лактопозитивих кишкових паличок) перевищували допустимі. Зокрема, відповідно до чинного в Україні держстандарту [ГОСТ 17.1.5.02-80](http://www.docload.ru/Basesdoc/21/21074/index.htm), показник для купання на кількість ЛПК **перевищений у 240 разів**. Останній показник для плавання на човнах та заняття човнярсько-парусним спортом перевищено відповідно у 24 рази.

[![](https://mpz.brovary.org/wp-content/uploads/2012/12/DSC_0085.jpg)](https://mpz.brovary.org/wp-content/uploads/2012/12/DSC_0085.jpg)

При повторному відборі води 13 серпня ситуація з якістю води не змінилась. Значно збільшився показник на МАФАМ. Колі-індекс на ЛПК знизився, але все одно для купання він був вищий за нормативний у 23,8 разу. Також лікарі СЕС зазначають, що у цій пробі виявили E.coli (кишкову паличку) та Citrobacter (цитобактер).

[![](https://mpz.brovary.org/wp-content/uploads/2012/12/Zapit_1_zmensh.jpg)](https://mpz.brovary.org/wp-content/uploads/2012/12/Zapit_1_zmensh.jpg)

Враховуючи вищевикладене, санітарно-епідеміологічна станція зробила висновок, що **при використанні озера для купання існує небезпека здоров’ю людей**. Однак, не зважаючи на [повідомлення](http://www.youtube.com/watch?v=EDnYlvlzFfQ&feature=player_embedded#!) у комунальних ЗМІ та поінформованість про проблему броварських чиновників, люди протягом усього літа продовжували плавати й купатися, не усвідомлюючи рівень небезпеки для свого здоров'я.

**Чи можна купатися взимку?**

У відповіді на наш другий запит нам повідомлили, що 6 грудня ДЗ «Броварська райСЕС» відібрала пробу з озера, аби з’ясувати, чи відповідає вода вимогам для купання у зимовий період. Фахівці встановили відповідність води вимогам ГОСТ 17.1.5.02-80 та визнали воду в озері придатною для купання. СЕС відзначає, що за багаторічними спостереженнями якість води відкритих водойм, в тому числі озера у парку «Приозерний» у Броварах, в холодний період покращується.

[![](https://mpz.brovary.org/wp-content/uploads/2012/12/Zapit_2_zmensh.jpg)](https://mpz.brovary.org/wp-content/uploads/2012/12/Zapit_2_zmensh.jpg)

Однак виникає питання, чому лікарі цього разу не вказали конкретні показники, зокрема на МАФАМ, про який у вказаному державному стандарті не згадано жодним словом. Якщо цей показник не впливає на якість води для купання, то не зрозуміло, навіщо у відповіді на попередній запит він зазначався.

> Нагадаємо, що в Україні наразі триває реорганізація санітарно-епідеміологічних служб відповідно до [наказу](http://www.moz.gov.ua/ua/portal/pre_20121113_1.html) МОЗ України від 21.09.2012 №176-0 "Про ліквідацію бюджетних закладів і організацій, що належать до сфери управління Міністерства охорони здоров'я", результатом якого вже стало звільнення великої кількості працівників СЕС по всій країні, що створює конкуренцію на місця у новостворених службах. Можливо, саме це стало причиною надання такої обтічної відповіді?

**Купатися все одно заборонено!**

Про заборону купатися місцевим мешканцям нагадують лише декілька обшарпаних табличок, встановлених бозна-коли у парку "Приозерний". З відповіді на перший запит випливає, що розміщення цих «інформаційних щитів» - єдиний захід, здійснений органами місцевого самоврядування задля унеможливлення купання в озері.

> _Відповідно до ст. 9 [Водного кодексу України](http://zakon1.rada.gov.ua/laws/show/213/95-%D0%B2%D1%80) та пп. 2, 6 ст. 38 Закону «[Про місцеве самоврядування в Україні](http://zakon2.rada.gov.ua/laws/show/280/97-%D0%B2%D1%80)»  контроль заходів про заборону купання покладений на органи місцевого самоврядування._

[![](https://mpz.brovary.org/wp-content/uploads/2012/12/DSC_0087.jpg)](https://mpz.brovary.org/wp-content/uploads/2012/12/DSC_0087.jpg)

Окрім того, лікарі зазначають, що згідно з [Наказом №272](http://zakon2.rada.gov.ua/laws/show/z0095-02) МНС України від 13 серпня 2001 року «Про затвердження правил охорони життя людей на водних об’єктах України», використовувати озеро та пляж для купання не можна через низку недоліків. Зокрема, на берегах не підведений водопровід, пляжні зони не обладнані необхідними лежаками, тіньовими завісами, не працює туалет  тощо. Також відсутні відомості про дослідження дна озера водолазами.

Нагадаємо, що під час Водохрещі існує традиція занурюватись у водойму. Кожного року міська влада урочисто й показово її підтримує. Цього року сотні броварчан [окунались](http://afisha-brovary.net/index.php?option=com_zoo&task=item&item_id=1656&Itemid=112) у воду озера парку "Приозерний".

[![](https://mpz.brovary.org/wp-content/uploads/2012/12/IMG_6941.jpg)](https://mpz.brovary.org/wp-content/uploads/2012/12/IMG_6941.jpg)

> _Чи повторять наші місцеві чиновники традицію наражання людей на небезпеку у 2013 році – покаже час. Сподіваємось, що оприлюднені факти примусять їх гідно підготуватись та не допустити порушення норм, правил та законів._
