---
title: "Броварські кандидати: хто і навіщо балотується до міської ради. Частина 2. Активна громада"
date: 2015-10-20
author: 
  username: "pravoZnaty"
  display_name: "Маєш право знати"
categories: 
  - "rozsliduvannya"
  - "vlada"
tags: 
  - "batkivshhina"
  - "brovary"
  - "vibir-redaktsiyi"
  - "vo-svoboda"
  - "demokratichniy-alyans"
  - "kandidati"
  - "mistsevi-vybory-2015"
  - "narodna-opozytsiya"
  - "novini"
  - "opozytsijnyj-blok"
  - "partiyi"
  - "samopomich"
  - "solidarnist"
---

**Цієї неділі – 25 жовтня –  у кожного броварчанина буде простий вибір. Або взагалі не прийти на вибори, що зазвичай і робить пасивна більшість – вважаючи, що від них нічого не залежить і вони ні за що не відповідають. Або все-таки прийти і обрати те майбутнє для міста, у якому вони хочуть жити, бо надто багато людей загинуло за це їхнє Право обирати. І вперше від вибору броварчан реально залежатиме – хто стане мером міста та депутатами міської ради, тобто чи зміниться сама суть влади, чи все залишиться по-старому. Бо поки «аполітичні» виборці сидять вдома, чинні можновладці активно мобілізують на вибори свій «адмінресурс», щоб залишитись у своїх кріслах на ще один термін. Для того, щоб броварський виборець зміг розібратись, [хто всі ці 465 кандидатів](https://mpz.brovary.org/za-36-mists-u-brovarskij-miskradi-zmagatymutsya-459-kandydativ-vid-16-politychnyh-partij/), які балотуються в депутати, та що за [9 осіб претендують на крісло міського голови](https://mpz.brovary.org/u-mery-brovariv-balotuyutsya-5-samovysuvantsiv-ta-5-kandydativ-vid-politychnyh-partij-tvk/), ми підготували серію аналітичних публікацій у рамках проекту «Місцеві вибори 2015. Обирай свідомо!»**

> У [першій частині цієї статті](https://mpz.brovary.org/brovarski-kandydaty-hto-i-navishho-balotuyetsya-do-miskoyi-rady-chastyna-1-diyucha-vlada/) ми проаналізували склад партійних проектів **«Єдність», «Радикальна партія Олега Ляшка», «УКРОП», «Наш край», «Нові обличчя», «Партія простих людей Сергія Капліна», Партія Пенсіонерів України, «Соціалісти» та «Патріот»**, через які діюча влада веде свою команду у Броварську міську раду.

КОМАНДА ОНОВЛЕННЯ

Громадський актив міста, який пішов на ці місцеві вибори, значно менш монолітний, хоч і розпорошений всього по чотирьох партіях. Найбільш рейтингові гравці – **«Блок Порошенка «Солідарність»** та **«Самопоміч»** - звісно, почуваються більш впевнено та мають більше ресурсів, адже до їх складу входять підприємці, які, зокрема, й очолюють виборчі списки. Проте кандидати від **«Демократичного альянсу»** та **«Свободи»** теж не втрачають оптимізму та активно ведуть свої агітаційні кампанії – за власний кошт і на власному ентузіазмі.

Прикметно, що більшість кандидатів цих чотирьох партій агітують особисто: власноручно роздають друковану продукцію, проводять відкриті зустрічі з виборцями, проводять поквартирний обхід мешканців свого округу тощо.

[![Да Довгий лого](https://mpz.brovary.org/wp-content/uploads/2015/10/Da-Dovgyj-logo.jpg)](https://mpz.brovary.org/wp-content/uploads/2015/10/Da-Dovgyj-logo.jpg)

**Фейсбук-партія «демократичного» креативу**

У активістів, які обрали для участі у виборах команду «Демократичного альянсу» – два лідера: **Андрій Саук**, який балотується і в депутати, і в мери Броварів, та **Аліна Дяченко**, яка є «першим номером» списку. Саме Аліна та Андрій можуть стати депутатами Броварської міської ради, якщо партія набере прохідний бар’єр 5 %. Більшість кандидатів з їх виборчого списку відкрито заявляють, що балотуються та агітують за себе заради того, щоб Аліна та Андрій стали депутатами. До речі, у списку «ДемАльянсу» найвищий відсоток жінок серед кандидатів – майже 50 %.

Більшість «Демократичних» кандидатів – члени різних громадських організацій міста та учасники ініціативи «Нове місто – Бровари», які ніколи не були у владі та в інших партіях, окрім «ДемАльянсу». Серед них є архітектори, ІТ-спеціалісти, журналісти, економісти, голови ОСББ, є навіть музикант та «велоекстремал». З «бюджетників»  - юрист Міністерства внутрішніх справ. Основний упор активісти роблять на інформування про те, які проекти вони  вже реалізували у Броварах, а також на «креатив» під час агітації – їздять з партійними прапорами на велосипедах, проводять відкриті вуличні зустрічі з прожектором та аудіоколонкою, ходять по місту з переносними «сітілайтами» тощо.

В онлайн-опитуваннях у фейбуці їх партія та кандидат в мери завжди лідирують, от тільки чи вдасться їм набрати необхідну кількість голосів у реальному житті, покажуть результати виборів.

[![Corp_Stile_BPP_02](https://mpz.brovary.org/wp-content/uploads/2015/10/BPP-logo.jpg)](https://mpz.brovary.org/wp-content/uploads/2015/10/BPP-logo.jpg)

**Блок солідарності активістів та підприємців**

Не менш численно представлені громадські активісти Броварів і у списку партії «Блок Петра Порошенка «Солідарність». Зокрема до списку БПП увійшли найбільш активні «УДАРівці», оскільки їх партія не бере окремо участі у місцевих виборах і йде спільно з політичною силою президента. У цій команді поряд з відомими прізвищами **Романа Сімутіна**, **Сергія Батюка**, **Юрія Чередника** з «УДАРу» стоять прізвища не менш відомих активних броварчан **Леоніда Черепейника**, **Олега Іваненка**, **Олени Сіверської**, **Алли Рубайло**, **Ірини Веремчук** та інших.

Дещо розбавляють зірковий список імена кількох місцевих підприємців, які не були помічені в активній боротьбі за права громади. Очолює виборчий список генеральний директор ТОВ «Талісман», діючий депутат міської ради **Євгеній Гредунов** – який водночас є кандидатом в мери Броварів від цієї партії і вважається одним із фаворитів цих змагань.

Загалом у списку БПП чотири діючих депутата – двоє від «Фронту змін», один від «Європейської партії України» і ще один – від УСДП. Саме вони на сесіях міської ради ставили найбільше запитань, вносили пропозиції, подавали запити і звернення.

Публічною окрасою списку «Солідарності», без сумніву, є шеф-редактор студійних програм «Нового каналу» **Олена Данько** та директор «Купави», чемпіон світу з плавання **Сергій Бреус**. Також у їх команді троє учасників АТО – **Андрій Яровенко**, **Дмитро Павельєв** та **Володимир Кузнєцов**.

Слід також сказати, серед перелічених вище осіб є троє «бюджетників» - викладач БВУФК, директор комунального закладу та директор центру реабілітації дітей-інвалідів. До речі, останній **– Валерій Іваненко** є батьком іншого кандидата – Олега Іваненка, діючого депутата.

[![самопоміч](https://mpz.brovary.org/wp-content/uploads/2015/10/samopomich.png)](https://mpz.brovary.org/wp-content/uploads/2015/10/samopomich.png)

**Партія активістів, які «беруть і роблять» спільно з підприємцями**

Єдина партія, у виборчому списку якої немає жодного бюджетника - це «Самопоміч». Хоча тут слід врахувати, що у них загалом всього 12 кандидатів, у той час як у більшості партій – по 37. Крім того, по списку «Самопомочі» балотується діючий депутат **Володимир Чаюн** – який був обраний у 2010 році від «Фронту змін». Чаюн – один з трьох крупних підприємців Броварів, який обрав цю політичну партію для участі у виборах. Очолює список інший підприємець – директор ДП «Зееландія» **Андрій Василенко**, який залучив до команди ще й директора ТОВ «Юко Україна» **Олександра Шумного**. Четверте підприємство, яка «представлене» у списку – це ТОВ «Київгума», щоправда, у кандидати пішов не керівник, а його підлеглий – **Володимир Кріпкий**.

Решта 8 кандидатів – це відомі у місті (хтось більше, хтось менше) громадські активісти. Очільник ГФ «Правопорядок» **Юрій Скотніков**, голова піклувальної ради школи № 5 **Людмила Кулініч**, експерт ініціативи «ВелоБровари» щодо розробки велоінфраструктури **міста Олександр Короленко**, керівниця ОСББ «Купава-4» **Анна Калина** та інші.

[![Свобода](https://mpz.brovary.org/wp-content/uploads/2015/10/Svoboda.jpg)](https://mpz.brovary.org/wp-content/uploads/2015/10/Svoboda.jpg)

**Партія  добровольців-«свободівців» та їхніх родин**

У виборчому списку партії «Свобода» - наймолодший у Броварах кандидат в депутати міськради. При цьому 18-річний **Євген Карпенко** вже брав участь у захисті Вітчизни на Сході країни. Як і чимало його побратимів-однопартійців. Усі 37 кандидатів-патріотів не є діючими депутатами, серед них лише одного можна віднести до числа «бюджетників» - інженера КП «Броваритепловодоенергія».

Натомість у списку «Свободи» дуже багато родичів один одного. Лідер списку і кандидат в мери **Олег Шевчук** балотується разом з дружиною Оленою. **Сергія Нечипоренка**, добровольця «Карпатської Січі», підсилює у списку мама Алла та сестра Ольга. Також серед кандидатів пара – **Ірина Гук** та **Ігор Гук**. Також у списку - дружина директора «АПК-груп» **Віталія Сурменка**, який активно підтримує броварських добровольців.

Попри періодичні поїздки у зону бойових дій, кандидати від «Свободи» проводять досить активну виборчу кампанію, в тому числі влаштовують кінопокази патріотичного кіно на Майдані Свободи.

ПОЗА ТАБОРАМИ: МАЛОВІДОМІ КАНДИДАТИ ВІДОМИХ ПАРТІЙ

Залишилось ще 3 учасника виборчих змагань за місце у Броварській міській раді, яких не можна віднести однозначно ні до першого, ні до другого табору. Це партії «**Батьківщина**», «**Опозиційний блок**» та «**Народна опозиція**». У жодній з них немає діючих депутатів, але досить активно представлені «бюджетники». Попри те, що в них по 36-37 кандидатів, серед цих людей досить мало відомих у місті імен, які б заявили себе активним відстоюванням інтересів громади.

[![опоблок](https://mpz.brovary.org/wp-content/uploads/2015/10/opoblok.png)](https://mpz.brovary.org/wp-content/uploads/2015/10/opoblok.png)

Найменше відомих прізвищ в «**Опозиційному блоці**». Там, крім **Юрія Дідескула**, який рік тому був секретарем окружної виборчої комісії на парламентських виборах від Партії регіонів, та **Валерія Листопада**, який ще до Федоренка очолював осередок ПР у Броварах, та **Віктора Юрова**,  який то козацтво броварське очолює, то тепер службу порятунку 911, немає публічних осіб. Найбільша загадка – лідер списку **Ярослав Левцун**, про якого відомо лише те, що він є заступником директора «Київської обласної сільськогосподарської брокерсько-комерційної фірми «Обрій».

[![Батьківщина 2](https://mpz.brovary.org/wp-content/uploads/2015/10/Batkivshhyna-2.jpg)](https://mpz.brovary.org/wp-content/uploads/2015/10/Batkivshhyna-2.jpg)

У «**Батьківщини**» з лідером списку ситуація дещо краща – **Олександра Резніка** знають у Броварах. Він є сином діючого депутата і власника ПП «Бест» **Віктора Резніка**. Основа команди партії Юлії Тимошенко у Броварах – знайомі та друзі Олександра, проте у рядах партії є аж 9 «бюджетників» - працівниця міської ради, три працівника комунальних підприємств, тренер ДЮСШ, працівник реєстраційної служби, завідувачка бібліотеки та навіть працівник судової адміністрації.

Найбільше дивує присутність у списку **Андрія Гайдая**, директора ТОВ «Фелікс Енерджи», яка активно у Броварах будує котельні на альтернативному паливі. Усе б нічого, проте Андрій Андрійович має дуже прихильні стосунки з діючим мером Броварів, а робота його котелень викликає у броварчан чимало нарікань. У підсумку виходить, що частину списку важко запідозрити у приязних стосунках з чинною владою, а частина – є або прямо, або опосередковано від неї залежні.

Також слід сказати, що «Батьківщина», як і більшість партій демократичного табору, виставила свого кандидата в мери Броварів – підприємця-взуттєвика **Сергія Потрясаєва**.

[![Народна опозиція](https://mpz.brovary.org/wp-content/uploads/2015/10/Narodna-opozytsiya.jpg)](https://mpz.brovary.org/wp-content/uploads/2015/10/Narodna-opozytsiya.jpg)

Найбільшою загадкою на цих місцевих виборах є партія «**Народна опозиція**». Її очолює відомий у місті активіст та підприємець **Ігор Романенко**. Він - голова Асоціації батьків міста Бровари та Громадської ради при Управлінні освіти Броварів. Разом з іншими організаціями проводить «громадські інспекції» ремонтів у школах, пише скарги та звернення про виявлені порушення. Натомість у його виборчому списку – більше немає широко відомих імен. Хіба що ще **Ігор Муратов** – учасник АТО і волонтер «Зеленої палатки у Варуса». Однак у рядах «Народної опозиції» - аж 7 бюджетників: лікарі, податківці, вчителі, працівники юстиції, працівник райдержадміністрації та навіть міліціонер.

> **Отже, як бачимо, ідеальних на 100% партійних команд у Броварах, звісно, немає, з іншого боку на цих виборах броварчанам  реально є з кого обирати, і людей, вартих голосу, точно більше, ніж 36. Однак чи стануть дійсно чесні та відповідальні кандидати представниками громади у Броварській міській раді – залежить наразі від активності виборців. Зокрема, від того, скільки броварчан прийде 25 жовтня на дільниці і зробить свій свідомий вибір, адже адмінресурс діючої влади однозначно масово прийде, щоб законсервувати існуючу систему. І запобігти цьому може кожен з нас.**
