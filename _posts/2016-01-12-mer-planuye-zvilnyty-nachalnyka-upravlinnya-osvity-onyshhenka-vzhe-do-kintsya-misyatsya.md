---
title: "Мер обіцяє звільнити начальника управління освіти Онищенка вже цього місяця"
date: 2016-01-12
categories: 
  - "vlada"
  - "novyny"
tags: 
  - "vasilenko"
  - "vibir-redaktsiyi"
  - "zvilnennya"
  - "novini"
  - "onyshhenko"
  - "osvita"
  - "sapozhko"
  - "sesiya"
---

**Питання звільнення начальника управління освіти і науки Броварської міської ради Володимира Онищенка буде вирішено ще до 28 січня, коли відбудеться чергова сесія Броварської міської ради. Про це під час сьогоднішньої позачергової сесії заявив міський голова Ігор Сапожко.**

Про звільнення **Володимира Онищенка** депутати заговорили під час обговорення питання про фінансування сфери освіти у Броварах у новому році. Лідер фракції «Самопоміч» **Андрій Василенко**, зокрема, наголосив, що програма розвитку інклюзивної освіти в місті, підготовлена управлінням освіти не витримує жодної критики. Під час емоційного виступу, Василенко зазначив, що особисто ним були створені всі умови для підвищення рівня компетенції міських чиновників щодо налагодження системи інклюзивної освіти у Броварах, однак жодних реальних дій підлеглими Онищенка так і не було зроблено.

\[caption id="attachment\_50354" align="aligncenter" width="600"\][![](https://mpz.brovary.org/wp-content/uploads/2016/01/DSC_1939.jpg)](https://mpz.brovary.org/wp-content/uploads/2016/01/DSC_1939.jpg) Володимиру Онищенку дісталося "на горіхи" від депутатів ще під час минулорічної сесії 24 грудня\[/caption\]

На захист броварських освітян спробувала стати заступник мера **Лариса Виноградова**, однак замість неї слово взяв міський голова **Ігор Сапожко**, котрий повідомив, що по керівництву управління освіти будуть зроблені кадрові висновки. На уточнююче питання депутата від «ДемАльянсу» **Олега Берестового**, Сапожко заявив, що питання відставки начальника управління освіти Володимира Онищенка буде вирішено ще до чергової сесії міської ради 28 січня.

Нагадаємо, що сьогодні відбулася [5-та позачергова сесії міської ради](https://mpz.brovary.org/zavtra-vidbudetsya-pozachergova-sesiya-miskoyi-rady/) нового скликання. На порядку денному стояли питання про внесення змін до бюджету, зокрема в частині фінансування освітніх закладів. Детальніше про перебіг сесії читайте в наших наступних публікаціях.
