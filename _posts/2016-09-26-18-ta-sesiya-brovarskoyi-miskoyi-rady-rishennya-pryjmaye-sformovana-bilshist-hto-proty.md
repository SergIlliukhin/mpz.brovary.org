---
title: "18-та сесія Броварської міської ради: рішення приймає сформована більшість. Хто проти?"
date: 2016-09-26
author: 
  username: "tatuuum"
  display_name: "Тетяна Панкратьєва"
categories: 
  - "vlada"
  - "aktsiyi-zahodi"
tags: 
  - "18-sesiya"
  - "brovary"
  - "vibir-redaktsiyi"
  - "deputati"
  - "miskrada"
  - "novini"
coverImage: "wp-content/uploads/2016/09/sesiya-6.jpg"
---

**18-та чергова сесія Броварської міської ради: обласні депутати, розмови про школи та гроші з облбюджету, узаконення шахрайського будівництва, МАФ Корнета, ні - "Кулінічам", 2,4 млн на міст та візит власника "рейдернутого" СТ "Крокус". Про все це і не тільки читайте докладніше в репортажі "Маєш право знати".**

**22 вересня** відбулася чергова сесія Броварської міської ради: після зеленки, газу, бійок, плигання з вікна, демонстративних демаршів депутатів та галасливих суперечок, це засідання здавалося трохи нуднуватим, в залі здебільшого панували спокій, одностайність та стабільність, рішення приймалися більшістю. На засіданні були відсутні голови фракцій Самопоміч **Андрій Василенко** та ДемАльянс **Аліна Дяченко**. ДемАльянс ні з ким не сперечався та голосував переважно "утримався", мовляв, "ми не хочемо нести відповідальність за рішення, які приймає цей депутатський корпус", а найбільше виступів та опору "скандальним" рішенням було з боку фракції БПП.

> Результати поіменного голосування за всі рішення можна подивитися за [посиланням](https://onedrive.live.com/?authkey=%21AIDYQIzAHLXqlNM&cid=76CC13A1B9E773BD&id=76CC13A1B9E773BD%21460&parId=76CC13A1B9E773BD%21459&o=OneUp).

**Гості з облради**

Сесію відвідали обласні депутати **Роман Сімутін** та **Олег Іваненко**, а також **Олександр Сімановський**, який приїхав заручитися підтримкою кандидатури від їхньої партії (Батьківщина) Костянтина Бондарєва на пост голови КОДА. Нагадаємо, 20 вересня [відбулося](http://kor.gov.ua/node/14540) позачергове засідання Київської обласної ради, на якому єдиним питанням було винесено розгляд кандидатур на голову КОДА (після звільнення Максима Мельничука місце наразі вільне). Тоді більшістю (окрім БПП) облрада підтримала **Костянтина Бондарєва**. Такі рішення не мають юридичної сили, а спрямовані на підтримку кандидата, зрештою все вирішуватиме конкурс.

\[caption id="attachment\_60760" align="aligncenter" width="600"\][![sesiya-2](https://mpz.brovary.org/wp-content/uploads/2016/09/sesiya-2.jpg)](https://mpz.brovary.org/wp-content/uploads/2016/09/sesiya-2.jpg) Олександр Сімановський\[/caption\]

Депутати Сімутін та Іваненко обіцяли підтримку з обласного бюджету на будівництво школи у Броварах, різнилися лише цифри, які називали народні обранці. Олег Іваненко заявив про **70 млн грн** (потім пояснюючи, що мова йде про депутатські фонди, мовляв, є домовленість між 7 депутатами, що кожен спрямує по **10 млн** свого фонду на проект). Роман Сімутін зазначив, що на школу у Броварах потрібно близько **200 млн грн:** облрада дасть **20-30 млн**, **70-80 млн** потрібно буде взяти з місцевого бюджету, також залучать кошти Мінрегіонбуду (Фонд регіонального розвитку).

\[caption id="attachment\_60761" align="aligncenter" width="600"\][![sesiya-3](https://mpz.brovary.org/wp-content/uploads/2016/09/sesiya-3.jpg)](https://mpz.brovary.org/wp-content/uploads/2016/09/sesiya-3.jpg) Олег Іваненко\[/caption\]

Наприкінці сесії депутат Сімутін нагадав також про обласні програми, користуючись якими можна залучати кошти, зокрема на підтримку дітей, онкохворих, АТОвців тощо.

\[caption id="attachment\_60763" align="aligncenter" width="600"\][![sesiya-5](https://mpz.brovary.org/wp-content/uploads/2016/09/sesiya-5.jpg)](https://mpz.brovary.org/wp-content/uploads/2016/09/sesiya-5.jpg) Роман Сімутін\[/caption\]

**Рішення, які приймаються "по-людськи"**

"Закон как дышло, куда повернешь, туда и вышло" - каже прислів'я. У прийнятті рішень депутати та міський голова керуються не прецедентним правом, а приймають у кожному випадку рішення на власний розсуд, керуючись категоріями моральних імперативів, простіше кажучи - "поступають по-людськи". При чому розуміння "людськості" у кожного володаря доль броварчан суто своє і інколи йде в розріз із здоровим глуздом.

[![sesiya-1](https://mpz.brovary.org/wp-content/uploads/2016/09/sesiya-1.jpg)](https://mpz.brovary.org/wp-content/uploads/2016/09/sesiya-1.jpg)

Так, викликало спір між депутатами питання про узаконення сумнівного житла на вул.Лісовій, 24.

Пункт 15 питання 29 у [проекті рішення](https://brovary-rada.gov.ua/documents/24368.html) виглядав так:

> Відмовити товариству з обмеженою відповідальністю «Брігус» у затвердженні проекту землеустрою щодо відведення земельної ділянки та зміні цільового призначення земельної ділянки площею 0,6760га по вул. Лісовій, 24 із розміщення та експлуатації основних, підсобних і допоміжних будівель та споруд підприємств переробної, машинобудівної та іншої промисловості на будівництво і обслуговування багатоквартирного житлового будинку, в зв’язку з тим, що погодження проекту землеустрою не відповідає порядку встановленому статтею 186-1 Земельного кодексу України.

ТОВ "Брігус" що збудувало (точніше надбудувало та перепрофілювало гуртожиток під квартири) житло та продало квартири в промисловій зоні Броварів, намагається узаконити свою будівлю. Мало того - продовжує будувати другу чергу. В новому Генплані (якого ще немає), заявила начальниця земельного відділу **Леся Гудименко**, ця територія планується під житлову забудову, а поки що погодження проекту землеустрою протирічить Земельному кодексу. (До речі, Броварська міська рада вже [відмовляла](http://docs.brovary.org/p29989/24.09.2015/1557-58-06) ТОВ "Брігус" у подібних питаннях.)

\[caption id="attachment\_60765" align="aligncenter" width="600"\][![sesiya-7](https://mpz.brovary.org/wp-content/uploads/2016/09/sesiya-7.jpg)](https://mpz.brovary.org/wp-content/uploads/2016/09/sesiya-7.jpg) Юрій Скотніков\[/caption\]

Сесію відвідали мешканці злощасної будівлі на **69** квартир і просили депутатів їх підтримати, мовляв, не можуть ні прописатися, ні продати квартиру, ні отримувати тут, у Броварах, пенсію, субсидію і таке інше. Переконувати депутатів прийшли пенсіонери та АТОвці. Людей підтримала частина присутніх, зокрема із Самопомочі та Єдності. Активно виступав за видачу проекту землеустрою депутат **Юрій Скотніков** (Самопоміч). Інші депутати, зокрема з БПП, намагалися довести, що затвердивши одне незаконне будівництво міськрада дасть "зелене свтіло" цьому та іншим нечесним забудовникам. Мовляв, шкода, що люди стикнулися з проблемами, проте їх попереджували про аферу при купівлі цього житла, а також ніхто їх на вулицю не виганяє, можливо через рік питання вирішиться завдяки новому Генплану. Проте в кінцевому результаті наполягання поступити не по закону, а "по-людськи" переконали більшість депкорпусу - народні обранці вирішили не відмовити, а затвердити проект землеустрою ТОВ "Брігус" (за 21, проти 9, утрималися 5).

[![protokol](https://mpz.brovary.org/wp-content/uploads/2016/09/protokol.jpg)](https://mpz.brovary.org/wp-content/uploads/2016/09/protokol.jpg)

Також довго сперечалися про [ще одне земельне питання](https://brovary-rada.gov.ua/documents/24370.html). Пункт 3 в питанні 31:

> Надати в користування на умовах особистого строкового сервітуту  громадянину Редіну Андрію Вікторовичу земельну ділянку площею 0,0030га – землі обмеженого використання – інженерний коридор мереж комунікацій, на право розміщення тимчасової споруди (павільйону) для здійснення торгівлі фасованими товарами з тривалим терміном зберігання без приготування продуктів харчування – землі багатоповерхової житлової забудови (комерційне використання), по вул. Петлюри Симона в районі розміщення буд. №23-б. Кадастровий номер земельної ділянки 3210600000:01:030:0002. Встановити термін дії сервітуту до 22.09.2021року.

Питання стосувалося МАФу навпроти ТРЦ "Термінал". (До речі, двічі перенесення зупинки в тій локації саме по собі викликало питання: через незручне розташування багато хто наголошував на поверненні її на попередне місце. Спочатку люди там бігали через дорогу, зараз там три "зебри", одна за одною - чи покращило це ситуацію?)

Але повертаючись власне до МАФу, ситуація склался така: його власник підприємець **Корнет В.В.**, що став броварським чиновником, переоформлює свою власність на гр. **Редіна А.В.**

\[caption id="attachment\_51468" align="aligncenter" width="600"\][![Віталій Корнет_фб](https://mpz.brovary.org/wp-content/uploads/2016/02/Vitalij-Kornet_fb.jpg)](https://mpz.brovary.org/wp-content/uploads/2016/02/Vitalij-Kornet_fb.jpg) Віталій Корнет\[/caption\]

Депутати згадали про заборону встановлення нових МАФів. **Леонід Черепейник** (БПП): _"Якщо людина зараз хоче отримати собі ділянку під сервітут, вона повинна пройти конкурс та виграти його, а просто так передати права земельної ділянки - так не можна, це не законно"._

_"Ми вже одне незаконне рішення прийняли, можна і інше, що нам тепер",_ - нервово посміювалися між собою депутати.

Людину, яка покинула підприємництво і пішла на держслужбу, а також займається волонтерством, допомагає воїнам на Сході країни, потрібно підтримати, - заявляли інші. "Людина теж повинна жити", "тим більше в нього сьогодні день народження", "людина пішла працювати на благо міста" тощо - і зрештою депутати рішення таки погодили - видали сервітут строком на **3** роки (25 за, проти 3, утрималися 6).

[![protokol1](https://mpz.brovary.org/wp-content/uploads/2016/09/protokol1.jpg)](https://mpz.brovary.org/wp-content/uploads/2016/09/protokol1.jpg)

У той же час багатостраждальним Кулінічам (ТОВ "Кегичівське") узаконити три (загалом їх 8) кіоски не дали (п.4 питання 31). Таке рішення декому здалося несправедливим, мовляв, офіційно суми оплати "смішні" (**12 тис грн** на рік), проте фірма обіцяє закупити на **100 тисяч** 20 ПК для комп'ютерного класу у ЗОШ №6.

"Я буду голосувати "за", - повідомив **Ігор Сапожко**, - бо власник мене звинуватив у тому, що у 41-му році німці не закрили на Україні жодного хлібного магазину". Не дивлячись на таку антифашистську позицію мера, депутати таки не зробили чергове узаконення "по-людськи".

[![sesiya-4](https://mpz.brovary.org/wp-content/uploads/2016/09/sesiya-4.jpg)](https://mpz.brovary.org/wp-content/uploads/2016/09/sesiya-4.jpg)

**Інше**

Деякі рішення або підпункти рішень викликали довгі чвари депутатів, а деякі рішення хоч приймай пакетом - голосування займало декілька хвилин. Так, швидко і без обговорень [прийняли,](https://brovary-rada.gov.ua/documents/24354.html) наприклад, виділення **2,4 млн грн** на ремонт шляхопроводу на Торгмаш, хоча бюджетна комісія не підтримала це рішення. Рішення отримало 23 голоси "за" та 11 "утримався" (утрималися переважно депутати з БПП та ДА, також Мутило і Крилова).

**Питання 9.** Цим рішенням депутати [передали](https://brovary-rada.gov.ua/documents/24338.html) капличку на площі Шевченка на Розвилці в безоплатне користування парафії Святителя Тарасія Константинопольського Переяслав-Хмельницької Єпархії Української Православної Церкви Київського Патріархату на 49 років. Майно належить до комунальної власності громади, а побудовано було не за бюджетні, а за спонсорські кошти. Пропозиція деяких депутатів змінити строк на 5 років не знайшла підтримку у депкорпусу (за 11, проти 10, утрималися 14), рішення прийнято у початковому вигляді (за 29).

**Питання 13.** В рамках програми "З турботою про кожного" депутати [виділили](https://brovary-rada.gov.ua/documents/24334.html) **170 тис грн** ГО "Можливо все" (Центр корекції та розвитку дитини "Сіалія") та **42 тис грн** благодійному фонду "Інна" (підтримка онкохворих). Сесію відвідав голова фонду "Інна" та дякував місцевій владі за підтримку, мовляв, такого ставлення немає ніде, навіть в Києві.

**Питання 14.** Депутати розглянули [питання](https://brovary-rada.gov.ua/documents/24337.html) про демонтаж пам'ятних знаків (10 об'єктів). Обговорення викликали лише два пункти: стела в парку "Приозерний", мовляв, на даний момент її не можна чіпати, вона не в юрисдикції Броварів, а обласна, та стела за написом "Никто не забыт, ничто не забыто". Наразі їх зняли з розгляду - тож демонтують лише 8 об'єктів.

**Питання 16.** В рамках програми "Позашкільна освіта" депутати [виділили](https://brovary-rada.gov.ua/documents/24343.html) **500 тис грн** КП ОРЦ для того, аби броварські школярі могли відвідувати басейн ЗОШ №9 не за власні, а за гроші платників податків. У зв'язку з цим депутат **Олег Берестовий** (ДемАльянс) нагадав, що директор КП ОРЦ повинна надати бізнес-план та запропонувати вихід із ситуації, що склалася (про що неодноразово вже було зазначено на засіданнях комісій та робочих груп), бо підприємство не виходить, а все глибше поринає у боргову яму, а кошти продовжують відшкодовуватися з міського бюджету.

\[caption id="attachment\_60766" align="aligncenter" width="600"\][![sesiya-8](https://mpz.brovary.org/wp-content/uploads/2016/09/sesiya-8.jpg)](https://mpz.brovary.org/wp-content/uploads/2016/09/sesiya-8.jpg) Олег Берестовий\[/caption\]

**Питання 18.** "Маєш право знати" нещодавно [розповідало](https://mpz.brovary.org/u-brovarah-ne-vystachaye-prysyazhnyh-sudyty-kryminalni-spravy/) про ситуацію, яка склалася в Броварах з присяжними засідателями. Ніхто не хоче йти в присяжні, напередодні було відомо лише про дві кандидатури, на сесії [затвердили](https://brovary-rada.gov.ua/documents/24340.html) перелік вже з трьох присяжних Броварського міськрайонного суду.

**Питання 21.** У міського голови відтепер буде радник, єдина кандидатура поки що - **Ігор Муратов**, голова ГО "Авангард АТО Броварії". У [проекті рішення](https://brovary-rada.gov.ua/documents/24347.html) йдеться про таке:

> У зв'язку із зверненнями громадських організацій м. Бровари з пропозицією внести зміни до структури та загальної чисельності виконавчих органів Броварської міської ради Київської області прошу розглянути можливість введення до штату Броварської міської ради Київської області посаду радника міського голови для здійснення аналітичного забезпечення при вирішенні питань взаємодії з учасниками АТО, членами їх сімей та членами сімей загиблих учасників АТО з метою забезпечення виконання державної політики у сфері оборони країни, захисту соціально-економічних та інших прав учасників АТО, військовослужбовців, військовозобов'язаних і резервістів.

_"У нас 5 відповідних громадських організацій,_ - зауважив **Ігор Сапожко**, - _є подання від АТО Броварії, від інших організацій звернень не надходило"_. Обирати радника міський голова буде своїм розпорядженням, за це проголосували депутати, затверджуючи правку відповідно звернення депутата Здоровця. Конкурсу не буде.

\[caption id="attachment\_60769" align="aligncenter" width="600"\][![img_6631](https://mpz.brovary.org/wp-content/uploads/2016/09/IMG_6631.jpg)](https://mpz.brovary.org/wp-content/uploads/2016/09/IMG_6631.jpg) Ігор Муратов\[/caption\]

Наприкінці сесії в розділі "Різне" депутати заслухали, хоча і без цікавості, звіт **Миколи Загуменного**, начальника управління економіки, звіт заступника головного лікаря БЦРЛ **Григорія Павліна** (очікувалося, що звітувати буде сам пан Багнюк, проте він був відсутній, як було заявлено, через стан здоров'я), звіт **Богдана Мельниченка**, начальника новоутвореного відділу ДАБК.

Під кінець сесії захисту у депутатів приїхав просити **Олександр Бардаш**, [власник СТ "Крокус"](https://mpz.brovary.org/skandal-na-vzuttyevomu-pidpryyemstvi-u-brovarah-vidzhaly-yak-krym-bez-yedynogo-vystrilu/), мовляв, прямо зараз його підприємство розтягують на клаптики. Після закінчення сесії міський голова й ті депутати, що досиділи до кінця сесії, вирушили розбиратися з бізнесовим конфліктом (детальніше про це читайте в матеріалі ["ТОВ "Сонячний квартал" vs СТ "Крокус". Ще не крапка"](https://mpz.brovary.org/tov-sonyachnyj-kvartal-vs-st-krokus-shhe-ne-krapka/)).

**Фото - Світлана Яцив**
