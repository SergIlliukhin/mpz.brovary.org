---
title: "72 будинки в Броварах залишилися без теплолічильників: що далі?"
date: 2016-11-24
author: 
  username: "yschenko"
  display_name: "Ірина Ющенко"
categories: 
  - "brovary"
  - "novyny"
tags: 
  - "afera"
  - "brovary"
  - "vibir-redaktsiyi"
  - "kp-brovaryteplovodoenergiya"
  - "novini"
  - "oleksij-zdorovets"
  - "plotnikova"
  - "safronov"
  - "teplolichylnyky"
coverImage: "wp-content/uploads/2016/11/6-4.jpg"
---

**Відкрито кримінальне провадження, директор "Петерс Констракшн" перебуває у розшуку, дотичні до ситуації особи "перетягують ковдру" кожен на себе, а 72 будинки на початку опалювального сезону залишилися без загальнобудинкових лічильників - такі результати [афери](https://mpz.brovary.org/afera-z-lichylnykamy-u-brovarah-tyagne-na-kryminalnu-spravu/) з приладами обліку тепла у Броварах. На що сподіватися людям та чи будуть таки встановлені лічильники і на їхніх будинках?**

Листопад прийшов не лише із першим снігом та морозами, а й захмарними цінами за тепло. Та коли в одних броварчан у платіжках суми адекватні  –  200-300 грн за 50 кв.м, інші змушені викласти за ті ж метри понад 1000 грн. І це лише за півмісяця! А вся хитрість - у лічильниках: на одних будинках вони є, на інших – немає, хоча до 1 серпня 2016 р. в Броварах планували за бюджетний кошт обладнати загальнобудинковими приладами обліку тепла понад півсотні будинків. І обладнали б, якби у справу не втрутилися аферисти, з вини яких 72 будинки і залишилися без засобів економії, а люди – без можливості заощадити. Щоб з'ясувати, хто ж винен у цій ситуації, аферну справу вже розслідують правоохоронці.

Нагадаємо, у квітні 2016 р. КП «Броваритепловодоенергія» та УЖКГ міста без будь-яких конкурсів і тендерів заключили договір на монтаж **72** вузлів обліку тепла (51 договір – КП та на 11 будинків – УЖКГ) із маловідомим та щойно зареєстрованим у Броварах **ТОВ “Петерс Констракшн”** (директор – броварчанин **Артем Кореняк**). Із виділених на встановлення лічильників бюджетних коштів - **2 млн 900 тис грн,** фірмі видали аванс - **2 млн 066 тис грн**. Працівники ТОВ “Петерс Констракшн” змонтували вузли обліку та планували ввести їх у експлуатацію до початку опалювального сезону. Та при першому ж прийомі робіт працівники КП «Броваритепловодоенергія» у теплолічильниках засумнівалися.

Як з’ясувалося, прилади обліку тепла придбані фірмою “Петерс Констракшн” не в «офіціалів», не розмитнені та «перепрошиті». Тобто, незаконні. Фірму, котра закупила «ліві» лічильники, пов’язують із місцевим депутатом **Олексієм Здоровцем**. Депутат не заперечує, що знайомий із засновником “Петерс Констракшн” Артемом Кореняком, але категорично заперечує свою причетність до ситуації з лічильниками.

\[caption id="attachment\_63291" align="aligncenter" width="600"\][![Афера з лічильниками ](https://mpz.brovary.org/wp-content/uploads/2016/11/3-4.jpg)](https://mpz.brovary.org/wp-content/uploads/2016/11/3-4.jpg) Міський голова Ігор Сарожко та екс-секретар Олексій Здоровець\[/caption\]

У свою чергу директор КП «Броваритепловодоенергія» **Сергій Сафронов** стверджує, що саме на прохання Олексія Здоровця, який на початку року обіймав посаду секретаря міської ради, КП і уклало угоду з “Петерс Констракшн”. Тому і без тендерів та конкурсів.

\[caption id="attachment\_63292" align="aligncenter" width="450"\][![Афера з лічильниками ](https://mpz.brovary.org/wp-content/uploads/2016/11/4-5.jpg)](https://mpz.brovary.org/wp-content/uploads/2016/11/4-5.jpg) Сергій Сафронов\[/caption\]

Водночас екс-секретар заявляє: Сафронова ні про що не просив. Та і давати “Петерс Констракшн” «благословення» для старту в бізнесі - не в компетенції секретаря міськради. Мовляв, самому цікаво, що за схему збиралися «прокрутити» і чому саме цій компанії дали «зелене світло». Не менш цікаво: невже директор «Броваритепловодоенергія» пішов на такі дії тільки задля прихильності нового недосвідченого секретаря?

«_У 2012 році я займався постачанням і продажем насосного обладнання,_ \- розповідає Олексій Здоровець. – _Тоді і прийшов до Сергія Сафронова з комерційною пропозицією про співпрацю. На що він відповів: щоб займатися в Броварах підприємницькою діяльністю, треба платити 15% «відкату». На цьому наша співпраця і закінчилася»._ Депутат вважає: звинувачення в афері «висмоктане з пальця» спеціально для його дискредитації.

Однією з дотичних до справи з лічильниками є голова ГО «Комітет громадського самоврядування Київської області» **Тетяна Нємчина**. Саме вона була офіційною довіреною особою “Петерс Констракшн” та надавала комунальному підприємству докази офіційності приладів обліку тепла. Здоровець переконує: до того, як виникли проблеми з лічильниками, з Нємчиною «не знався». Це нині у своїй депутатській діяльності, зокрема щодо перейменування вулиць, співпрацює з нею.

Як повідомив заступник начальника Броварського відділу поліції **Євген Тетерук,** за зверненням КП «Броваритепловодоенергія» відкрито кримінальне провадження за **ст. 191, ч. 1 ККУ** – «**Привласнення чи розтрата чужого майна, яке було ввірене особі чи перебувало в її віданні».** Санкція статті передбачає штраф до 50  неоподатковуваних мінімумів доходів громадян або виправні роботи на строк до 2-х років, або обмеженням волі на строк до 4-х років, або позбавленням волі на строк до 4-х років із позбавленням права обіймати певні посади чи займатися певною діяльністю на строк до 3-х  років або без такого.

Нашим журналістам також стало відомо, що директор "Петерс Констракшн" перебуває у розшуку.

**А що ж робити людям, які стали заручниками цієї ситуації?**

Як стверджує директор броварського УЖКГ **Галина Плотнікова,** Бровари - єдині на Київщині, де протягом 2016 року безкоштовно встановлено 90% загальнобудинкових лічильників. «_До кінця року встановимо лічильники і в 11 будинках відомчого житла, -_ каже Галина Плотнікова. – У_году з «Петерс Констракшн» ми розірвали і через «Прозорро» оголосили закупівлю нових робіт по встановленню приладів обліку тепла»._

Зобов’язується до Нового року встановити лічильники на 51 будинок, які обслуговує КП «Броваритепловодоенергія», і Сергій Сафронов. Роботи здійснять силами комунального підприємства, обіцяє директор.

Хто ж насправді хотів нажитися на простих людях і чи понесе аферист заслужене покарання – з’ясується згодом. А людям залишається знову терпіти, чекати та вірити.

**Фото - автора та зі сторінки Олексія Здоровця на "Фейсбук"**
