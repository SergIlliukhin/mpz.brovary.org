---
title: "Активісти спільно запланували \"генеральне прибирання\" броварського лісу на 25 квітня"
date: 2015-04-20
categories: 
  - "announce"
tags: 
  - "brovary"
  - "vibir-redaktsiyi"
  - "volonteri"
  - "novini"
  - "pribirannya"
  - "subotnik"
---

**[![зробимо україну чистою](https://mpz.brovary.org/wp-content/uploads/2015/04/zrobimo-ukrayinu-chistoyu.jpg)](https://mpz.brovary.org/wp-content/uploads/2015/04/zrobimo-ukrayinu-chistoyu.jpg)Наприкінці минулого тижня броварські активісти з різних середовищ та організацій зібрались разом, щоб спланувати проведення [масштабного суботника у Броварах 25 квітня](https://www.facebook.com/events/467714816720396/467792616712616/). У такий спосіб місцевий актив вирішив долучитись до всеукраїнської акції "Зробимо Україну чистою!", коли по всій країні небайдужі та свідомі мешканці прибиратимуть свої міста та села. Крім того, організатори хочуть на прикладі "генерального прибирання" броварського лісу продемонструвати, що у Броварах є достатньо активних людей, які здатні змінювати своє місто на краще. Збір небайдужих призначили на 25 квітня о 10:00 у парку "Приозерний" (район "Пекарня").**

У суботу, 25 квітня, понад 11 млн людей у більше ніж ста країнах світу, які об'єдналися в загальносвітовий рух «Давай зробимо це, світ», робитимуть нашу планету трішки чистішою – прибиратимуть найбрудніші місця у парках, місцях відпочинку та прилеглих до будинків територій. Рік тому в Україні на заклик членів організації "Давай зробимо це, Україно!" відгукнулося 170 000 людей. На квітневий суботник організатори акції «Зробимо Україну чистою – 2015» хочуть зібрати до 250 000 небайдужих. Для того, щоб прибрати одну із найзабрудненіших територій міста - місцевий ліс, броварські волонтери амбітно хочуть зібрати 1000 людей.

Мета акції "Зробимо Україну чистою" - збільшити відповідальність українців за навколишнє середовище. _«А ще – зібрати якомога більше людей, щоб показати: тих, хто хоче жити в чистоті – багато»,_ - каже координатор ЗУЧ у Броварах, активіст **Андрій Саук**. Тож  **25 квітня о 10:00** броварчани мають чудову нагоду разом з друзями та коханими провести кілька годин на свіжому повітрі з подвійною користю - і ліс прибрати, і проявити активну життєву позицію.

![3_суботник](https://mpz.brovary.org/wp-content/uploads/2015/04/39.jpg)

Територією докладання спільних зусиль обрали частину лісу в районі Пекарні. Місце збору всіх охочих - у парку "Приозерний".

[![Місце ЗУЧ](https://mpz.brovary.org/wp-content/uploads/2015/04/Mistse-ZUCH.jpg)](https://mpz.brovary.org/wp-content/uploads/2015/04/Mistse-ZUCH.jpg)

Обговорення та вирішення всіх організаційних та інформаційно-мобілізаційних питань зайняло близько двох годин. У результаті представники молодіжних об'єднань ОНУМ, «Молодь ДемАльянсу», «Сокіл», громадських організацій «Самопоміч», «Прагнення», «Броварський народний контроль», а також актив ініціативи «Нове  місто - Бровари» вирішили наступне:

> **Перше:** долучатися до суботника нікого не змушуватимуть. Мотивацією має стати тільки самосвідомість: жити в чистоті – це норма. Коли людина хоча б раз прикладе руку до прибирання і зрозуміє, наскільки це важко, то перед тим, як викинути папірця чи пляшку, двічі подумає.
> 
> **Друге:** прибирання відбуватиметься від озера в парку "Приозерний" вздовж вул. Кокінакі до вул. Шевченка.
> 
> **Третє:** це буде не просто суботник, а своєрідний майстер-клас із розподільного збору сміття: пластик, скло, метал, "тетра-пак"-упаковки збиратимуть у пакети різного кольору.
> 
> **Четверте:** щоб отримати пакети, рукавички та визначити напрямок роботи, потрібно буде звернутися до координаторів, яких можна можна буде впізнати по яскравих кепках.
> 
> **П'яте:** місця, де складатимуть повні пакети зі сміттям, позначать сигнальною стрічкою біло-червоного кольору, щоб учасникам суботнику було легко орієнтуватись.

[![2_суботник](https://mpz.brovary.org/wp-content/uploads/2015/04/24.jpg)](https://mpz.brovary.org/wp-content/uploads/2015/04/24.jpg)

Для того, щоб ідею громадського прибирання спільного дому донести до кожного броварчанина організатори планують не лише розмістити оголошення у соцмережах  "Фейсбук" та  "ВКонтакті". Про загальноміський суботник, що планується в Броварах 25 квітня, можна буде дізнатися з афіш та флаєрів, які волонтери розвісять на під'їздах будинків та контейнерах для розподільного збору сміття, а також розповсюдять по навчальних закладах. Вдень анонсуватимуть подію за допомогою гучномовця, а у вечірню годину пік у найбільш людних місцях -  біля "Варусу" на Незалежності, "Форуму" на Короленка, "Терміналу", а також у парку молодь планує провести мобілізаційні флешмоби. Щоб прибирання пройшло на максимальному позитиві, організатори планують подбати про відповідний звуковий супровід.

Тим, хто планує долучитись до участі у суботній акції, радитимуть взяти з собою лише  пляшечку води та гарний настрій.

Спонсорську підтримку акції (забезпечення рукавичками, пакетами для сміття, вивезення та утилізація відходів тощо) пообіцяли взяти на себе голова ГО «Прагнення» **Олег Іваненко**, активісти ГО «Броварський народний контроль» **Леонід Черепейник,** **Світлана Федюкова** та **Андрій Некрашевич**. А взагалі цей суботник – чудова нагода для всіх громадських організацій та політичних осередків проявити себе та показати, хто на що здатен насправді, - переконані активісти.

> **Відтак всіх охочих зробити броварський ліс затишним, чистим та комфортним, а також показати, що екологічно свідомих та активних броварчан у нашому місті багато, запрошують 25 квітня о 10:00 у парк "Приозерний". Орієнтир -  вул. 1-го Травня, 14, дитсадок "Ялинка".**
