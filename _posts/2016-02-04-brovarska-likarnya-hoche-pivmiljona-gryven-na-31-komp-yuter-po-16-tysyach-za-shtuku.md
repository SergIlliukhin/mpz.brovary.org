---
title: "Броварська лікарня хоче півмільйона гривень на 31 комп’ютер по 16 тисяч за штуку"
date: 2016-02-04
categories: 
  - "vlada"
  - "novyny"
tags: 
  - "bagnyuk"
  - "brovary"
  - "btsrl"
  - "vibir-redaktsiyi"
  - "kompyuter"
  - "likarnya"
  - "novini"
  - "sapozhko"
  - "sesiya"
  - "cherepeynik"
---

**Загалом лікарі просять 31 «комп’ютерний комплект» для впровадження «нових технологій» - реєстру пацієнтів та ведення звітності. Водночас до кожного комп’ютеру медики також планують придбати акустичні системи та принтери. Про це стало відомо з проекту рішення, винесеного на розгляд сесії міської ради та з відповіді адміністрації БЦРЛ на запит депутата міськради Леоніда Черепейника.**  

Як ідеться у додатку до проекту рішення, [опублікованому](https://onedrive.live.com/view.aspx?resid=72571393D4771099!5023&ithint=file%2cdoc&app=Word&authkey=!AE-yB9cAf0smZoo) на сайті Броварської міської ради, Броварська центральна районна лікарня вже просила виділити їй 400 тисяч гривень на нові комп’ютери у 2015-му році. Цього року на цю ж статтю витрат БЦРЛ просить ще півмільйона, а в наступному році просить виділити ще 600 тисяч гривень - також на комп'ютери. Водночас у кошторисі програми «Діяльності і фінансової підтримки лікарні» не уточнюється ні кількість комп’ютерів, ні вартість жодного з них.

Депутат міської ради від фракції «Солідарність» **Леонід Черепейник** звернувся до адміністрації із офіційним запитом, в якому просив деталізувати кошторис. Зокрема вказати, скільки буде коштувати кожен компютер, для яких цілей він використовуватиметься та яким чином була сформована їхня вартість.

[Зі слів депутата](https://www.facebook.com/permalink.php?story_fbid=1640121722919897&id=1622812914650778), у відповідь на запит адміністрація БЦРЛ надіслала листа, в якому роз’яснила, які саме комп’ютери планується закупити. Виявилося, що йдеться про «комп’ютерні комплекти», в кожен з яких входитиме системний блок, **колонки, принтер,** монітор, клавіатура, мишка, фільтр та пристрій для підтримки безперебійного живлення (УПС). Вартість кожного з 31 комп’ютера згідно з кошторисом БЦРЛ коливається в межах **14705-16345 гривень.**  

\[caption id="attachment\_51480" align="aligncenter" width="600"\][![Зі сторінки Леоніда Черепейника на Фейсбук](https://mpz.brovary.org/wp-content/uploads/2016/02/1-1.jpg)](https://mpz.brovary.org/wp-content/uploads/2016/02/1-1.jpg) Зі сторінки Леоніда Черепейника на Фейсбук\[/caption\]

Окрім того у своїй відповіді БЦРЛ зазначили, що _«очікувана потреба розраховується відповідно до статистичних даних **вартості середньої ціни на комп’ютер** на сьогоднішній день, або на день складання кошторису»_. Також медики підкреслили, що востаннє комп’ютерна техніка в лікарню купувалася 10 років тому: у 2006-му році було придбано 10 комп’ютерів, з яких на сьогоднішній день працює лише 8. Наприкінці відповіді адміністрація БЦРЛ зазначила, що _«при виділенні коштів будуть проводитись відкриті торги і дана процедура буде прозорою»._

\[caption id="attachment\_51482" align="aligncenter" width="600"\][![3](https://mpz.brovary.org/wp-content/uploads/2016/02/3-1.jpg)](https://mpz.brovary.org/wp-content/uploads/2016/02/3-1.jpg) Кошторис витрат, запланований головним лікарем БЦРЛ Валентином Багнюком, наданий на запит депутата Леоніда Черепейника\[/caption\]

«Маєш право знати» вирішило самостійно дослідити вартість «комп’ютерного комплекту» на ринку, що може підійти для зазначених у відповіді БЦРЛ, завдань. За нашими розрахунками, вартість одного комп’ютера із системним блоком, монітором, клавіатурою, мишею та УПС **не має перевищувати 8 тисяч гривень.**

> До прикладу, київські інтернет-магазини комп’ютерної техніки пропонують найдешевші нові монітори за ціною 1500-2300 гривень, стабілізатори напруги – близько 500 грн. Комплекти клавіатура+миша – до 250 грн. Найдешевші системні блоки з 4ГБ оперативної пам’яті, жорстким диском на 500ГБ та процесором на 2,41 Ггц можна знайти менш ніж за 5 тисяч гривень. Загалом **вартість нового бюджетного комп’ютера, який цілком впорається з офісними програмами становитиме 7500-8000 гривень**, тобто вдвічі дешевше, ніж закладено в кошторисі, поданому на розгляд міської ради.

[![5](https://mpz.brovary.org/wp-content/uploads/2016/02/5-1.jpg)](https://mpz.brovary.org/wp-content/uploads/2016/02/5-1.jpg)

Водночас, якщо опиратися на розрахунки БЦРЛ – 16345 гривень за «комплект» - найпевніше йдеться про «геймерські» комп'ютери, пристосовані для комфортної гри у нові відео ігри з високими технічними вимогами або ж, наприклад, для роботи професійних дизайнерських програм чи із сучасними програмами для відеомонтажу. Без монітору, клавіатури, мишки та УПС, вартість одного системного блоку, які хочуть мати в БЦРЛ, складатиме близько 13600 гривень.

За таку суму в інтернет-магазинах можна придбати серйозну машину із приблизно наступними технічними характеристиками: 4-ядерний процесор з тактовою частотою 3,8 Ггц, 8 ГБ оперативної пам’яті класу DDR3 на 1600МГц та 1ТБ пам’яті на жорсткому диску, а на додачу – дискретна відеокарта типу  nVidia GeForce GTX 750 Ti з 2ГБ виділеної відеопам’яті.

> З опису [подібного комп’ютера](http://hard.rozetka.com.ua/artline_gaming_x46_v02/p4739966/) на сайті одного з інтернет-магазинів:
> 
> _«Цей комп’ютер стане для вас центром домашніх розваг. Використовуючи його, ви зможете комфортно переглядати відео високої чіткості, грати в сучасні ігри, працювати з будь-якими бізнес додатками. Продуктивний 4-ядерний процесор AMD, що володіє відмінним співвідношенням ціна / продуктивність, а також має розблокований множинник, дозволить розігнати його і тим самим підвищити продуктивність ще більше. Дискретна відео карта GeForce GTX750 Ti c 2 ГБ виділеної пам'яті, дозволить вам насолодиться сучасними іграми._
