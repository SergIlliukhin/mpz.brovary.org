---
title: "Знову зростає захворюваність на грип у Броварах – статистика"
date: 2017-01-23
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "brovary"
  - "golovlikar"
  - "gryp"
  - "zastuda"
  - "zahvoryuvanist"
  - "novini"
  - "operatyvna-narada"
  - "sansluzhba"
  - "hvoroba"
coverImage: "wp-content/uploads/2017/01/hvoroba-temperatura-termometr-gradusnyk-pigulky-tabletky-hvoroba.jpg"
---

**До Броварів вертається грип. За минулий тиждень захворюваність серед дорослого населення зросла на 19 %, а серед дітей – на 22 %. Такі дані постійного моніторингу під час сьогоднішньої оперативної наради за участю міського голови озвучив Віталій Прокопенко, головний санітарний лікар міста.**

**Віталій Прокопенко** пов’язує зростання показників із закінченням два тижні тому карантину в школах. Тоді головний санлікар [спрогнозував другу хвилю захворюваності](https://mpz.brovary.org/drugu-hvylyu-grypu-ochikuyut-pislya-vidnovlennya-navchannya-v-shkolah-golovnyj-sanlikar-brovariv/), якої «ніяк не уникнути». Нагадаємо, що діти знову [пішли до навчальних закладів 11 січня](https://mpz.brovary.org/kanikuly-skinchylysya-dity-pidut-u-shkolu-vzhe-11-sichnya/). Під час оперативної наради 16 січня головні лікарі міста ще доповідали про «найкращу ситуацію з початку епідемії» щодо грипу.

Окрім того, Віталій Прокопенко вказує, що зросло число шпиталізованих за тиждень - **17**. За попередній тиждень шпиталізували **11**. Тим часом керівник первинної медицини Броварів **Ігор Кравцов** відзначив: до педіатрів стало більше звертатися дітей, зросла кількість виявлених ГРВІ. Водночас, дорослого населення стало звертатися менше.

Як зазначив Віталій Прокопенко, зараз необхідно дотримуватися протиепідеміологічних заходів – уникати великого скупчення людей, дотримуватися режиму провітрювання та здійснювати вологе прибирання в навчальних закладах. Причому, як вказує головний лікар, вдягати маски не обов’язково.

У разі назофарингіту (застуди) та раптового різкого головного болю необхідно негайно звернутися до лікарів, наголошує Віталій Прокопенко. Хворі із такими симптомами можуть бути небезпечними для оточуючих, оскільки поширюватимуть інфекцію.
