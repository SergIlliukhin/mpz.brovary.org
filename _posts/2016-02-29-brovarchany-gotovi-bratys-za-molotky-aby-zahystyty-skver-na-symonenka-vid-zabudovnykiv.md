---
title: "Броварчани готові братись за молотки, аби захистити сквер на Симоненка від забудовників"
date: 2016-02-29
categories: 
  - "hromada"
  - "novyny"
tags: 
  - "brovary"
  - "budivnitstvo"
  - "virubka-derev"
  - "novini"
  - "simonenka"
  - "skver"
---

**Мешканці "Зеленого кварталу" та прилеглого приватного сектору побоюються, що від "Зеленого" та "Лісового" кварталів скоро залишиться сама лише назва. Лісочок вздовж вулиці Симоненка [приречений](https://mpz.brovary.org/49464-2/) - там планується багатоповерхове будівництво. В суботу, 27 лютого, проти вирубування сосен та за облаштування там скверу знову збиралися місцеві мешканці на імпровізований мітинг.**

Люди хочуть зберегти ліс у будь-який спосіб і налаштовані навіть [шипувати дерева](https://mpz.brovary.org/zhiteli-bagatopoverhivki-na-chernyahovskogo-zashipuvali-dereva-na-mistsi-yakih-vlada-hoche-zrobiti-avtoparkovku/), аби не допустити їх знищення. Присутні броварські депутати схильні вести процес у законному руслі: суди, юристи, тиск громади, підтримка депутатів.

![дерева симоненка (4)](https://mpz.brovary.org/wp-content/uploads/2016/02/dereva-symonenka-4.jpg)

Так, помічниця депутата **Ірина Нікітчина** запропонувала варіант з викупом цього шматка землі. За її словами, Закон України "Про відчуження земельних ділянок,інших об'єктів нерухомого майна, що на них розміщені, які перебувають у приватній власності, для суспільних потреб чи з мотивів суспільної необхідності" розділі ІІ, ст.7, передбачає, що органи місцевого самоврядування мають право викупу для таких суспільних потреб: створення міських парків, будівництва дошкільних навчальних закладів, майданчиків відпочинку, розташування об'єктів природно-заповідного фонду."

_"Потрібно ініціювати перегляд містобудівної документації, внесення змін до Детального плану території та визнання цієї землі рекреаційною",_ - сказала пані Нікітчина та нагадала, що відповідно до Генплану 1999 року ця ділянка землі призначена під багатоквартирну забудову. _"А чому ж тоді Антоненко в 2005-му особисто запевняв, що тут буде індивідуальна забудова?"_ - ображено питав один з присутніх мешканців. Питання риторичне. На жаль, нам не дають доступу, аби вивчити документацію детально, відповідали захисники зелених насаджень.

Згадували і те, що щільність забудови вже і так є надмірною в цьому кварталі, вже не кажучи про нове будівництво. А воно має всі шанси активізуватися: присутні казали, що позначки на деревах з'явилися не тільки на цій ділянці, а й з інших боків кварталу, що вказує на те, що дерева планують знищувати тотально і продовжувати будівництво.

![дерева симоненка (3)](https://mpz.brovary.org/wp-content/uploads/2016/02/dereva-symonenka-3.jpg)

_"Що ми можемо зробити?_ - виступив депутат **Андрій Саук**. - _Від мешканців цього кварталу та приватного сектору можна подати судовий позов, що ваші права порушені. Далі, можна розбитися на групи швидкого реагування - якщо хтось бачить, що дерева тут таки пиляють, ми швидко збираємося та протидіємо. Також треба достукатися до міського голови, до депутатів. Треба розуміти, що нам створюють проблему техногенного характеру, бо тут колись протікала річка, її закопали під землю, і як почнуть багатоповерхове будівництво, вся вода буде на подвір'ях приватного сектору"._

Треба підняти це питання на позачерговій сесії Броварської міської ради, зібрати підписи депутатів та розробити проект рішення, паралельно судитися, запропонували Андрій Саук та Ірина Нікітчина. Мешканці були налаштовані критично, мовляв, поки будемо судитися, тут виросте висотка й не одна, проте наразі погодилися йти законним шляхом. Чи надовго вистачить їхнього терпіння і чи не побачимо ми знесені паркани цими обуреними людьми, яких так довго не чули?

<iframe src="https://www.youtube.com/embed/bhmZYHf3C6g" width="560" height="315" frameborder="0" allowfullscreen="allowfullscreen"></iframe>

> У 2012-му році мешканці будинку №25 по вулиці Симона Петлюри (тодішня Черняховського), [зашипували дерева](https://mpz.brovary.org/zhiteli-bagatopoverhivki-na-chernyahovskogo-zashipuvali-dereva-na-mistsi-yakih-vlada-hoche-zrobiti-avtoparkovku/) у захисній смузі, яку також мали намір вирубати під будівництво автомобільної парковки. Активісти довели незаконність можливої вирубки, однак щоб убезпечитись від несанкціонованих дій забудовників - вночі здійснили акт "радикального екологічного захисту", протягом години зашипувавши кілька десятків дерев в усій захисній смузі, розвісивши відповідні попереджувальні таблички.
> 
> [![Zashipovani-dereva_1](https://mpz.brovary.org/wp-content/uploads/2016/02/Zashipovani-dereva_1.jpg)](https://mpz.brovary.org/wp-content/uploads/2016/02/Zashipovani-dereva_1.jpg)
> 
> В результаті подібної акції до цих пір жодного дерева на цьому місці ніхто так і не наважився зрізати.

Схожа ситуація розгортається навколо будівництва напроти ТРЦ "Термінал". Нагадаємо, в минулому році вздовж вулиці Київської було вирубано зелену зону, яка слугувала природнім бар'єром від шкідливих викидів з боку автомобільної траси.

![07D_3508](https://mpz.brovary.org/wp-content/uploads/2016/02/07D_3508.jpg)

![IMG_0548](https://mpz.brovary.org/wp-content/uploads/2016/02/IMG_0548.jpg)

Місцеві мешканці намагалися протидіяти вирубуванню та побоювалися, що на місці дерев з'явиться автомийка. На жаль, дерева тоді таки зрубали, а замість зеленої зони звели зелений паркан. Наразі ситуація там загострюється: почалися будівельні роботи і місцеві мешканці знову б'ють на сполох.

На Симоненка ж ліс ще є. Поки є...

> Матеріали "Маєш право знати" щодо вирубування дерев та будівництва на вул.Київській:
> 
> [Мешканці багатоповерхівки на Черняховського "зашипували" дерева, на місці яких влада хоче зробити автопарковку](https://mpz.brovary.org/zhiteli-bagatopoverhivki-na-chernyahovskogo-zashipuvali-dereva-na-mistsi-yakih-vlada-hoche-zrobiti-avtoparkovku/)
> 
> [Дерева на вул. Київській продовжують спилювати. Під автомийку?](https://mpz.brovary.org/dereva-na-vul-kiyivskiy-prodovzhuyut-spilyuvati-pid-avtomiyku/)
> 
> [Броварчани, обурені масовою вирубкою дерев по вул. Київській, вимагають від влади реальних дій](https://mpz.brovary.org/brovarchani-obureni-masovoyu-virubkoyu-derev-po-vul-kiyivskiy-vimagayut-vid-vladi-realnih-diy/)
> 
> [На вулиці Київській зрізали ще близько сотні дерев. Активісти б’ють на сполох](https://mpz.brovary.org/na-vulitsi-kiyivskiy-zrizali-shhe-blizko-sotni-derev-aktivisti-b-yut-na-spoloh/)

До речі, цими днями в соцмережах з'явилася деяка інформація щодо скандального будівництва напроти "Терміналу". Нагадаємо, ділянка за адресою: вул.Київська, 333-в знаходиться в оренді у громадянина Костомахи Євгена Львовича. Відомий блогер **Пилип Духлій** так [пише](https://www.facebook.com/groups/brovary/permalink/1202182096478421/) про це:

_"Орендар земельної ділянки Костомаха Євген Льовович є одним з засновників компанії "ІНТЕКС КОМ", а директором в цій компанії є... барабанний дріб... Базишин Петро Євгенович, колишній депутат Броварської міської ради, кандидат на цих виборах від УКРОПУ._

_До речі, пан колишній депутат Петро Євгенович був присутній на незаконному будівництві цієї неділі, коли невдоволені місцеві жителі протестували проти незаконного будівництва._

_Тепер стає зрозумілим, чого наш шановний мер чхав на вимоги мешканців, і йому ближче інтереси цієї забудови і за рік він і палець об палець не вдарив аби владнати конфлікт._

_До речі, це не перший конфлікт пана Базишина з місцевими жителями Броварів"._

![1917474_1187353164609418_7722289298881133221_n](https://mpz.brovary.org/wp-content/uploads/2016/02/1917474_1187353164609418_7722289298881133221_n.jpg)

**Відео - ВідеоПрозорість Бровари**
