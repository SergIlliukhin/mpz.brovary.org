---
title: "Будували, та не вибудували: чому висотку на Черняховського, 21Б зводять 9 років?"
date: 2015-02-12
author: 
  username: "shako"
  display_name: "Тарас Шако"
tags: 
  - "brovary"
  - "vibir-redaktsiyi"
  - "vkladniki"
  - "zabudovnik"
  - "nedobudova"
  - "novini"
  - "oleksandr-cherep"
  - "sapozhko"
  - "t-faktor"
  - "chernyahovskogo"
  - "chernyahovskogo-21-b"
coverImage: "wp-content/uploads/2015/01/t-faktor6.jpg"
---

[![т фактор1](https://mpz.brovary.org/wp-content/uploads/2015/01/t-faktor1.jpg)](https://mpz.brovary.org/wp-content/uploads/2015/01/t-faktor1.jpg)

**"Пані Маценко, допоможіть повернути наше житло", "Т-Фактор" - шахраї!" -  наприкінці минулого року ошукані інвестори будинку на вулиці Черняховського, 21Б вийшли на акцію протесту під броварський суд. Обурені л****юди роками не можуть отримати ключі від омріяних квартир: терміни вводу в експлуатацію об’єкту давно минули, а будівництво завмерло. У Феміди активісти вимагають позбавити права власності керівника компанії-забудовника на недобудову. Люди впевнені - він набув його незаконно.**

**Як фізична особа стала власником багатоповерхівки?** 

Замовником будівництва багатоповерхівки на Черняховського спершу була компанія "**Броварипромжитлобуд"**. Згідно з проектом будівництва, планувалось звести три 16-поверхові секції по 100 квартир в кожній. Дві секції за рахунок людських коштів, одну - за гроші забудовника. Уклавши понад сотню договорів з людьми, забудовник розпочав будівельні роботи. Та вже через рік у підприємства раптово почались фінансові проблеми - кошти від людей закінчились, а знайти додаткові інвестиції для продовження робіт забудовник не зміг. В результаті на будівельній арені з'являється новий гравець - **ТОВ "Північзахідтрансбуд",** який уклав з ОП "Броварипромжитлобуд" договір уступлення права замовника будівництва. Фірма, що перебрала на себе права забудовника, до цього просто інвестувала в будівництво на Черняховського, 21 б.

Термін здачі будинку в експлуатацію, закріплений в документах, стікав у 2009 році. Однак очікуваного новосілля більш ніж півтори сотні інвесторів - людей, що вклали в будівництво орієнтовно 60 мільйонів гривень, - так і не відбулось.

"Через кризу", - пояснює **Олександр Череп**, керівник «Північзахідтрансбуду». Складна фінансово-економічна ситуація в країні вдарила по компанії, кредитні гроші закінчились. Півтора роки після цього будівельні роботи не велись. У 2010 році будівництво відновилось, але ненадовго – до весни-літа 2011-го, розповідає Череп. Фінансових ресурсів на завершення об’єкту все одно не вистачало.

Забудовники вирішили взяти новий кредит. Однак був ряд причин, через які банки не дали б новий транш для «Північзахідтрансбуду». Оренда землі та дозволи на будівництво формально належали фінансово неспроможному ОП «Броварипромжитлобуд». Тому забудовник, аби отримати гроші від банку, вирішив створити нову «чисту» фірму – «Т-Фактор» та перебрати на неї всі права на будівництво.

Частина незавершеного будівництва була оформлена на «Північзахідтрансбуд». Щоб отримати права замовника будівництва для нової фірми від старої, забудовники використовують юридичні хитрощі. Череп як фізична особа подає до суду на свою ж фірму «Північзахідтрансбуд» з вимогою погасити борг в розмірі 3,5 млн гривень. Зрозуміло, що фірма-банкрот могла "розрахуватись" лише об'єктом незавершеного будівництва.

У лютому 2011 року згідно з мировою угодою між ТОВ «Північзахідтрансбуд» та Олександром Черепом недобудова Черняховського, 21Б відійшла у власність останньому. Після чого Череп передав цей об’єкт в основний фонд уже нового забудовника – фірмі «Т-Фактор».

[![img010](https://mpz.brovary.org/wp-content/uploads/2015/01/img010.jpg)](https://mpz.brovary.org/wp-content/uploads/2015/01/img010.jpg)

[![img011](https://mpz.brovary.org/wp-content/uploads/2015/01/img011.jpg)](https://mpz.brovary.org/wp-content/uploads/2015/01/img011.jpg)

Із землею під будівництво проблем не виникло – у серпні 2011 року міська рада уклала з «Т-Фактором» договір оренди земельної ділянки строком на 5 років.

Забудовник підкреслив, що нова фірма перебрала на себе всю відповідальність перед інвесторами, переуклала договори. Череп запевняє: компанія пояснювала людям, що нова фірма створена спеціально під банківський кредит, бо на залишках старих фірм працювати далі було неможливо.

Проте у 2013 році відбувається судовий процес з невтішними для забудовника наслідками. Заступник прокурора Київської області подав до суду на Броварську міську раду з вимогою скасувати рішення про виділення в оренду «Т-Фактору» земельної ділянки під будівництво та обслуговування недобудови на Черняховського, 21 Б. Господарський суд Київської області [позов задовольнив.](http://nashigroshi.org/2013/08/28/sud-zabrav-dilyanku-pid-zhytlovym-dovhobudom-u-brovarskoji-elity-tsentr/)

За словами Черепа, про судовий процес із позбавлення «Т-Фактора» права оренди земельної ділянки його ніхто не повідомляв. «_Той же Сапожко міг мене набрати і повідомити. Але не набрав_», - каже Череп. Про вердикт Феміди забудовники дізнались постфактум. А позбавлення права оренди означало для "Т-Фактора" неможливість проведення будь-яких робіт, а відтак - і нових кредитних траншів.

**Чого хочуть вкладники?**

Відсутність будь-яких робіт, зрозуміло, бентежила людей, які вклали гроші в будівництво. Після 2009 інвесторам обіцяли добудувати через 2 роки, потім через півроку. Але обіцянок ніхто не виконав.

Обурені невиконанням зобов’язань забудовником інвестори у 2012 році об’єднались в однойменну [громадську організацію](http://brovary-rada.gov.ua/r%D1%96shennya-vikonavchogo-kom%D1%96tetu-209), аби мати статус для представництва своїх інтересів в юридичних правовідносинах.

У 2012 році конфлікт між невдоволеними інвесторами та забудовником вийшов у публічну площину. Люди звернулись до Юрія Кравця та його правозахисної групи. Але Кравець не надто допоміг людям, а у своїх [публікаціях на цю тему](http://durdom.in.ua/uk/main/article/article_id/13283.phtml) він написав, що активність ініціативної групи "тане на очах". Тим не менш, в пресі "Т-Фактор" почали називати відтоді шахраями та броварським варіантом "Еліти-центру".

[![т фактор3](https://mpz.brovary.org/wp-content/uploads/2015/01/t-faktor3.jpg)](https://mpz.brovary.org/wp-content/uploads/2015/01/t-faktor3.jpg)

Нині вкладники вирішують конфлікт із забудовником в коридорах правосуддя. В минулому році люди подали позов з вимогою позбавити Олександра Черепа права власності на недобудову. Інвестори вважають, що Череп набув його в незаконний спосіб. Якщо суд ухвалить позитивне рішення, вкладники не проти, аби в подальшому об'єкт перейшов в комунальну власність. Принаймні, такі заяви звучали після судового засідання перед будівлею суду. Далі вкладники покладаються на владу, яка пообіцяла знайти інвесторів для завершення будівництва.

<iframe src="//www.youtube.com/embed/xROI4F39OXk" width="600" height="315" frameborder="0" allowfullscreen="allowfullscreen"></iframe>

**Позиція влади: недобудову на Черняховського, 21 Б – у комунальну власність?**

Міський голова Ігор Сапожко теж заявив, що оптимальним варіантом в цій ситуації буде перехід незавершеної будівлі у власність міста. Про це він сказав на акції протесту під броварським судом наприкінці 2014 року. "_Наше найголовніше завдання зараз, щоб це недобудоване приміщення перейшло у власність територіальної громади. Ми тоді зможемо з вами бути замовниками, шукати інвесторів і все інше_", - сказав мер.

[![т фактор7](https://mpz.brovary.org/wp-content/uploads/2015/02/t-faktor7.jpg)](https://mpz.brovary.org/wp-content/uploads/2015/02/t-faktor7.jpg)

Також в листопаді 2014 року Сапожко розпорядився створити [робочу групу з числа чиновників](http://www.brovary.kiev.ua/rozporyadzhennya-m%D1%96skogo-golovi-373), які вивчатимуть документи  щодо інвестиційних внесків у будівництво.

\[caption id="attachment\_32810" align="aligncenter" width="600"\][![т фактор8](https://mpz.brovary.org/wp-content/uploads/2015/01/t-faktor8.jpg)](https://mpz.brovary.org/wp-content/uploads/2015/01/t-faktor8.jpg) Вкладники і Сапожко, грудень 2014\[/caption\]

Однак на нещодавніх зборах вкладників з владою заступник міського голови Василь Андрєєв заявив людям, що нібито суд має задовольнити їх позов проти Черепа. Про це повідомив юрист "Т-Фактора" Анатолій Панченко. Також, за словами представника фірми-забудовника, на цій зустрічі вкладники розповіли, що вже не хочуть віддавати будівлю в комунальну власність. Натомість, у разі позитивного судового вердикту люди планують оформити недобудову на себе, створити кооператив та самотужки шукати інвесторів добудувати 2-гу і 3-тю секції будинку.

**Череп: недобудову хотів «віджати» осередок партії регіонів**

Директор компанії «Т-Фактор», яку обурені мешканці звинувачують в невиконанні зобов’язань та порушенні їх прав, Олександр Череп висуває свою версію щодо нинішньої  складної ситуації з будівлею.

Череп вважає, що впорядкування документів та перехід всіх прав до рук однієї фірми призвело до того, що об’єкт будівництва став інвестиційно привабливим. Забудовник каже – у 2012 до нього звертались так звані «посередники» із заявами, що будинок хоче «віджати» осередок Партії Регіонів. «_Умова була така – якщо ви зникнете зараз, то вам за це нічого не буде_», - розповів забудовник.

Однак «Т-Фактор» відмовився «зникати». «К_оли вони впевнились, що ми не відступимо, то повідомили нас, що підуть іншими методами_», - розказує керівник фірми. Першим з цих методів стало, за словами Черепа,  блокування владою всіх інвесторів, що намагався залучити забудовник з 2012 року. Наступний – це згаданий вище позов до Господарського суду Київської області, в результаті якого «Т-Фактор» позбавили права оренди на земельну ділянку.

Крім того, будинок на Черняховського 21, б граничить ще з одним будівництвом - свої висотки поряд будує фірма "Палладіум". Олександр Череп заявляє, що "сусідам" для введення будинку в експлуатацію не вистачає землі, адже із запланованої в проекті 16-поверхівки підприємство будує 5 секцій по 20 поверхів. Згідно чинних норм - чим більше поверхів, тим більше землі потрібно для вводу в експлуатацію. Відтак Череп вважає, що землю вже "пообіцяли" "Палладіуму". Цим в "Т-Факторі" також пояснюють відмову вкладників від першої секції будинку, а бажання добудувати лише другу та третю.

**Що далі?**

Варіант позбавлення права власності забудовника на об’єкт Олександр Череп вважає нікчемним, адже, згідно з чинним законодавством, будівля перебуває у власності забудовника, доки вона не введена в експлуатацію.

Забудовник пропонує вийти з конфлікту через процедуру економічної санації його підприємства. За словами Черепа, банк «Хрещатик», в якому часто кредитувався підприємець, і досі готовий інвестувати в будівництво. Однак лише за умови, що фірма матиме всі законні підстави: перш за все, право оренди на земельну ділянку та відповідні дозвільні документи. Втім, як пояснює забудовник, волі влади на реалізацію такого варіанту нема.

Череп переконаний, що влада, яка нібито стала на бік вкладників, маніпулює ними. Зацікавленість в передачі недобудови в комунальну власність, на думку Черепа, дасть змогу для влади залучити «свого» інвестора, який не сплачуватиме 4%-ний інвестиційний внесок в бюджет міста та не буде обтяжувати себе орендною платою за землю.

[![фактор 9 (1)](https://mpz.brovary.org/wp-content/uploads/2015/02/faktor-9-1.jpg)](https://mpz.brovary.org/wp-content/uploads/2015/02/faktor-9-1.jpg)

[![фактор 9 (2)](https://mpz.brovary.org/wp-content/uploads/2015/02/faktor-9-2.jpg)](https://mpz.brovary.org/wp-content/uploads/2015/02/faktor-9-2.jpg)

Позиція вкладників зрозуміла: вони вклали в будівництво ще в 2006 році (до речі, багато хто з людей заплатив повні суми вартості житла), а на календарі вже 2015. Ні квартир, ні грошей. Тому обіцянки мера взяти недобудову на баланс міста та знайти інвестора багато хто з вкладників вважає реальним шансом нарешті знову побачити активну роботу будівельників на об’єкті. З іншого боку, забудовник, який теж немало вклав в будівництво, не хоче просто віддати будинок. Тож подальший перебіг подій в цьому конфлікті залежатиме від того, яке рішення ухвалить суд. Остаточне рішення суддя Маценко має оголосити 31 березня.

**Фото - Марії Придьми**
