---
title: "Надмір емоцій перетворив публічне обговорення Генплану Броварів у неконструктивний діалог"
date: 2014-06-18
author: 
  username: "aleechka"
  display_name: "Аліна Дяченко"
tags: 
  - "vibir-redaktsiyi"
  - "genplan"
  - "gromadske-obgovorennya"
  - "dostup-do-informatsiyi"
  - "dostup-do-genplanu"
  - "novini"
  - "obgovorennya"
coverImage: "wp-content/uploads/2014/06/Genplan-0115.jpg"
---

[![Генплан 0115](https://mpz.brovary.org/wp-content/uploads/2014/06/Genplan-0115.jpg)](https://mpz.brovary.org/wp-content/uploads/2014/06/Genplan-0115.jpg)**Наприкінці травня в актовій залі школи № 1 відбулось [громадське обговорення проекту оновленого «Генерального плану міста Бровари»](https://mpz.brovary.org/na-vimogu-gromadi-groekt-genplanu-brovariv-obgovoryat-na-zborah-28-travnya/). Чиновники обрали для дискусії формат публічної конференції, однак те, що відбувалось 28 травня, не вписується у жодне визначення. Емоції, що вирували в залі, унеможливили будь-який конструктивний діалог, і все ж дещо корисне громаді таки вдалось винести з цієї події.**

Організатори заходу – управління містобудування та архітектури – припустились низки тактичних помилок, чим по суті знівелювали публічне обговорення генплану як таке. По-перше, доповідачам не було забезпечено жодного звукового підсилення, що дозволяло присутнім у залі у будь-який момент перебивати та перекрикувати виступаючих. По-друге, на заході не було визначено модератора дискусії, який би чітко стежив за дотриманням регламенту та порядку денного й міг визначати черговість доповідей та виступів. Ну, й по-третє, ані порядку денного, ані власне регламенту на зборах не було: не були чітко визначені тематика та часові межі виступів й реплік. На заходах за участі кількох сотень осіб – це обов’язкові умови для результативної дискусії.

[![Генплан 0103](https://mpz.brovary.org/wp-content/uploads/2014/06/Genplan-0103.jpg)](https://mpz.brovary.org/wp-content/uploads/2014/06/Genplan-0103.jpg)

[![Генплан 0101](https://mpz.brovary.org/wp-content/uploads/2014/06/Genplan-0101.jpg)](https://mpz.brovary.org/wp-content/uploads/2014/06/Genplan-0101.jpg)

[![Генплан 0106](https://mpz.brovary.org/wp-content/uploads/2014/06/Genplan-0106.jpg)](https://mpz.brovary.org/wp-content/uploads/2014/06/Genplan-0106.jpg)

<iframe src="//www.youtube.com/embed/q9wUwmy961M" width="560" height="315" frameborder="0" allowfullscreen="allowfullscreen"></iframe>

Для справедливості слід сказати, що чимало присутніх на зборах громадян не проявили готовності до конструктивного діалогу. Більшість прийшли зі своїми заперечення та зауваженнями, однак без найменшого бажання почути та дізнатись проблеми, що хвилюють мешканців сусідніх мікрорайонів та житлових масивів. Відтак люди переважно перебивали один одного і засипали доповідачів докорами та обуренням, не даючи змоги фахівцям відповісти на їх запитання.

[![Генплан 0111](https://mpz.brovary.org/wp-content/uploads/2014/06/Genplan-0111.jpg)](https://mpz.brovary.org/wp-content/uploads/2014/06/Genplan-0111.jpg)

[![Генплан 0116](https://mpz.brovary.org/wp-content/uploads/2014/06/Genplan-0116.jpg)](https://mpz.brovary.org/wp-content/uploads/2014/06/Genplan-0116.jpg)

[![Генплан 0108](https://mpz.brovary.org/wp-content/uploads/2014/06/Genplan-0108.jpg)](https://mpz.brovary.org/wp-content/uploads/2014/06/Genplan-0108.jpg)

І все ж у цьому хаосі вигуків, викриків та реплік з місця, який ніхто з чиновників і не намагався приборкати, окремим доповідачам таки вдалось дещо привідкрити завісу над тим, що ж пропонують спеціалісти ДП «Український державний науково-дослідний інститут проектування міст «Діпромісто» імені Ю. М. Білоконя» для розвитку Броварів на найближчі 15-20 років.

[![Генплан 0107](https://mpz.brovary.org/wp-content/uploads/2014/06/Genplan-0107.jpg)](https://mpz.brovary.org/wp-content/uploads/2014/06/Genplan-0107.jpg)

<iframe src="//www.youtube.com/embed/d6HqJAoeolQ" width="480" height="360" frameborder="0" allowfullscreen="allowfullscreen"></iframe>

На жаль, з надто загальної та не дуже виразної розповіді головного архітектора проектів Тетяни Несвіт важко було вичленити найголовніші зміни до генплану. Однак, якщо поєднати її доповідь з даними письмової пояснювальної записки до документу, коротко суть напрацювань «Діпроміста» наступна.

**Житлова забудова:**

- Основні обсяги нового багатоквартирного будівництва пропонуються у трьох житлових районах – по вул. Київській (від Інтернату до «Терміналу», ІV район), поблизу вул. Богунського (у бік залізниці від зупинки "Вітерець" , ІІ район),  та по вул. Олімпійській (цілий квартал на Торгмаші, V район).
- Активна індивідуальна житлова забудова (новий приватний сектор) планується в районі вул. Осипова (за Княжицьким переїздом) та у кварталі садибної забудови в районі вул. Кутузова (біля колишнього Радіопередавального центру);
- Стосовно перспективної житлової забудови по вул. Лісова та Щолківська (початок Промзони за «Терміналом), то вона, на думку фахівців, можлива лише при умові забезпечення вимог по зменшенню санітарно-захисних зон;
- Розвиток міста також пропонується за рахунок вибіркової реконструкції кварталів садибної забудови вздовж вул. Київської – від в’їзду до міста і майже до вул. Гагаріна, а також реконструкції застарілого малоповерхового житлового фонду.

**Озеленені території:**

Додатково до існуючих зелених зон пропонується створити ще п’ять – для забезпечення нормативних показників на кількість населення:

- паркова зона на основі лісового масиву Дарницького лісопаркового господарства - в районі «Зелена галявина»;
- парково-спортивна зона на території колишнього Племоб’єднання – по вул. Вокзальній;
- крупний ландшафтний парк по вул. Михайла Дубовика – між Княжицьким переїздом і Об’їзною дорогою;
- паркова зона в районі нової лікарні, яку планується зробити на в’їзді до міста з боку Києва на місці гаражів – неподалік від району Геологорозвідки;
- паркова зона в районі стрілецько-спортивного комплексу, що розташований за Об’їзною дорогою.

**Соціальна інфраструктура:**

Для забезпечення гарантованих державою соціальних стандартів генпланом передбачається:

- будівництво 18 садочків та 7 нових шкіл;
- створення низки лікарень та медзакладів: багатопрофільного лікувального центру з підстанцією швидкої допомоги на вул. Київській (на в’їзді до міста з Києва); поліклініки у районі вул. Богунського (де запланований крупний громадський центр); поліклініки по вул. Олімпійській (Торгмаш); амбулаторно-поліклінічного закладу з реабілітаційним центром за рахунок резервних територій дитячої лікарні; реабілітаційного центру при спортивно-стрілецькому комплексі по вул. Чкалова;
- створення спортивного комплексу зі стадіоном по вул. Вокзальній та спеціалізованого спортивного центру для олімпійської підготовки – на базі стрілецько-спортивного комплексу;
- для забезпечення протипожежного захисту міста проектом генплану передбачено будівництво 4 нових пожежних депо на 15 автомобілів.

**Виробничі території:**

- Однією з найголовніших змін нового генплану порівняно зі старим є зміна фукнціонального використання південної частини міста – вздовж Об’їзної дороги. Фахівці «Діпроміста» пропонують тут замість житлового району, який тут раніше планувався, зробити виробничі території – для залучення інвестицій та створення робочих місць. Тут планується створити екоіндустріальний парк: виробничо-складський комплекс, науково-виробничі компанії, науково-дослідні організації, об’єкти індустрії, ділові центри, навчальні заклади, виставкові центри. При цьому вздовж самої Об’їзною з боку Борисполя пропонується збудувати низку торгових центрів, магазинів непродовольчих товарів, закладів громадського харчування та навіть ринок.

**Транспортна інфраструктура:**

- Пропонується будівництво транспортних розв’язок на Об’їзній дорозі (в’їзд до міста зі сторони Києва, виїзд в напрямку с. Княжичі та с. Требухів);
- Облаштування автотраспортного тунелю між вул. Черняховського та Красовського – щоб сполучити нарешті райони міста, розділені залізницею;
- Попри виборчий провал «регіонала» Сергія Федоренка фахівці «Діпроміста» пропонують все ж таки організувати тролейбусні лінію Бровари – Київ;
- Щодо нестачі місць для паркування автомобілів рекомендується реконструювати існуючі гаражні кооперативи у 3-4 поверхові паркінги.

[![Генплан 0110](https://mpz.brovary.org/wp-content/uploads/2014/06/Genplan-0110.jpg)](https://mpz.brovary.org/wp-content/uploads/2014/06/Genplan-0110.jpg)

Через надмір загальновідомих фактів та хаотичність подачі інформації люди не забажали слухати доповідачку до кінця та почали активно її перебивати та здіймати галас. Дещо втихомирити розбурханих громадян вдалось головному інженеру проектів ДП «Діпромісто» **Володимир Муха**, який розробив Схему інженерної підготовки та захисту території. Власне він розповів про, мабуть, найбільш гостру проблему старої частини міста Бровари – підтоплення територій, причини та шляхи її вирішення.

<iframe src="//www.youtube.com/embed/V7ru4PGAPfs" width="480" height="360" frameborder="0" allowfullscreen="allowfullscreen"></iframe>

За словами Мухи, Бровари знаходяться у таких природніх умовах, де фактор підтопленості територій має об'єктивне поширення, а також зумовлене будівництвом залізниці та прокладанням вул. Київської, а також активною багатоквартирною забудовою міста. Майже третина території міста (1098 га) має рівень залягання грунтових вод всього 1,5 метра і кожен рік рівень підвищується, тобто є тенденція до погіршення ситуації, якщо нічого не робити. При цьому у місті немає повноцінної зливової каналізації. А для того, що відводити поверхневі води, потрібна сформована система каналізаційних колекторів. Проте, це не єдина проблема. Справа в тому, що існуючі скидові канали, по яких вода має відводитись з Бровраів у річки Дніпро та Трубіж - Красилівський та Осинка - засмічені та давно потребують ремонту. На сьогодні є розроблені креслення та навіть орієнтовна вартість робіт по відновленню каналів, і щоб це реалізувати, необхідна співпраця з обласною та районною владою. Потрібно добитись від Київською обласної ради субвенції з бюджету - а це близько 5 млн грн (1,4 млн у межах району та 3,5 млн грн - за межами району). Крім того, всі канали повинні мати охоронну зону для їх обслуговування. Усе це передбачено у проекті генплану, і потрібно починати ці роботи у першу чергу, інакше воду з території Броварів вивести неможливо.

[![Генплан 0117](https://mpz.brovary.org/wp-content/uploads/2014/06/Genplan-0117.jpg)](https://mpz.brovary.org/wp-content/uploads/2014/06/Genplan-0117.jpg)

[![Генплан 0114](https://mpz.brovary.org/wp-content/uploads/2014/06/Genplan-0114.jpg)](https://mpz.brovary.org/wp-content/uploads/2014/06/Genplan-0114.jpg)

[![Генплан 0104](https://mpz.brovary.org/wp-content/uploads/2014/06/Genplan-0104.jpg)](https://mpz.brovary.org/wp-content/uploads/2014/06/Genplan-0104.jpg)

Після доповіді головного інженера проектів дискусія у залі стала остаточно некерованою. Люди без перестанку виступали зі своїми пропозиціями, запереченнями та зауваженнями, які фіксувались у протоколі. Так, зокрема, присутні категорично вимагали замість багатоквартирної забудови на вул. Фельдмала (район Купава) передбачити у генплані індивідуальну садибну забудову, а заміть житлового комплексу та нового громадського центру на вул. Богунського - зробити реакреаційну зону з відновленням природніх водойм. Вздовж вул. Киїської, де передбачена генпланом вибіркова реконструкція під громадську забудову, громада наполягла на обмеженні поверховості - не більше 2 поверхів. На вул. Вербній, де по генплану планується розміщення школи та садочку, люди попросили зробити зону відпочинку, адже територія надто підтоплена, щоб тут щось будувати. Також було запропоновано зробити надземний пішохідний перехід через вул. Київську в районі зупинки "Порошинка".

> З повним переліком зауважень та пропозицій можна ознайомитись у протоколі публічної конференції:

[![Протокол Генплан 1](https://mpz.brovary.org/wp-content/uploads/2014/06/Protokol-Genplan-1.jpg)](https://mpz.brovary.org/wp-content/uploads/2014/06/Protokol-Genplan-1.jpg)[![Протокол Генплан 2](https://mpz.brovary.org/wp-content/uploads/2014/06/Protokol-Genplan-2.jpg)](https://mpz.brovary.org/wp-content/uploads/2014/06/Protokol-Genplan-2.jpg)[![Протокол Генплан 3](https://mpz.brovary.org/wp-content/uploads/2014/06/Protokol-Genplan-3.jpg)](https://mpz.brovary.org/wp-content/uploads/2014/06/Protokol-Genplan-3.jpg)

Враховуючи тональність та рівень емоцій, з якими люди виступали, представники забудовників, які прийшли, щоб роз'яснити громаді свої наміри та плани щодо вирішення питання по відведенню води, навіть не ризикнули взяти слово.

**Повний відеозапис публічної конференції дивіться** [**за посиланням**](https://www.youtube.com/watch?v=u9f4Ua3ieOw)**.**

> Загалом понад 2,5 години в актовій залі 1 школи панувала малоконструктивна атмосфера, через що могло залишитись враження про неефективність такої форми громадських обговорень. Однак, слід сказати, що лише живий діалог дає можливість справді врахувати інтереси усіх сторін та обмінятись інформацією й пропозиціями. Тому у майбутньому потрібно належним чином вирішувати організаційні питання та вибудовувати дискусію за чітким порядком денним та регламентом. А попереду, до речі, обговорення [проекту змін до Детального плану території житлового кварталу в районі радіостанції](http://docs.brovary.org/p12007/20.05.2014/272).

**Фото - Дмитро Жигінас**
