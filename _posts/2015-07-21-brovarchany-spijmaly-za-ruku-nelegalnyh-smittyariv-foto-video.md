---
title: "Броварчани спіймали за руку нелегальних \"сміттярів\" - ФОТО, ВІДЕО"
date: 2015-07-21
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "brovary"
  - "brovarskiy-narodniy-kontrol"
  - "vivezennya-smittya"
  - "militsiya"
  - "novini"
  - "pravoporyadok"
  - "smittya"
coverImage: "wp-content/uploads/2015/07/smittya.jpg"
---

**Купи сміття на околицях нашого міста, в лісі та в полі давно викликали занепокоєння броварчан. Тому активісти й [суботники проводили](https://mpz.brovary.org/velykyj-subotnyk-u-brovarah-video/), й до міліції зверталися, й самі пильнували можливі місця для "диких" сміттєзвалищ. І одного разу нелегальні "сміттярі" таки потрапили до рук активістів та міліції: 3 липня небайдужі мешканці заблокували порушників на місці злочину і домоглися реакції правоохоронців.**

Як [повідомляє](http://nk.mybrovary.com/cmittyeva-nebayduzhist-brovarchan/) на своєму сайті "Броварський народний контроль", "сміттярів" заскочили на гарячому спортсмени, які тренувалися в полі в районі Торгмашу:

\[quote\]

Очевидцями виявились спортсмени, які тренуються разом із дітьми на квадроциклах на околицях міста, де, для зручності своїх тренувань, вони власноруч поприбирали гори сміття. Але, в черговий раз приїхавши на тренування, очевидці побачили на місті, де ще тиждень тому було чисто – нову купу сміття… А до цього, під час тренування вони побачили машину, що їде у їх бік, повністю завантажену побутовим сміттям. Але що вчинив водій машини, побачивши непотрібних свідків? Він почав розвертатися та намагався утікти, що, звісно, йому не вдалося, адже спортсмени своїми машинами заблокували автомобіль зі сміттям.

«_Ми більше не будемо викидати тут сміття, ми все приберемо!_» — це були перші слова, якими намагались виправдатись зловмисники, після того, як очевидці повідомили їм, що викликають міліцію.

Але вже після того, як до спортсменів приєднались активісти «Народного контролю» та громадського формування «Правопорядок», думка правопорушників змінилась: «_Нічого ми не викидали, а тут їздили, тому що хотіли скоротити дорогу до свого складу та – заблукали_».

\[/quote\]

[![сміття альфред (2)](https://mpz.brovary.org/wp-content/uploads/2015/07/smittya-alfred-2.jpg)](https://mpz.brovary.org/wp-content/uploads/2015/07/smittya-alfred-2.jpg)

Коли приїхала міліція, усі присутні разом оглянули сміття, яке було в затриманій машині, та те, що лежало на землі.

\[quote\]

Ним виявилися відходи броварського меблевого виробництва ТОВ «Альфред», що має два цехи — меблевий і столярний. Столярний цех випускає двері, сходи, радіаторні грати з масиву, різні предмети інтер’єру, а у меблевому цеху виготовлять корпусні меблі – матеріали яких і було знайдено. Після цього ми оглянули сміття і на затриманій машині: окрім меблевих відходів (рештки дверей та зеркал, такі ж самі накладні, як і в кучі сміття на землі), на ній були і рештки трикотажного виробництва (шпулі від поліамідних ниток у коробках).

\[/quote\] - пише "Народний контроль.

[![сміття альфред (6)1](https://mpz.brovary.org/wp-content/uploads/2015/07/smittya-alfred-61.jpg)](https://mpz.brovary.org/wp-content/uploads/2015/07/smittya-alfred-61.jpg)

Щодо заходів, які було вжито до правопорушників, то у водія та свідків черговий дільничний міліціонер взяв письмові пояснення. Потім водія і вантажника було доправлено до міськвідділу міліції, де керівник громадського формування "Правопорядок" **Юрій Скотніков** взяв участь у протоколюванні цієї події. Згодом порушників відпустили до з'ясування обставин, а справа, сподіваються активісти, буде розглядатися у суді.

[![сміття (9)](https://mpz.brovary.org/wp-content/uploads/2015/07/smittya-9.jpg)](https://mpz.brovary.org/wp-content/uploads/2015/07/smittya-9.jpg)

Журналісти HromadskeBro.tv спробували взяти коментар у **ТОВ "Альфред"**, адже саме їхне сміття фігурує у цій справі. Проте представниця компанії не прояснила ситуацію, дратівливо відмовившись від коментарів. Тож залишилося невідомим, чи сміття викидали в полі працівники ТОВ "Альфред", чи компанія скористалася послугами недобросовісних "сміттярів", які взяли гроші, але викинули сміття не на сміттєзвалище, а у полі.

[![сміття альфред (4)](https://mpz.brovary.org/wp-content/uploads/2015/07/smittya-alfred-4.jpg)](https://mpz.brovary.org/wp-content/uploads/2015/07/smittya-alfred-4.jpg)

Як відомо, на ринку існує безліч компаній, які займаються вивозом побутового, будівельного та промислового взуття. Їхні послуги обходяться в середньому від 350 грн (Газель) до 1000 грн (Камаз).

<iframe src="https://www.youtube.com/embed/M7QuLeGC5-8" width="560" height="315" frameborder="0" allowfullscreen="allowfullscreen"></iframe>

Як повідомила виданню "Маєш право знати" представник Броварського міськвідділу міліції **Юлія Барабаш**, машину із сміттям затримувати міліція не стала, проте водію було виписано примус викинути сміття на справжнє сміттєзвалище, з чим той і поїхав. Розглядатися ця справа буде на адміністративній комісії при Броварській міській раді. Проте, за словами пані Юлії, засідання комісії ще не було, тож наразі невідомо, яке покарання чекає на горе-сміттяря. Взагалі ж, відповідно до ст.152 адміністративного кодексу України порушення правил благоустрою населених пунктів тягне за собою накладання штрафу у 20-80 неоподаткованих мінімумів доходів громадян (**340-1360 грн**).

> Додаткова інформація та багато відео на сайті громадської організації ["Броварський народний контроль"](http://nk.mybrovary.com/)

**Фото: з сайту "Броварський народний контроль"**
