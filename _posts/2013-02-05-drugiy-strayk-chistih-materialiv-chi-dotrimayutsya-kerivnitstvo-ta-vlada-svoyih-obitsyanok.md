---
title: "Другий страйк «Чистих матеріалів»: чи дотримаються керівництво та влада своїх обіцянок?"
date: 2013-02-05
author: 
  username: "trydence"
  display_name: "Дмитро Карпій"
categories: 
  - "aktsiyi-zahodi"
tags: 
  - "andryeyev"
  - "andreyev"
  - "brusenska"
  - "vibir-redaktsiyi"
  - "garnyk"
  - "gelevey"
  - "zastupnik"
  - "kuzmenkov"
  - "marsh"
  - "novini"
  - "simutin"
  - "smirnov"
  - "strayk"
  - "chisti-materiali"
---

[![Image00011](https://mpz.brovary.org/wp-content/uploads/2013/02/Image00011.jpg)](https://mpz.brovary.org/wp-content/uploads/2013/02/Image00011.jpg)Вчора, 4 лютого, робітники-страйкарі ТОВ «Чисті матеріали» вже [вдруге](https://mpz.brovary.org/u-brovarah-vidbuvsya-marsh-straykuyuchih-pratsivnikiv-chistih-materialiv/) провели марш на захист своїх прав.  Причиною ходи, за словами активістів, стало не лише не припинення погроз із боку керівництва, а й бездіяльність міської влади та міжрайонної прокуратури. Нагадаємо, що 27 лютого робітники [оголосили безстроковий страйк](https://mpz.brovary.org/straykuyuchi-pratsivniki-zablokuvali-robotu-pidpriyemstva-u-brovarah/) через порушення трудових прав. Окрім частих затримань виплати зарплатні, жахливих умов праці, страйкарів непокоїть відсутність укладених договорів з робітниками, зокрема колективного, які би полегшили захист прав «робітничого класу».

Страйкарі постійно перебувають на території «Заводу пластмас» у кімнаті для перевдягання робітників «Чистих матеріалів».  Саме там для них [«відведене місце»](https://mpz.brovary.org/sogodni-militsiya-zavitala-do-straykariv-chistih-materialiv-tisk-na-robitnikiv-trivaye/). Приміщення самого підприємства цілодобово чатує приватна охорона. На думку активістів, такі «заходи безпеки» керівництво вжило перш за все з метою не допустити зафіксувати факт долучення до виробництва некваліфікованих працівників. За словами страйкарів, директор **Сергій Кузьменков**, окрім людей, що не пройшли відповідного навчання для роботи на устаткуванні, повернув на роботу колишніх працівників, звільнених за п’янство, прогули, залишення робочого місця під час зміни тощо.

Вчора зранку, перед початком маршу, депутат Броварської міської ради **Роман Сімутін** разом зі знімальною групою телеканалу **«Інтер»** намагалися пройти на підприємство. На територію заводу вони пройшли без проблем, а от до цеху, як розповіли активісти, їх категорично не пускала приватна охорона, через що ледь не сталася сутичка. Сімутін зауважив, що він, як депутат міськради, має право проходити на підприємства, в тому числі й такі, що мають обмежений доступ. Однак це, за словами робітників, ніяк не вплинуло ані на керівництво, ані на охорону.

Близько 10:00 страйкарі зібралися біля прохідної заводу та рушили у бік Броварської міської ради. Їх підтримати приїхали представники Комітету визволення політв’язнів, ВО «Свобода», міські депутати **Ганна Брусенська**, **Петро Кузик**, Київський обласний депутат **Юрій Ноєвий** та народний депутат **Олег Гелевей**. Пізніше до протестувальників також приїхав нардеп **Павло Різаненко**.

[![Image00001](https://mpz.brovary.org/wp-content/uploads/2013/02/Image00001.jpg)](https://mpz.brovary.org/wp-content/uploads/2013/02/Image00001.jpg)

[![Image00004](https://mpz.brovary.org/wp-content/uploads/2013/02/Image00004.jpg)](https://mpz.brovary.org/wp-content/uploads/2013/02/Image00004.jpg)

[![Image00007](https://mpz.brovary.org/wp-content/uploads/2013/02/Image00007.jpg)](https://mpz.brovary.org/wp-content/uploads/2013/02/Image00007.jpg)

З початком житлової зони протестувальники розгорнули плакати з надписами: «Робітник не раб», «Відберуть роботу – візьмемо вила», «Вимагаємо законного права на працю», «Нема справедливості – буде страйк», «Панщину скасовано 1861 року», «Чи блакитна кров проллється!...» (цитата з твору Лесі Українки) тощо.

[![Image00011](https://mpz.brovary.org/wp-content/uploads/2013/02/Image00011.jpg)](https://mpz.brovary.org/wp-content/uploads/2013/02/Image00011.jpg)

[![Image00014](https://mpz.brovary.org/wp-content/uploads/2013/02/Image00014.jpg)](https://mpz.brovary.org/wp-content/uploads/2013/02/Image00014.jpg)

[![Image00013](https://mpz.brovary.org/wp-content/uploads/2013/02/Image00013.jpg)](https://mpz.brovary.org/wp-content/uploads/2013/02/Image00013.jpg)

Під час ходи лунали ті самі гасла, що й минулого разу. До колони долучилися два прапороносці – з синьо-жовтим та малиново-чорним прапорами.

[![Image00025](https://mpz.brovary.org/wp-content/uploads/2013/02/Image00025.jpg)](https://mpz.brovary.org/wp-content/uploads/2013/02/Image00025.jpg)

[![Image00030](https://mpz.brovary.org/wp-content/uploads/2013/02/Image00030.jpg)](https://mpz.brovary.org/wp-content/uploads/2013/02/Image00030.jpg)

Перехожі переважно не одразу розуміли, що відбувається. Більшість досі не знає про проблеми на «Чистих матеріалах». Однак, прочитавши плакати, люди підтримували страйкарів. Броварський пенсіонер **Микола Савич** зауважив, що нинішня влада (як центральна, так і місцева) далека від людей. Поки прості люди самі не почнуть відстоювати свої права, доти не буде справедливості.

[![Image00032](https://mpz.brovary.org/wp-content/uploads/2013/02/Image00032.jpg)](https://mpz.brovary.org/wp-content/uploads/2013/02/Image00032.jpg)

Після нетривалого пікетування Броварської міської ради, група із робітників, депутатів та журналістів попрямувала на заплановану розмову із заступником Броварського міського голови **Василем Андрєєвим**.

[![Image00039](https://mpz.brovary.org/wp-content/uploads/2013/02/Image00039.jpg)](https://mpz.brovary.org/wp-content/uploads/2013/02/Image00039.jpg)

[![Image00042](https://mpz.brovary.org/wp-content/uploads/2013/02/Image00042.jpg)](https://mpz.brovary.org/wp-content/uploads/2013/02/Image00042.jpg)

Під час перемовин у кабінеті чиновника мітингарі знову наголосили на проблемах, що досі не вирішені на підприємстві. Найбільше страйкарів хвилювало, що обіцянки вжити необхідних заходів з боку міськради та прокуратури не виконуються. Під час розмови відчувався накал. Робітники висловили незадоволення спробою Андрєєва відкласти питання та пригрозили, що не вийдуть з приміщення та готові «тут» навіть ночувати скільки буде необхідно.

[![Image00047](https://mpz.brovary.org/wp-content/uploads/2013/02/Image00047.jpg)](https://mpz.brovary.org/wp-content/uploads/2013/02/Image00047.jpg)

[![Image00051](https://mpz.brovary.org/wp-content/uploads/2013/02/Image00051.jpg)](https://mpz.brovary.org/wp-content/uploads/2013/02/Image00051.jpg)

[![Image00052](https://mpz.brovary.org/wp-content/uploads/2013/02/Image00052.jpg)](https://mpz.brovary.org/wp-content/uploads/2013/02/Image00052.jpg)

Андрєєв погодився зателефонувати директору «Чистих метеріалів» Кузьменкову, який вже за 40 хв. під’їхав до міськради. З розмови було зрозуміло, що чиновник та керівник підприємства вже зустрічались у цій будівлі.

[![Image00058](https://mpz.brovary.org/wp-content/uploads/2013/02/Image00058.jpg)](https://mpz.brovary.org/wp-content/uploads/2013/02/Image00058.jpg)

Доки чекали директора, страйкарі на вході до міськради розвісили плакати. Опісля усі разом зайшли до холу будинку, залишивши почергово чатувати на вулиці по декілька людей.

[![Image00070](https://mpz.brovary.org/wp-content/uploads/2013/02/Image00070.jpg)](https://mpz.brovary.org/wp-content/uploads/2013/02/Image00070.jpg)

[![Image00071](https://mpz.brovary.org/wp-content/uploads/2013/02/Image00071.jpg)](https://mpz.brovary.org/wp-content/uploads/2013/02/Image00071.jpg)

Близько 12:00 приїхав Сергій Кузьменков зі своїм адвокатом. Представники обох сторін, за запрошенням Андрєєва, розмістилися у малій залі Броварської міської ради.

[![Image00074](https://mpz.brovary.org/wp-content/uploads/2013/02/Image00074.jpg)](https://mpz.brovary.org/wp-content/uploads/2013/02/Image00074.jpg)

[![Image00075](https://mpz.brovary.org/wp-content/uploads/2013/02/Image00075.jpg)](https://mpz.brovary.org/wp-content/uploads/2013/02/Image00075.jpg)

**Микола Смірнов**, головний страйкар підприємства, перелічивши детально всі недоліки та порушення, окреслив від імені протестувальників такі вимоги:

- встановити рівень мінімальної ставки оплати праці робітників;
- встановити прозору формулу оплати праці робітників;
- провести перевірення високочастотного обладнання;
- забезпечити виконання техніки безпеки (наявність аптечок, забезпечення респіраторами у достатній кількості, можливість відпочинку протягом 24-годинної зміни тощо);
- забезпечити наявність технолога у нічну зміну;
- не вимикати опалення у нічну зміну.

Присутні наголосили на необхідності укладення як індивідуальних трудових договорів із працівниками, так колективного трудового договору. Роман Сімутін представив проект колективного договору, наданий керівництвом ТОВ «Чисті матеріали» із внесеним правками від робочої групи, де червоним позначено той текст, який, на думку депутата, слід дописати, а сірим – який слід прибрати.

[![Image00001](https://mpz.brovary.org/wp-content/uploads/2013/02/Image000011.jpg)](https://mpz.brovary.org/wp-content/uploads/2013/02/Image000011.jpg) [![Image00002](https://mpz.brovary.org/wp-content/uploads/2013/02/Image000021.jpg)](https://mpz.brovary.org/wp-content/uploads/2013/02/Image000021.jpg) [![Image00003](https://mpz.brovary.org/wp-content/uploads/2013/02/Image00003.jpg)](https://mpz.brovary.org/wp-content/uploads/2013/02/Image00003.jpg)

[![Image00004](https://mpz.brovary.org/wp-content/uploads/2013/02/Image000041.jpg)](https://mpz.brovary.org/wp-content/uploads/2013/02/Image000041.jpg) [![Image00005](https://mpz.brovary.org/wp-content/uploads/2013/02/Image00005.jpg)](https://mpz.brovary.org/wp-content/uploads/2013/02/Image00005.jpg) [![Image00006](https://mpz.brovary.org/wp-content/uploads/2013/02/Image00006.jpg)](https://mpz.brovary.org/wp-content/uploads/2013/02/Image00006.jpg)

Присутні також наголосили, що тиск з боку Сергія Кузьменкова не припиняється, працівникам погрожують звільненнями, мільйонними позовами на кожного страйкаря за простій виробництва тощо. Тиск, за словами робітників, відбувається як фізичний, так і психологічний. Як доказ, навели копію судового позову на працівників.

[![Image00007](https://mpz.brovary.org/wp-content/uploads/2013/02/Image000071.jpg)](https://mpz.brovary.org/wp-content/uploads/2013/02/Image000071.jpg)

Сергій Кузьменков запевнив, що він із самого початку був готовий вести і вів перемовини зі страйкарями. За словами директора, він готовий підписати трудові договори з працівниками, прийняті консенсусним рішенням. Пан наголошує, що нікого зі страйкарів не звільнить та не застосує до них жодних дисциплінарних стягнень. Також керівник пообіцяв розібратися із фактом відсутності опалення у цеху вночі.

[![Image00094](https://mpz.brovary.org/wp-content/uploads/2013/02/Image00094.jpg)](https://mpz.brovary.org/wp-content/uploads/2013/02/Image00094.jpg)

Ганна Брусенська, депутат Броварської міської ради, зазначила, що індивідуальний трудовий договір – це той документ, за розроблення якого можна взятися вже зараз, не відкладаючи «на потім». Посилаючись на брак часу, Кузьменков домовився зустрітися з групою ввечері та обговорити це питання.

[![Image00093](https://mpz.brovary.org/wp-content/uploads/2013/02/Image00093.jpg)](https://mpz.brovary.org/wp-content/uploads/2013/02/Image00093.jpg)

На вечірній зустрічі, яка відбулася близько 18:30, директор вручив страйкарям проект індивідуального договору. Робоча група, спільно з юристами, за словами Сімутіна, вивчала документ всю ніч. Про результати буде оголошено на зустрічі, призначеній на 10:00 сьогоднішнього дня у Броварській міській раді.

> _Схоже на те, що страйкарі та керівництво таки можуть дійти згоди. Що буде згодом – покажуть подальші події. А тим часом, як повідомив Микола Смірнов, вчора ввечері групі депутатів на прийомі у Броварського міжрайонного прокурора **Миколи Гарника** вдалося досягти відкриття кримінального провадження щодо незаконного долучення людей до роботи на підприємстві._
