---
title: "Обов'язки терапевтів виконують сімейні лікарі. Чи ні? Скандал в броварській лікарні"
date: 2017-02-27
author: 
  username: "yschenko"
  display_name: "Ірина Ющенко"
categories: 
  - "brovary"
  - "novyny"
tags: 
  - "igor-kravtsov"
  - "brovary"
  - "btsl"
  - "btsrl"
  - "vibir-redaktsiyi"
  - "grygorij-pavlin"
  - "novini"
  - "pervynna-lanka"
  - "pobyttya-likarya"
  - "simejnyj-likar"
---

**«У суботу, 25 лютого, під час прийому, в терапевтичному корпусі Броварської лікарні напали на сімейного лікаря Тетяну Черняк», - повідомив сьогодні на оперативній нараді в міськраді головний лікар Броварського міського** **центру первинної медико-санітарної допомоги**  **Ігор Кравцов. Лікарці заблокували вихід із кабінету, погрожували та відібрали мобільний телефон. Як з’ясувалося, неадекватну поведінку людей спровокувала недостатність у БЦРЛ лікарів.**

Як розповіла сама потерпіла - сімейний лікар **Тетяна Черняк**, вона обслуговує броварчан на дільниці **№7**. Зазвичай вона веде прийом на 2-му поверсі [поліклініки](http://brovmedcentr.in.ua/%D0%B0%D0%BC%D0%B1%D1%83%D0%BB%D0%B0%D1%82%D0%BE%D1%80%D1%96%D1%8F-%D0%B7%D0%B0%D0%B3%D0%B0%D0%BB%D1%8C%D0%BD%D0%BE%D1%97-%D0%BF%D1%80%D0%B0%D0%BA%D1%82%D0%B8%D0%BA%D0%B8-%D1%81%D1%96%D0%BC%D0%B5%D0%B9%D0%BD%D0%BE%D1%97-%D0%BC%D0%B5%D0%B4%D0%B8%D1%86%D0%B8%D0%BD%D0%B8-%E2%84%965-%D0%BA%D0%B7-%D0%B1%D0%BC%D1%80-%C2%AB%D0%B1%D0%BC%D1%86%D0%BF%D0%BC%D1%81%D0%B4%C2%BB) (вул. Шевченка, 14) у каб. 219. Однак віднедавна сімейні лікарі по суботах чергують у приймальному відділенні терапевтичного корпусу лікарні. Так було і цієї суботи: Тетяна Черняк разом із сімейним лікарем Єфросинією Ткаченко із с.Літки вели прийом громадян. _«Хворих було небагато, -_ каже Тетяна Черняк. – _Кілька з району, трішки більше – з міста»._

\[caption id="attachment\_67036" align="aligncenter" width="600"\][![](https://mpz.brovary.org/wp-content/uploads/2017/02/4-4.jpg)](https://mpz.brovary.org/wp-content/uploads/2017/02/4-4.jpg) Терапевтичний корпус, де на 1-му поверсі сімейні лікарі по суботах ведуть прийом хворих\[/caption\]

\[caption id="attachment\_67034" align="aligncenter" width="600"\][![](https://mpz.brovary.org/wp-content/uploads/2017/02/2-5.jpg)](https://mpz.brovary.org/wp-content/uploads/2017/02/2-5.jpg) Тетяна Черняк\[/caption\]

Ближче до обіду в кабінет зайшли чоловік та жінка - мешканці Красилівки, які привезли на кріслі-каталці на госпіталізацію бабусю. В хворої був симптом «окулярів», який, за словами медика, викликає підозри на перелам основи черепа. Як каже Тетяна Черняк, в терапевтичне відділення їх направили з приймального покою для огляду терапевтом. Однак на прийомі лікаря-терапевта не було, тож хворі звернулися до сімейних лікарів. Так як Тетяна Черняк сімейний лікар і не має повноважень направляти хворих на госпіталізацію, порадила людям звернутися назад у приймальне відділення, де черговий терапевт і мав оглянути хвору літню жінку, а натомість відіслав на прийом у терапевтичний корпус. Обурений відмовою, родич хворої став кричати, погрожувати та нецензурно висловлюватися на адресу лікаря. А коли хвору вже оглядав сімейний лікар із Літок, родичка бабусі продовжувала ображати лікарку та провокувати її, при цьому знімаючи все на телефон, розповідає Тетяна Черняк.

\[caption id="attachment\_67033" align="aligncenter" width="600"\][![](https://mpz.brovary.org/wp-content/uploads/2017/02/1-5.jpg)](https://mpz.brovary.org/wp-content/uploads/2017/02/1-5.jpg) Тетяна Черняк показує, як усе було\[/caption\]

\[caption id="attachment\_67035" align="aligncenter" width="600"\][![](https://mpz.brovary.org/wp-content/uploads/2017/02/3-5.jpg)](https://mpz.brovary.org/wp-content/uploads/2017/02/3-5.jpg) Фото, яке зробила Тетяна Черняк: жінка не дозволяє відкрити двері\[/caption\]

Тетяна Черняк викликала поліцію та спробувала сфотографувати своїх кривдників, однак жінка насильно забрала в неї телефон та тримала двері, не дозволяючи покликати на допомогу. Коли приїхали правоохоронці, чоловік із жінкою та хворою бабусею, яку мали госпіталізувати в лікарню, вже зникли. Поліцейські за фактом хуліганських дій склали протокол.

Як стверджує Тетяна Черняк, своїх лікарів у БЦРЛ не вистачає, тож заступник головного лікаря Григорій Павлін змушує сімейних лікарів виконувати не свої обов’язки: знімає їх із робочого місця для допомоги лікарям-терапевтам приймального відділення. У свою чергу Григорій Павлін переконує, що ніякого стосунку до лікарів «первинної» медицини не має і ні до чого їх не змушує. «_Так як у суботу в лікарню поступає багато хворих і наші лікарі не справляються з потоком, міський голова попросив у головного лікаря первинної медицини Ігоря Кравцова допомоги,_ - розповів нашому журналісту заступник головного лікаря Броварської ЦРЛ **Григорій Павлін**. – _Сімейні лікарі допомагають нашим терапевтам із згоди Ігоря Кравцова»._

У свою чергу сімейні лікарі не задоволені тим, що змушені виконувати не свої обов’язки та ще й потерпати від неадекватних пацієнтів, адже охорони в приймальному відділенні терапевтичного корпусу немає. _«У лікарні пацієнти можуть зробити з нами все, що захочуть, і захистити нас нікому»,_ \- каже Тетяна Черняк.

Нагадаємо, медики Броварів розділені на первину та вторинну ланку та підпорядковуються різним структурам з різними головними лікарями: Броварський центр первиної медико-санітарної допомоги (Ігор Кравцов) та Броварська центральна районна лікарня (Валентин Багнюк). Структурні хитрощі вже не вперше плутають пересічних мешканців Броварів і району та призводять до напруги взаємовідносин між медичними ланками.

[![](https://mpz.brovary.org/wp-content/uploads/2017/02/6-4.jpg)](https://mpz.brovary.org/wp-content/uploads/2017/02/6-4.jpg)

[![](https://mpz.brovary.org/wp-content/uploads/2017/02/5-3.jpg)](https://mpz.brovary.org/wp-content/uploads/2017/02/5-3.jpg)

Слід загадати також, що у БЦРЛ уже не вперше хворі псують майно та піднімають руку на лікарів. Зазвичай, такі інциденти трапляються у приймальному відділенні, вночі, коли пацієнти перебувають у стані алкогольного сп’яніння. Кілька місяців тому один із лікарів від неадекватного пацієнта отримав черепно-мозкову травму, яка на кілька тижнів уклала медика на лікарняне ліжко.

Із **1** **грудня 2016 року** охорону порядку в БЦРЛ здійснює охоронна фірма «Комкон». До 17:00 два охоронці чергують біля воріт лікарні, пропускаючи автівки тільки за списком, затвердженим головним лікарем, а з 17 год до 8 ранку хлопці перебувають у приймальному відділенні хірургічного корпусу, допомагаючи медсестрам вгамовувати неадекватних пацієнтів.

**Фото - автора**
