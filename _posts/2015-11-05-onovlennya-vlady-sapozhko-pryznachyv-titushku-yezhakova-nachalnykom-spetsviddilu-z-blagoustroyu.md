---
title: "Оновлення влади: Сапожко призначив «тітушку» Єжакова начальником спецвідділу з благоустрою"
date: 2015-11-05
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "yezhakov"
  - "zhyty-po-novomu"
  - "onovlennya-vlady"
  - "peremoga"
  - "pokrashhennya"
  - "sapozhko"
---

**100 днів Сапожку на те, щоб побачити, чи готовий він «жити по-новому». Таким став черговий аргумент «демократичної більшості» нової міськради, аби пояснити виборцям небажання відправити мера-регіонала у відставку. Але поки «антисапожківські» депутати шукають все нові і нові виправдання, сам Ігор Васильович з натхненням наповнює виконком «перевіреними кадрами». І байдуже, що ці кадри не мають нічого спільного ні з державною службою, ні з місцевим самоврядуванням, ні з будь-якою іншою роботою, пов’язаною з управлінням містом. Головний критерій для Сапожка: особиста відданість та, в якості бонусу – родинні зв’язки з іншими, наближеними до мера, чиновниками.**

Так отримав свою нову посаду сумнозвісний **Олег Єжаков.** Звісно, головним його козирем при прийомі на роботу стало те, що він – син водія першого заступника міського голови **Василя Андрєєва**. Але крім цього у Олега є ще маса «переваг», таких важливих для нового начальства у міськвиконкомі.

Вперше гр. Єжаков засвітився на публіці під час парламентських виборів 2014-го року. Тоді він разом зі своїм товаришем Сергієм Ташуком виконував роль «журналістів» на виборчих дільницях, а невдовзі намагався зірвати голосування в ЗОШ №9. Ми намагалися дізнатись, яке видання тоді представляв Єжаков, однак «журналіст» натомість закривав руками камеру і показував непристойні жести. Тоді все відбулося невеликим скандалом і видаленням Єжакова за межі школи.

<iframe src="https://www.youtube.com/embed/w-oAVDY3ZL0" width="560" height="315" frameborder="0" allowfullscreen="allowfullscreen"></iframe>

Проте вже за рік, у травні 2015-го Єжаков вигулькнув на сесії міської ради. Отримавши право виступу від Ігоря Сапожка, Олег роздав депутатам фотографії, зроблені в одному з нічних клубів міста: на фото були зображення чоловічого стрип-шоу. Майбутній начальник спецвідділу з благоустрою не зміг толком пояснити, що саме він хотів сказати цими світлинами, однак запропонував «поставити питання на обговорення і зібрати підписи». Вже після засідання автор цих рядків намагався на камеру взяти коментар у Єжакова з приводу ситуації, однак у відповідь – знову нецензурна лайка. Після того, як арсенал матюків у Єжакова закінчився, Олег повідомив, що представляє громадську організацію «Громада Броварів».

<iframe src="https://www.youtube.com/embed/QgYbstk3coA" width="560" height="315" frameborder="0" allowfullscreen="allowfullscreen"></iframe>

Невдовзі за участю Єжакова відбулося ще кілька інцидентів: від намагань розбити журналістам камеру прямо в приміщенні міськради до нападів «а-ля хрущ» на автомобіль Громадського телебачення – тоді Єжаков з розбігу кидався на припаркований автомобіль і плював на лобове скло. Однак заяв в міліцію чи прокуратуру журналісти не подавали, позаяк не бачили жодного сенсу: місцеві правоохоронці та прокурори спускають усі подібні справи на гальмах так само, як і при Януковичі.

> Слід зазначити, що на посаду начальника спецвідділу з благоустрою у виконкомі Сапожка завжди призначали "по квоті тітушок". Попередній начальник спецвідділу - товариш Русанов - також використовувався міським голової як "живий щит" від відеокамер. Найвідоміша його поява - в епічному відео ще 2011-го року "Не хочу в камеру!". Роль Русанова в цій короткометражці починається з 8:47.
> 
> <iframe src="https://www.youtube.com/embed/77lwLGI6AKQ" width="560" height="315" frameborder="0" allowfullscreen="allowfullscreen"></iframe>
> 
> Тому призначення "колеги" Русанова Єжакова на цю ж посаду виглядає цілковм послідовною.

Вірогідно щоб «не палити контору», на сайті Броварської міської ради розпорядження про призначення Єжакова в.о. начальником спецвідділу з питань благоустрою всупереч закону не опублікували. Проте Ігор Васильович «спалився» в іншому своєму розпорядженні: [«Про проведення Дня довкілля» №187-ОД від 04.11.2015.](http://brovary-rada.gov.ua/rozporyadzhennya-m%D1%96skogo-golovi-v%D1%96d-04112015-%E2%84%96187-odpro-provedennya-dnya-dovk%D1%96llya) В документі Єжаков О.М. зазначається вже як діючий «в.о. начальника спеціального відділу контролю за благоустроєм та зовнішнім дизайном міста». Справу зроблено, тітушка – при посаді!

Варто зауважити, що крім «демократичних» призначень, цими ж днями Сапожко протягнув ще й кілька «демократичних» рішень. Зокрема, що стосується [продовження терміну договорів оренди на розміщенні біг-бордів у Броварах до 2021 року.](https://mpz.brovary.org/dozvoly-na-rozmishhennya-zovnishnoyi-reklamy-na-roky-vpered-vydav-brovarskyj-miskvykonkom/) Користуючись старим складом міськвиконкому, Ігор Васильович гарантував собі передвиборчі борди не лише на 2017-ий рік, коли можуть відбутися чергові вибори, але й на наступне голосування ще через п’ять років! Очевидно, що Сапожко збирається утримувати мерське крісло всерйоз і надовго. І, напевно, дуже вдячний «демократичні більшості» за ще сто днів, які вони йому дали на "господарювання". Тож з нетерпінням чекаємо нових призначень на вакантні посади у новій владі: тітушок у Броварах вистачить на весь виконком!
