---
title: "АНОНС: 29 червня збирають мешканців, які проти будівництва 6-поверхової будівлі на Гагаріна"
date: 2017-06-27
author: 
  username: "pravoZnaty"
  display_name: "Маєш право знати"
categories: 
  - "announce"
  - "novyny"
tags: 
  - "anons"
  - "brovary"
  - "budivnitstvo"
  - "virubka-derev"
  - "zabudova"
  - "zrizannya-derev"
  - "zustrich-z-meshkantsyami"
  - "novini"
coverImage: "wp-content/uploads/2017/06/19551822_1387273884682031_1303950575_o-e1498567012956.jpg"
---

**У четвер броварські міські депутати та активісти міста запрошують на зустріч мешканців Броварів та мешканців будинку по вул. Гагаріна, 23 щодо питання майбутнього будівництва 6-поверхової будівлі біля 7-ї броварської школи. Про це йдеться в оголошеннях, які розвішані по вул. Гагаріна.**

Як зазначається в оголошенні, зустріч відбудеться **29 червня,** **о 19:30**, на майданчику будинку по вул. **Гагаріна, 23.**

[![](https://mpz.brovary.org/wp-content/uploads/2017/06/19551822_1387273884682031_1303950575_o-e1498567012956.jpg)](https://mpz.brovary.org/wp-content/uploads/2017/06/19551822_1387273884682031_1303950575_o-e1498567012956.jpg)

Нагадаємо, що минулого тижня, в п’ятницю, по вул. Гагаріна, 21 [були зрізані](https://www.facebook.com/groups/brovary/permalink/1693390037357622/) декілька десятків дерев – каштани, граби та липи. Зелені насадження були видалені задля прибудови до існуючої зараз будівлі, де розташовано магазин «АТБ». Нова конструкція матиме **6** поверхів.

[![](https://mpz.brovary.org/wp-content/uploads/2017/06/ATB-7-shkola-zrizannya-derev-zabudova-Myhajlo-Kalashnikov.jpg)](https://mpz.brovary.org/wp-content/uploads/2017/06/ATB-7-shkola-zrizannya-derev-zabudova-Myhajlo-Kalashnikov.jpg)

Це викликало обурення серед броварчан у соціальній мережі FB. В понеділок зранку, 26 червня, місцеві депутати, активісти та мешканці міста [завітали до міського голови](https://mpz.brovary.org/protest-proty-budivnytstva-ofisnogo-tsentru-na-gagarina-mer-poobitsyav-stvoryty-robochu-grupu-foto/) Ігоря Сапожка із вимогою припинити будівельні роботи біля 7-ї школи. Мер запропонував створити робочу групу, щоб вирішити це питання. Дуже швидко, вчора, вона була вже і створена - про що йдеться у відповідному [розпорядженні](http://brovary-rada.gov.ua/documents/27435.html) міського голови на сайті Броварської міськради.

[![](https://mpz.brovary.org/wp-content/uploads/2017/06/Protest-zabudova-operatyvna-narada-2017.06.26_00041.jpg)](https://mpz.brovary.org/wp-content/uploads/2017/06/Protest-zabudova-operatyvna-narada-2017.06.26_00041.jpg)

Як зазначає **Ірина Нікітчина**, архітекторка та помічниця депутата БМР, коли саме буде перше засідання робочої групи - невідомо. Вимогами від депутатів та активістів будуть наступні:

- Скасування рішення затвердження проекту землеустрою ділянки зазначеної площі.
- Скасування рішення щодо надання у власність.
- Підготовка проекту рішення про Розробку ДПТ кварталу навколо СШ№7, окресленого вул.Гагаріна, бул.Незалежності, вул.Блока, вул. Героїв УПА.
- Складання завдання на розробку зазначеного ДПТ з обов’язковим окресленням зон зелених насаджень загального користування і виокремлення їх із площі, що зараз незаконно надана торгівельно-офісній споруді.
- Проведення громадських слухань зазначеного ДПТ, затвердження.
- Розгляд питання про виготовлення нового проекту землеустрою та надання в користування/ власність ділянки для обслуговування торгівельно-офісної споруди.
- Позов до суду на міську раду.

Окрім цього, активісти повідомили в соціальній мережі, що будуть збирати підписи та готувати заяву у прокуратуру.

 ![](https://mpz.brovary.org/wp-content/uploads/2017/06/pidpysy-v-prok.png)

Нагадаємо, землю в самому центрі міста – 24 сотки – громада Броварів [втратила](https://mpz.brovary.org/24-sotki-zemli-v-tsentri-brovariv-viddali-deputatu-mihaylovu/) ще 2013 року. Дорогоцінна ділянка відійшла у власність «Альянсінвестбуду» рішенням попереднього скликання Броварської міської ради. Директором товариства на той час був екс-депутат **Олександр Михайлов**. А саме підприємство [пов’язане](https://mpz.brovary.org/politychnyj-fenomen-igorya-sapozhka-chastyna-2-strimka-politychna-kar-yera-v-brovarah-talant-chy-vplyvovi-pokrovyteli/) із тещею Ігоря Сапожка, **Світланою Коваль**.
