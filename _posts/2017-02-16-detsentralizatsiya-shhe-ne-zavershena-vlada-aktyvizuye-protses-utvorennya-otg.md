---
title: "Децентралізація ще не завершена: влада активізує процес утворення ОТГ"
date: 2017-02-16
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "brovary"
  - "gromada"
  - "detsentralizatsiya"
  - "novini"
  - "obyednannya"
  - "otg"
  - "robocha-grupa"
  - "rozporyadzhennya"
---

**Днями міський голова Броварів видав [розпорядження](http://brovary-rada.gov.ua/documents/26761.html) про створення робочої групи, яка займеться питанням популяризації об'єднання територіальних громад. До її складу ввійшли працівники міськвиконкому та депутати.**

Як зазначено в розпорядженні міського голови, робоча група з метою популяризації європейських принципів місцевої демократії має на меті активізувати роботу із надання методичної та консультативної допомоги органам місцевого самоврядування з питань добровільного об'єднання територіальних громад. Це стосуватиметься бюджетної, фінансової, освітньої, медичної та інших сфер. Окрім того, має бути проведена інформаційно-роз'яснювальна робота з населенням.

Слід зазначити, що робочу групу створюють в рамках всеукраїнських заходів. Більш детально план дій – які передбачені переважно на 2017 рік – прописаний у [розпорядженні](http://koda.gov.ua/normdoc/pro-zatverdzhennya-regionalnogo-plan-3/) голови Київської обласної державної адміністрації. Згідно з ним, робоча група має налагодити постійний контакт із відповідними експертними організаціями; влаштовувати конференції, семінари, круглі столи; а також – актуалізувати роботу над перспективними планами формування територій нових громад.

Нагадаємо, що в Україні декілька років тому почалася реформа місцевого самоврядування. Вона полягає у запровадженні [децентралізації](http://decentralization.gov.ua/news/item/id/1862), тобто наданні більших бюджетів та ширших повноважень від державних органів органам місцевого самоврядування. Водночас, дрібні громади мусять об’єднуватись у потужніші – на добровільних засадах, - але базуючись на географічних, історичних, економічних принципах.

Наразі в Україні вже створено низку об’єднаних територіальних громад. Однак у Київській області таких лише [дві](http://decentralization.gov.ua/region/item/id/11). Одна із них – на території Броварського району. Ще у 2015 році Калитянська селищна рада та Семиполківська, Мокрецька і Заворицька сільські ради [об’єдналися в одну територіальну громаду](http://decentralization.gov.ua/region/common/id/747). Питання про створення ОТГ за участю Броварів наразі лишається невирішеним.
