---
title: "Дитячі майданчики на Розвилці вирішили зробити у дворах"
date: 2012-07-18
author: 
  username: "Aleechka"
  display_name: "Аліна Дяченко"
categories: 
  - "aktsiyi-zahodi"
tags: 
  - "ivanenko"
  - "brovary"
  - "brovaryi"
  - "vibir-redaktsiyi"
  - "dityachiy-maydanchik"
  - "zustrich-z-meshkantsyami"
  - "kirova"
  - "novini"
  - "oleg-ivanenko"
  - "ploshha-shevchenka"
  - "rozvilka"
---

**[![](https://mpz.brovary.org/wp-content/uploads/2012/07/Zustrich-Ivanenka_1.jpg "Зустріч Іваненка_1")](https://mpz.brovary.org/wp-content/uploads/2012/07/Zustrich-Ivanenka_1.jpg)Вчора на площі Шевченка було хоч і не дуже велелюдно, проте на [обговорення місця розташування дитячого майданчика на Розвилці](https://mpz.brovary.org/17-lipnya-na-ploshhi-shevchenka-obgovoryat-pitannya-vstanovlennya-dityachogo-maydanchika/) прийшли у першу чергу люди зацікавлені, які мали свою думку з цього приводу. Відтак після жвавих дискусій місце для дитячих ігор таки визначили.**

Збори громади для колегіального вирішення цього питання скликав депутат Броварської міської ради **Олег Іваненко**. На початку зустрічі він ознайомив присутніх з історією свого листування з органами влади на тему облаштування у цьому районі міста дитмайданчика.

За його словами, спочатку він розглядав варіант зведення дитмайданчика на самій площі Шевченка, однак очільники міста йому пояснили, що це неможливо, оскільки план реконструкції скверу ім. Тараса Шевченка ще не затверджений, а тому майданчик тут робити не варто. Натомість влада запропонувала депутату зробити місця для дитячих розваг у дворах довколишніх будинків.

[![](https://mpz.brovary.org/wp-content/uploads/2012/07/Zustrich-Ivanenka_2.jpg "Зустріч Іваненка_2")](https://mpz.brovary.org/wp-content/uploads/2012/07/Zustrich-Ivanenka_2.jpg)

З цим депутат і прийшов до громади, мовляв, я таке питання сам вирішувати не можу, потрібна ваша згода. «_То як – будемо чекати, поки план скверу затвердять чи робимо майданчики у двох визначених владою дворах_?», - запитав депутат. Перший варіант люди одностайно відкинули, мовляв, чекати – справа марна, і почали перераховувати, чого вони  вже не один десяток років чекають. А от з приводу того, чи у дворах, чи деінде – думки розійшлись.

Хтось сказав, що давайте краще на місці стихійного базару його зробимо, або замість «_отого магазину, який оце посеред площі поставили, і хто тільки дозвіл на це дав_», а хтось взагалі запропонував поставити гойдалки та гірки з іншої сторони вул. Кірова у дворах. Проте всі категорично заперечували проти того, що зробити майданчик на самій площі чи біля скверу Шевченка, бо «_там тоді тільки наркомани та алкоголіки будуть збиратись, і дітей своїх ми туди не пустимо_».

[![](https://mpz.brovary.org/wp-content/uploads/2012/07/Zustrich-Ivanenka_4.jpg "Зустріч Іваненка_4")](https://mpz.brovary.org/wp-content/uploads/2012/07/Zustrich-Ivanenka_4.jpg)

Словом, зійшлись на тому, що таки найдоречніше буде зробити майданчики у дворах будинків Кірова, 1 та Київська, 168. «_Так я з дому зможу і за дитиною наглядати_», - зауважила молода мама. «_Гаразд, тоді з мене майданчики (вони, до речі, вже закуплені), а з вас – отримання згоди від тих мешканців, хто проти майданчиків, бо є й такі. Ось я щойно спілкувався з кількома бабусями, так вони заперечують, мовляв, буде галас та крики постійні під вікнами_», - підсумував депутат Іваненко.

[![](https://mpz.brovary.org/wp-content/uploads/2012/07/Zustrich-Ivanenka_5.jpg "Зустріч Іваненка_5")](https://mpz.brovary.org/wp-content/uploads/2012/07/Zustrich-Ivanenka_5.jpg)

І щойно питання було вирішене, як люди обступили свого представника у владі з іншими наболілими питаннями. Коли дірки в асфальті на площі нарешті залатають, коли сквер таки реконструюють, що робити з алкоголіками та наркоманами, які по ночах у цьому сквері на лавочках порушують громадський спокій і т.д. Проте ці питання депутат лише вислуховував та радив звертатись до відповідних інстанцій. Зрештою темою зустрічі були дитячі майданчики, решта питань – тема окремих зустрічей.

[![](https://mpz.brovary.org/wp-content/uploads/2012/07/Zustrich-Ivanenka_3.jpg "Зустріч Іваненка_3")](https://mpz.brovary.org/wp-content/uploads/2012/07/Zustrich-Ivanenka_3.jpg)

З власних джерел «Маєш право знати» відомо, що Олег Іваненко планує балотуватись на виборах у жовтні до Верховної Ради України. Крім того, по місту уже розповсюджуються листівки з його біографією. Та й це була вже не перша його зустріч з мешканцями Броварів, за останні кілька місяців він провів низку подібних заходів.

> _«Маєш право знати» вже відстежує і продовжуватиме стежити за заходами, які проводитимуть потенційні кандидати в народні депутати, та інформуватиме про це своїх читачів, адже з наближенням виборів до парламенту суспільна увага має бути особливо прикутою до тих, хто має намір керувати державою. Повідомляйте нас про подібні зустрічі та інші заходи на електронну скриньку **info (at) pravo-znaty.org.ua**._

Чекайте незабаром матеріал про зустріч депутата **Сергія Федоренка** з мешканцями вул. Черняховського, на якій журналістам «Маєш право знати» спочатку спробували завадити знімати, а після зустрічі взагалі накинулись на журналіста, намагаючись забрати камеру.
