---
title: "Прості докази фальсифікацій студії \"Наше місто\". ВІДЕО"
date: 2013-02-15
author: 
  username: "kachor"
  display_name: "Андрій Качор"
categories: 
  - "kolonka-avtora"
---

Навряд чи когось з броварчан сьогодні ще потрібно переконувати в брехливості чи непрофесійності комунальної телестудії «Наше місто». На жаль, єдиний броварський телеканал, який дуже щедро фінансується з бюджету, за більш ніж десять років так і не зміг стати професійним, натомість постійно деградує, дійшовши вже, здавалося б, до точки неповернення. Це яскраво засвідчила минулорічна передвиборча кампанія, коли єдиною цільовою аудиторію «Нашого міста» навіть його тіньові менеджери вважали маргінальних бабусь, що вперто продовжували жити в СРСР навіть в 2012-му році. Жоден з матеріалів місцевого телебачення не витримував будь-якого журналістського стандарту (не кажучи вже про етику) – настільки примітивними виглядали їхні інформаційні продукти.

Утім навіть тоді особливо «миролюбні» броварчани намагались виправдати місцеве телебачення виборчими баталіями: мовляв ті хоч і фахівці, але ж «бюджетники», відтак залежні від політичної волі начальства й на виборах діють за принципом «нічого особистого – суто бізнес». Інколи по доброті душевній у це вірив навіть ваш покірний слуга, допоки не стикнувся з поведінкою «Нашого міста» під час висвітлення страйку працівників «Чистих матеріалів».

В цьому сюжеті була оприлюднена позиція виключно керівників підприємства і ні слова з боку інших сторін конфлікту, як того вимагають елементарні журналістські норми, відомі навіть першокурсникам. Цікаво, що «ектівці» не навели жодного коментаря навіть з боку влади – їхніх фактичних спонсорів. Пропоную подивитись цей сюжет поки без коментарів.

<iframe src="https://www.youtube.com/embed/I5tScSDJvLM" height="315" width="420" allowfullscreen frameborder="0"></iframe>

Я не буду розбирати це відео, як то кажуть «по полицям». Пропоную звернути увагу лише на один нюанс, який демонструє головний принцип роботи муніципального телеканалу:

Придивіться до моменту між **1:06 та 1:09** на відео: там п. Кузмєнков говорить про зарплати, які начебто отримували страйкарі. На цьому моменті легко помітити т.зв. «склейку»: коли монтажер з’єднує одну фразу речника з іншою, що мовиться зовсім в іншому контексті. Пересічному глядачу здається, немов фраза цілісна, проте насправді це не так. На відео чітко видно штучну склейку двох окремих епізодів, аби в глядача склалось враження про «жадібних до грошей свободівців, яким і 15 тисяч на місяць мало».

Це – банальна фальсифікація. Професійні медійники в подібних випадках змінюють картинку лишаючи голос за кадром, роблячи т.зв. «перебивку», аби в глядача не виникло будь-яких підозр, позаяк непомітно склеїти звук значно легше, ніж зображення. Проте найманці з «Нашого міста» розраховували на безмірну тупість власної аудиторії і вирішили просто «не паритись» над такими «дрібницями».

Даний випадок – лише один з прикладів систематичної фальсифікації майже всіх броварських подій, які «згодовуються» броварчанам телестудією «Наше місто». Подібних прикладів можна навести безліч у кожному випуску новин цього телеканалу.  Якщо хтось має терпіння уважно передивитись усю відеомаячню «Нашого міста» - зможе легко в цьому пересвідчитись.

Аби нашим читачам було легше зрозуміти, про що йдеться, пропоную переглянути той самий сюжет, але змонтований інакше:

<iframe src="https://www.youtube.com/embed/xbWIsVRbiMs" height="315" width="420" allowfullscreen frameborder="0"></iframe>

Подібний «альтернативний» монтаж зайняв у мене 40 хвилин. З огляду на це можна лише уявити, в яких масштабах фальсифікують реальність найманці з «Нашого міста», штат якого налічує купу людей, координується міською владою та фінансується мільйонами з наших з вами кишень.

Проте навіть це не головне.

\[caption id="attachment\_14073" align="alignleft" width="224"\][![Куліш](https://mpz.brovary.org/wp-content/uploads/2013/02/y_312bf651.jpg)](https://mpz.brovary.org/wp-content/uploads/2013/02/y_312bf651.jpg) Директор телестудії "Наше місто" Ірина Куліш\[/caption\]

Кожна людина – різна. У кожного своє бачення тих чи інших подій. В кінці-кінців – кожен має право на ту чи іншу оцінку різних політичних процесів і, зрештою – кожен хоче щось мати на хліб. З цією точки зору хтось міг знайти – хоч і притягнуте за вуха – виправдання працівникам комунальної телестудії, коли ті захищали злочинний режим броварської влади під час виборчих кампаній.

Тільки ж сьогодні не йдеться про політику або вибори. Сьогодні йдеться про захист прав людей, які жертвували своїм здоров’ям на дуже шкідливому виробництві заради створення ліків, аби здоровими були інші люди.

Ці роботяги працюють цілодобово в цехах, де й годину важко знаходитись – пилюка виїдає очі. Я бачив, як у тих цехах пил вкриває одяг протягом лічених хвилин, я бачив в якому стані їхні руки і обличчя, відчував, як за дві години перебування на цих «чистих матеріалах» в роті з’являвся металевий присмак – як в Чорнобилі. І проти цих людей «Наше місто» пішло інформаційною війною просто тому, що їй так сказали. Або заплатили. Або просто в цих «журналістів» вже атрофувались такі поняття як «честь» і «совість» і натомість залишився єдиний інстинкт - підмахувати хвостом начальству, яким би воно не було. А для цього вони готові "мочити" будь-кого зі своїх земляків і будь-якими методами.

Ще більше шкода, що сьогодні до ганебної когорти «Нашого міста», «Броварської панорами» та «Нового життя» приєднується і газета «Старий центр» - видання, яке подавало надії як неупереджене ЗМІ, а наразі перетворюється на ще один «вісник Покращення». Читайте в насупній "Колонці автора" аналіз статті про страйк працівників «Чистих матеріалів» в останньому номері «Старого центру», вочевидь написаної за «темниками» з «Білого будинку» на Гагаріна, 15.
