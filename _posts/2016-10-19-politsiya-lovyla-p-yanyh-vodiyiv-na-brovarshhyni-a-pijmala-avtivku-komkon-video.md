---
title: "Поліція ловила п'яних водіїв на Броварщині, а піймала автівку «КомКон» - ВІДЕО"
date: 2016-10-19
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "avtivka"
  - "brovary"
  - "vibir-redaktsiyi"
  - "kalinivka"
  - "komkon"
  - "nepovnolitnij"
  - "novini"
  - "novyny"
  - "politsiya"
  - "reyd"
coverImage: "wp-content/uploads/2016/10/politsiya-nich.jpg"
---

**Цими вихідними за ініціативою керівництва поліції Київської області відбувся рейд у Броварах та районі. В селі Калинівці правоохоронці спинили автомобіль охоронної фірми «[КомКон](http://komkon-kiev.com/)», яким керував неповнолітній хлопець. За віком, 16-річний юнак не мав права сідати за кермо. Про це розповіли в різних відомствах  поліції.**

Як [повідомляє](https://kv.npu.gov.ua/uk/publish/article/220165) відділ комунікації поліції Київської області, під час рейду розкрили **21** раніше скоєний злочин і виявили **17** нетверезих водіїв. Затримали **1** машину, що перебувала в розшуку, та **2** автівки з підробленими номерами агрегатів. У результаті відпрацювання правоохоронці задокументували понад **150** адміністративних правопорушень щодо порушень громадського порядку та транспортної дисципліни.

За офіційною інформацією правоохоронців, рейд проводили **15-16 жовтня**. Водночас, в обласному управлінні превентивної діяльності розповіли, що автомобіль із наліпками охоронної фірми «КомКон» правоохоронці встигли зупинити ще на Покрову, **14 жовтня**, о 22:00 в селі Калинівці.

Разом із поліцейськими у рейд поїхали журналісти «24 каналу». Вони [повідомили](http://24tv.ua/kiyivski_patrulni_zatrimali_kompaniyu_neadekvatnih_pidlitkiv_napidpitku_n737662) подробиці інциденту: за кермом перебував 16-річний парубок, за віком він не мав права керувати автівкою. Сама ж автівка була пом’ята і без фар. Хлопець їхав селом з метою забрати свого п’яного батька, - йдеться в сюжеті.

_Сюжет «24 каналу» про поліцейський рейд Броварщиною:_

<iframe src="https://www.youtube.com/embed/RB9gMPCeaQ0" width="560" height="315" frameborder="0" allowfullscreen="allowfullscreen"></iframe>

Далі в сюжеті телеканалу показують, як на захист парубка стають декілька нетверезих родичів, які намагаються перешкоджати проведенню відеознімання. Згодом – пропонують «домовитись» із полісменами. Але, в результаті, просять вибачення.

Про те, що транспортний засіб справді належить охоронній фірмі «КомКон», нашим журналістам підтвердив очільник Броварського відділу поліції **Олег Янчинський**. Водночас, чому машиною керував неповнолітній і який він або його родичі мають стосунок до цієї фірми, правоохоронці не уточнюють.

В управлінні превенції обласної поліції розповіли, що на юнака склали протокол за адміністративне правопорушення – «_керування транспортним засобом особою, яка не має права керування таким транспортним засобом, або передача керування транспортним засобом особі, яка не має права керування таким транспортним засобом_». Хлопця мають намір оштрафувати на **510 грн**.

В самій компанії **«КомКон»** про вказаний інцидент зі службовою машиною не розповідають. За телефонами фірми обіцяли передати інформацію керівництву, яке мало би прокоментувати ситуацію. Однак, після тривалого очікування, представники компанії так і не вийшли на зв’язок.

Нагадаємо, що «КомКон» вже тривалий час співпрацює із Броварським відділом поліції. Раніше фірма надавала свої автівки та співробітників для організації патрулювань містом. Як розповів Олег Янчинський, співпраця триває і досі. Але спільних патрулювань уже не влаштовують – через те, що «КомКон» не має для цього можливостей.

Слід згадати, що під час одного із таких патрулювань у червні цього року стався [інцидент](https://mpz.brovary.org/brovarskogo-pidpryyemtsya-zatrymaly-ta-nadavaly-stusaniv-za-malyuvannya-na-asfalti/). Тоді у Броварах поліція та приватні охоронці фірми «КомКон» затримали броварського активіста та головного редактора рекламної компанії **В'ячеслава Гречку**, який вночі малював на асфальті рекламу свого видання. Зі слів затриманого, замість складати протокол про можливе адміністративне правопорушення, чоловіка вирішили відвезти до гаражів, до того несильно побивши.

> Редакція «Маєш право знати» готова оприлюднити коментарі компанії «КомКон».
