---
title: "Інстинкт наперсточника: уроки від Сапожка"
date: 2012-07-16
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "dyachenko"
  - "sapozhko"
  - "fedorenko"
  - "shahraystvo"
---

[![](https://mpz.brovary.org/wp-content/uploads/2012/07/17-266x300.gif "17")](https://mpz.brovary.org/wp-content/uploads/2012/07/17.gif)Нещодавній маленький «інцидент» на сайті Броварської міської ради засвідчив, що жага до фальшування, перекручування фактів та спотворення правди у Сапожка та його клерків, напевно, вже в крові. Це для них стає необхідною потребою, інстинктом, без якого броварським чиновникам важко прожити бодай день.

Варто було Аліні Дяченко написати на МПЗ [про дивне перехрестя  Незалежності-Короленка, де немає пішохідного переходу](https://mpz.brovary.org/nedorechnosti-na-brovarskih-dorogah-zhurnalistskiy-fotoreyd), як наступного дня на сайті міськради вже з'являється розпорядження міського голови [про модернізацію цього перехрестя.](http://docs.pravo-znaty.org.ua/p3587/09.07.2012/148)

Здавалося б – це ж чудово, саме так і має відбуватись в цивілізованих містах та країнах! Преса вказує на проблему – влада в свою чергу оперативно реагує і вживає заходів щодо вирішення питання. Гармонійний симбіоз суспільних інститутів, стабільність і покращення переможно ширяться, бо ж Україна – для людей, а для Нього люди – це головне.

Напевно, саме це намагався продемонструвати Сапожко, давши відмашку оприлюднити власне розпорядження наступного дня після публікації Дяченко. Проте прочитавши документ до кінця, виявляється, що Ігор Васильович не утримався від фальші навіть в такому документі.

Розпорядження, оприлюднене на сайті БМР 13-го липня, насправді датоване 9-им числом цього ж місяця. Чому ж Сапожко вирішив спочатку приховати такий гарний документ, в якому, як не дивно, не дерибаниться броварська земля і не відмиваються бюджетні кошти на користь місцевих «регіоналів»? Можна було б подумати, що в міської влади стався напад невиданої досі скромності, проте згадуючи муніципальні газети «ім. Федоренка Великого» та комунальне телебачення «Ордена Святого Сапожка», в такий варіант віриться важко.

Значно вірогіднішим виглядає варіант, при якому міський голова, отримавши інформацію від «смотрящого» за «Маєш право знати» про чергову «брудну і провокаційну публікацію», вирішив зреагувати. Реакція полягала в оприлюдненні згаданого розпорядження про модернізацію перехрестя, фактично, заднім числом. Проте щоб ні в кого не виникло навіть думки про те, що броварська влада дослухається до незалежних журналістів, на розпорядженні вирішили датувати 9-им липня – за три дні до публікації Дяченко на «МПЗ». Таким чином виходить,  мовби  журналістка якимось чином дізналась про досі не оприлюднене розпорядження і, така сяка, вказує владі на проблему, яка «вже давно вирішується!».

**Насправді ж дана ситуація свідчить про наступне:**

\-       Броварська влада, вже давно неспроможна бачити справжні проблеми міста (позаяк спеціалізується майже виключно на розбазарюванні міських ресурсів), проте напередодні виборів в цьому питанні звертається за допомогою до незалежних журналістів. Адже в «ручних» працівників комунальних ЗМІ давно атрофувалось критичне мислення, позаяк робота тих полягає лише в поліруванні золотого німбу над головою депутата Фе.

\-       Проте аби ні хто не помітив такого «паразитування», влада може піти на підробку документів, аби приписати собі усі заслуги і продемонструвати броварчанам: це ми помітили і ми виправили. Точніше не ми, а особисто Сапожко і Федоренко пройшлись перехрестями і перстом вказали на наявні проблеми.

Шкода, що в Сапожка і Ко реакція на публікації незалежних журналістів поки виходить виключно такою. Замість справді ефективної, вигідної передусім броварчанам, співпраці між владою і пресою, броварські можновладці завжди обирають варіант фальсифікацій, перекручувань і «кидалова». Особисто мені не віриться, що ці люди зможуть еволюціонувати до цивілізованих homo sapiens навіть за десятки років, не те що до дня виборів.
