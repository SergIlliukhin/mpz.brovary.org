---
title: "У деяких дворових водоколонках рівень нітратів перевищений у 2-3 рази – СЕС"
date: 2016-07-11
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "voda"
  - "zhorstkist"
  - "nitraty"
  - "novini"
  - "sanstantsiya"
  - "ses"
  - "himiya"
coverImage: "wp-content/uploads/2016/07/182822.jpg"
---

**Вода у прибудинкових колонках не відповідає нормам якості. У ній завищений рівень жорсткості. Окрім того, деякі водокачки дають воду із удвічі, а то і втричі, перевищеним рівнем нітратів. Тим часом, якість води у броварських бюветах є гарною. Так само, на водозаборі із Десни вода відповідає нормам на хімічні показники. Саме звідти її беруть для водопостачання у крани мешканців міста. Про це під час сьогоднішньої оперативної наради в заступника міського голови розповів головний санітарний лікар міста Віталій Прокопенко.**

Як повідомив керівник санітарної служби, цього тижня взяли проби води на броварських бюветах та в популярних прибудинкових колонках. В цілому, вода має добру якість – не знайшли бактеріологічного забруднення в жодному випадку.

Однак, виявили перевищення хімічних показників у дворових водокачках. На деяких із них знайшли завищення нормативного рівня нітратів у 2-3 рази. За рівнем жорсткості у прибудинкових колонках вода також не найкраща. Вживання такої води, зі слів **Віталія Прокопенка**, призводить до накопичення кальцієвих і магнієвих солей в організмі. Це, своєю чергою, сприяє виникненню різних захворювань. Наприклад – гіпертонії.

Водночас, як зазначив санітарний лікар, у бюветах нітратів не виявили взагалі. А показники жорсткості – доволі низькі. Віталій Прокопенко запевняє, що існує небагато міст в Україні, які безкоштовно дають воду такої гарної якості.

Нема претензій у Віталія Прокопенка і до води, яку постачають у крани мешканців Броварів. Попри нещодавні підозри щодо хімічного [забруднення ріки Остер](https://mpz.brovary.org/chy-zachepyt-brovary-ekologichna-katastrofa-na-richtsi-oster/), 6 липня на деснянському водозаборі вода відповідала нормам. Її перевірили на різні хімічні забруднення, зокрема на отрутохімікати та фосфорограніку.
