---
title: "Конкурсна комісія рекомендує призначити Мельник начальником управління освіти"
date: 2016-03-22
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "melnik"
  - "nachalnyk-upravlinnya-osvity"
  - "novini"
  - "upravlinnya-osviti"
coverImage: "wp-content/uploads/2016/03/Gromadska-rada-15-1.jpg"
---

**16 березня під час засідання конкурсної комісії іспити здавали претенденти на вакансію начальника управління освіти і науки Броварської міської ради. Перемогла депутатка міськради від фракцїї "Єдність", директорка ЗОШ №2 та екс-член фракції Партії регіонів Оксана Мельник, її рекомендовано призначити начальником управління. Рішення щодо цього прийматиме міський голова, проте на даний час офіційні документи ще не оприлюднені.**

Комісія складалася з працівників виконкому, депутатів та представників громадськості. Головував заступник міського голови **Григорій Голубовський**, також в складі були: заступниця мера **Лариса Виноградова**, депутат міськради від фракції "Батьківщина", голова комісії з гуманітарних питань **Сергій Бельський**, голова Громадської ради при управлінні освіти **Ігор Романенко**, також - представники юридичної та кадрової служби міськвиконкому. На іспити з'явилися три особи з п'яти, що подавали документи для участі в конкурсі: **Оксана Мельник**, **Любов Чорномаз** та **Олександра Олексієнко**. Кожна з кандидаток витягнула білет та близько години писала відповіді. За результатами іспиту Оксана Мельник отримала **24** бали, Любов Чорномаз - **20** балів, Олександра Олексієнко - **13** балів. Усі кандидатки пройшли іспит (прохідний бал - **12**), проте перемогла пані Мельник і її рекомендовано після спецперевірки призначити на посаду начальника броварського управління освіти. Любов Чорномаз зараховано в кадровий резерв, тепер вона може без іспиту зайняти посаду заступника начальника управління або директора навчального закладу.
