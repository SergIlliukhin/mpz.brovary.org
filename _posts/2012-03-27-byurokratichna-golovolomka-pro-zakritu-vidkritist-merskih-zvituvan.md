---
title: "«Бюрократична головоломка» про закриту відкритість мерських «звітувань»"
date: 2012-03-27
author: 
  username: "Aleechka"
  display_name: "Аліна Дяченко"
categories: 
  - "kolonka-avtora"
tags: 
  - "brovary"
  - "zvituvannya"
  - "zvituvannya-mera"
  - "sapozhko"
---

Моє [листування з владою](https://mpz.brovary.org/miskiy-golova-zvituvatime-u-lyutomu-2/) з приводу звітування міського голови  завершилось феєричною відповіддю від виконкому, яка варта окремої історії у цій колонці. Цю «бюрократичну головоломку» не можна «розгадати» жодними законами логіки чи здоровим глуздом, а відтак її можна лиш долучити до публічної колекції зафіксованих письмово «калізій» влади.

Загалом я надіслала 3 запити на інформацію та 1 звернення до міського голови. Спочатку на мій запит про точний час, день та місце проведення звітування, мені відповіли, що _«в даний момент формується графік з встановленням точного часу та місця проведення звітування. Про час та місце проведення звіту громадськість буде поінформована після затвердження вищезазначеного графіку згідно чинного законодавства»._

Потім на звернення до міського голови з проханням поінформувати броварчан про звітування через відкриті джерела інформації, щоб кожен міг вільно прийти на відкриту зустріч, мені ще раз відповіли практично те саме, тільки іншими словами - _«після затвердження точного часу та місця проведення зустрічей громада міста буде поінформована через відкриті джерела інформації, згідно чинного законодавства»._

Я наївно прочекала до кінця лютого на хоча б якесь офіційне повідомлення про майбутнє мерське звітування, однак його, [як Ви вже знаєте](https://mpz.brovary.org/miskiy-golova-tishkom-nishkom-vidzvituvav-lishe-pered-veteranami/), опубліковано так і не було, і про звітування міського голови я дізналась вже постфактум, і одразу ж надіслала ще один запит, у якому попросила повідомити, у яких відкритих джерелах це звітування було проанонсоване, а також про всяк випадок попросила надати той графік звітувань, про який мені писали у середині лютого.

[![](https://mpz.brovary.org/wp-content/uploads/2012/03/Tretiy-zapit-pro-zvit-mera.jpg "Третій запит про звіт мера")](https://mpz.brovary.org/wp-content/uploads/2012/03/Tretiy-zapit-pro-zvit-mera.jpg)[![](https://mpz.brovary.org/wp-content/uploads/2012/03/Vidpovid-na-tretiy-zapit-pro-zvit-mera.jpg "Відповідь на третій запит про звіт мера")](https://mpz.brovary.org/wp-content/uploads/2012/03/Vidpovid-na-tretiy-zapit-pro-zvit-mera.jpg)

Відповідь за підписом керуючого справами виконкому від 29 лютого змусила мене кілька разів перечитати попередні відповіді на мої запити, а потім почати згадувати базові закони логіки…

Після двох письмових обіцянок оприлюднити у відкритих джерелах інформацію про звітування та після того, як виконком сам повідомив, що формує графік звітування, нам відповіли: «**_Чинними законодавством України не визначено порядок завчасного інформування про звітування у засобах масової інформації та інших джерелах інформування, а також складання і оприлюднення графіку звітування_**».

Зрозуміло, що справа зовсім не у «не визначеності законодавством». Законодавством якраз закріплено принципи відкритості та гласності діяльності місцевого самоврядування, і ця відповідь засвідчує їх недотримання.

Загалом же ця відповідь породжує лише низку запитань. Як може бути відкритою для всіх зустріч з громадою, якщо громаду про неї ніхто не сповіщає? Як може проходити низка зустрічей «у другій половині лютого», якщо в останній день лютого влада офіційно повідомляє лише про одну зустріч, яка відбулась, і заявляє, що ніякого графіку зустрічей немає?

І це зовсім не риторичні запитання. Однак, на жаль, відповідей на них немає і не може бути. Бо не буває закритої відкритості. Бо не буває законної незаконності. Але є право знати про такі логічні «калізії».
