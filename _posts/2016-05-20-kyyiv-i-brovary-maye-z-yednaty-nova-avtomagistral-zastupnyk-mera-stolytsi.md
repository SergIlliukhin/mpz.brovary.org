---
title: "Київ і Бровари має з’єднати нова автомагістраль – заступник мера столиці"
date: 2016-05-20
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "avtomagistral"
  - "brovary"
  - "budivnitstvo"
  - "doroga"
  - "kiyiv"
  - "novini"
  - "obyizna-doroga"
  - "shlyah"
---

**Київські чиновники мають намір побудувати нову автомобільну магістраль. Вона з’єднає броварську об’їзну дорогу із Дарницьким шосе та виведе автотранспорт аж до столичних Нивок. Про це в інтерв’ю «Лига.Бизнес» розповів заступник Київського міського голови Ілля Сагайдак, [пише](http://biz.liga.net/all/transport/intervyu/3367500-zammera-kieva-na-kreshchatike-poyavyatsya-nazemnye-perekhody.htm) видання.**

Нова дорога, згідно з ідеєю, пролягатиме через столичні Нивки, Галагани, Відрадний, Пост-Волинський, Чоколівку, Совки, Монтажник, Деміївку, Чорну Гору, Ботанічний сад, Теличку, Дарницьке шосе, вул. Привокзальну, вул. Бориспільську, вул. Зрошувальну та до броварської об’їзної дороги.

Як зазначає чиновник, довжина шляху становитиме 36,8 км. Він має значно розвантажити київську вулицю Бориспільську та відвести 20% автотранспорту із центру столиці. Окрім того, нова магістраль спрямує автівки на відносно молодий недозавантажений Дарницький міст через Дніпро.

Ілля Сагайдак вказує, що для будівництва автодороги розглядають можливість залучення інвесторів. Водночас, про необхідну суму коштів та про будь-які терміни можливого будівництва заступник міського голови столиці не повідомляє.

Варто зазначити, що згідно із [проектом генплану Броварів](https://mpz.brovary.org/proekt-generalnogo-planu-brovariv-vinesli-na-gromadske-obgovorennya/), місто може отримати інший автошлях до Києва. В районі вулиць Шевченка та Драгоманова передбачене сполучення дорогою, яка виведе автомобілі до столичного проспекту Ватутіна. Однак, раніше міські депутати та активісти неодноразово повідомляли: таке будівництво ускладнюється через численні порушення в забудові прилеглого мікрорайону.
