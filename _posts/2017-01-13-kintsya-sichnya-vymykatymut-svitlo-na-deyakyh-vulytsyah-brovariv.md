---
title: "До кінця січня вимикатимуть світло на деяких вулицях Броварів"
date: 2017-01-13
author: 
  username: "pravoZnaty"
  display_name: "Маєш право знати"
categories: 
  - "announce"
  - "novyny"
tags: 
  - "brovary"
  - "vidimknennya"
  - "vidklyuchennya"
  - "elektrika"
  - "elektroenergiya"
  - "energiya"
  - "kiyivoblenergo"
  - "novini"
  - "svitlo"
coverImage: "wp-content/uploads/2017/01/svitlo-elektryka-elektroenergiya-temryava-lampa-lampochka.jpg"
---

**Протягом наступних двох тижнів у Броварах відбудеться низка відключень від електроенергії. Світло зникатиме як у мешканців деяких вулиць, так і в деяких торговельних закладах і, навіть, бойлерній – у зв’язку із плановими роботами. Про це йдеться на офіційних сайтах** [**Броварської міської ради**](http://brovary-rada.gov.ua/news/14689.html) **та** [**ПАТ «Київобленерго»**](http://www.koe.vsei.ua/koe/index.php?page=76&ok=1)**.**

Вже сьогодні, **13 січня**, без електрики обіцяли лишити мешканців **вул. Оболонської**. У планах - розчищення траси повітряної лінії електропередач. Ці та наступні відімкнення мають відбуватися в робочі години – **із 8:00 до 17:00**.

Подальші відключення енергетики пов’язують із ремонтом і заміною елементів мережі. Так, протягом **17 та 18 січня** без світла повинні лишатися мешканці **вул. Старотроїцької** (17 січня), **вул. Василя Симоненка** (18 січня) та будинків №№ 7, 9, 11 по **вул. Героїв Небесної Сотні**. Окрім того, електрика зникатиме в сусідніх магазинах «Форум» і «П’ятачок», на ринку (_ринок «Нива», - ред. МПЗ_), а також у бойлерній № 7.

**23 січня** чиновники обіцяють лишити без електрики вул. Соборності (_ймовірно, йдеться про **вул. Соборну**, - ред. МПЗ_). **24 січня** енергетики планують вимикати світло на Торгмаші – по **вул. Івана Богуна, Левадівській, Зеленій і Будівельників**. А також – відрубити будинки №№ 56а, 54а, 54, 52, 56 по **вул. Короленка** та магазин «Ласощі».

**26 січня** міськрада обіцяє відімкнути від електропостачання вулиці старого міста - **Зазимський шлях, Благодатну, Ярмаркову, Філатова, Юрія Шевельова, Полуботка та пров. Парковий**.

> Слід зазначити, що графіки відключення світла від Броварської міської ради та від ПАТ «Київобленерго» частково відрізняються. З чим це пов’язано, наразі не відомо. Раніше користувачі соцмереж вказували, що заплановані відімкнення не завжди відбуваються згідно з анонсованими графіками.
