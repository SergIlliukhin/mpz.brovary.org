---
title: "Розпочинаємо розробку нової концепції парку \"Перемога\""
date: 2014-08-26
author: 
  username: "demalliance"
  display_name: "ДемАльянс Бровари"
categories: 
  - "kolonka-avtora"
tags: 
  - "brovary"
  - "demalyans"
  - "demokratichniy-alyans"
  - "kontseptsiya-parku"
  - "park"
  - "park-peremoga"
coverImage: "wp-content/uploads/2014/08/Park-Peremoga.jpg"
---

**[![Парк Перемога](https://mpz.brovary.org/wp-content/uploads/2014/08/Park-Peremoga.jpg)](https://mpz.brovary.org/wp-content/uploads/2014/08/Park-Peremoga.jpg)Сьогодні, 26 серпня, о 20:00 броварський осередок "Демократичного Альянсу" запрошує всіх бажаючих на відкриту зустріч-планування розробки нової сучасної концепції центрального міського парку "Перемога". У якості експерта на захід запрошено київського урбаніста, тренера Школи міських проектів Григорія Мельничука.**

Ми хочемо закласти нову ідею у цей популярний серед броварчан публічний простір, розробити єдину стилістику, облаштувати тематичні зони, створити привабливі об'єкти, біля яких люди будуть залюбки фотографуватись, і загалом ми хочемо зробити парк таким, щоб він приваблював людей з інших міст.

"_Думка взятись за розробку нової концепції парку виникла у нас з кількох причин. По-перше, небайдужі броварчани уже кілька місяців вносять свої патріотичні зміни у парковий простір - пофарбували мостик на озері, "одягли" Русалоньку у вишиванку, зробили Динозавра патріотом України. У результаті всіх цих дій у фейсбук-групі "Бровари" зайшла розмова про те, щоб підійти до процесу змін улюбленого парку системно. По-друге, після навчання у Школі міських проектів місяць тому я отримала "домашнє завдання" - вибрати цікавий громадський об'єкт та втілити на його прикладі суспільно корисні зміни. І таким об'єктом ми обрали наш парк, бо він, насправді, є окрасою нашого міста, однак "радянська стилістика" окремих його об'єктів давно вже потребує громадського "капремонту_", - пояснила голова броварського осередку "ДемАльянсу" Аліна Дяченко.

Під час зустрічі активісти планують розробити детальний та покроковий план дій щодо розробки та втілення Нової концепції парку "Перемога". При цьому вони переконані, до процесу вдосконалення парку як суспільного простору та місця відпочинку обов'язково має бути залучена громадськість й усі варіанти концепції мають пройти широке громадське обговорення.

Зустріч проходитиме за адресою: вул. Гагаріна, 16, офісний центр "Ліза", каб. 39.
