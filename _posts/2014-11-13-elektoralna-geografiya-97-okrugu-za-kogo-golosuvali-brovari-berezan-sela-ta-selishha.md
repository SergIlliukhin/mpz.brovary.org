---
title: "Електоральна географія 97 округу: за кого голосували Бровари, Березань, села та селища"
date: 2014-11-13
author: 
  username: "aleechka"
  display_name: "Аліна Дяченко"
tags: 
  - "97-okrug"
  - "brovary"
  - "vibir-redaktsiyi"
  - "vibori-2014"
  - "kandidat-u-narodni-deputati"
  - "novini"
  - "parlamentski-vibori-2014"
  - "partiyi"
  - "rezultati-viboriv"
coverImage: "wp-content/uploads/2014/11/Golosuvannya-2014-partiyi-1.jpg"
---

**[![Вибори 2014](https://mpz.brovary.org/wp-content/uploads/2014/09/Vibori-2014.jpg)](https://mpz.brovary.org/wp-content/uploads/2014/09/Vibori-2014.jpg)Днями Центрвиборчком оголосив остаточні результати виборів за партійними списками, на черзі – підсумки змагань кандидатів-мажоритарників. Цифри на сайті ЦВК по голосуванню у 97 окрузі не залишають сумнівів, кому дістанеться відповідальна місія представляти Бровари, Березань, Броварський та Баришівський райони у Верховній Раді. Тим часом команда «Маєш право знати» вирішила проаналізувати цьогорічні електоральні симпатії виборців 97 округу та з’ясувати, які партії та кандидати були фаворитами у різних містах, селах та селищах нашого округу, а також порівняти результати парламентських виборів 2014 року з підсумками виборів 2012 року.**

**Партійні симпатії броварчан**

У нашому місті результати голосування за списки політичних партій дещо відрізняються від загальної електоральної картини 97 округу. Якщо в окрузі перше місце зайняв «Народний фронт» з результатом **27,38 %** голосів, випередивши Блок Петра Порошенка більш ніж на **1 %**, то у нашому місті партія Президента України значно випередила політичну силу Прем’єра – більш ніж на **4 %**: БПП набрав **27,42 %,** а НФ – **23,28 %.**

Суттєво відрізняються у Броварах й результати партії «Самопоміч» порівняно з усім 97 округом – симпатиків Садового серед броварчан аж **17,9 %,** що на **4,36 %** більше, ніж в окрузі.

[![Голосування 2014 партії 1](https://mpz.brovary.org/wp-content/uploads/2014/11/Golosuvannya-2014-partiyi-1.jpg)](https://mpz.brovary.org/wp-content/uploads/2014/11/Golosuvannya-2014-partiyi-1.jpg)

>  Повні результати голосування за політичні партії у 97 окрузі можна переглянути на сайті ЦВК за [цим посиланням](http://cvk.gov.ua/pls/vnd2014/wp304pt001f01=910pf7331=97.html), по кожній виборчій дільниці – [за цим посиланням](http://cvk.gov.ua/pls/vnd2014/wp336pt001f01=910pf7331=97.html).

А от у «Батьківщини» ситуація протилежна: підтримка партії Юлії Тимошенко у нашому місті менша, ніж в окрузі: Бровари – **5,48 %,** округ – **6,89 %.** Аналогічна ситуація й у Радикальної партії Олега Ляшка: на фоні порівняно високого показника в окрузі – **6,67%,** у нашому місті «радикали» набрали всього **4,34 %.**

Натомість «Свобода» й «Громадянська позиція» у Броварах мають кращий результат, ніж в окрузі. Патріотичних прихильників Олега Тягнибока у місті аж **5,17 %** (в окрузі – **4,53 %**), симпатиків Анатолія Гриценка серед броварчан – **3,18 %** (в окрузі – **2,68 %**).

\[table\]

| **Назва партії** | **Відсоток голосів у Броварах** | **Кількість голосів у Броварах** | **Відсоток голосів в окрузі № 97** | **Відсоток голосів в Київській області** | **Відсоток голосів в країні** |
| --- | --- | --- | --- | --- | --- |
| «Блок Петра Порошенка» | **_27,42%_** | 12472 | **_26,29%_** | 24,28 % | 21,81 % |
| «Народний фронт» | **_23,28%_** | 10592 | **_27,38%_** | 28,25 % | 22,14 % |
| «Самопоміч» | **_17,92%_** | 8152 | **_13,56%_** | 13,13 % | 10,97 % |
| «Батьківщина» | **_5,48%_** | 2493 | **_6,89%_** | 6,56 % | 5,68 % |
| «Свобода» | **_5,17%_** | 2353 | **_4,53%_** | 5,64 % | 4,71 % |
| Радикальна партія Ляшка | **_4,34 %_** | 1974 | **_6,67%_** | 6,91 % | 7,44 % |
| «Громадянська позиція (Анатолія Гриценка)» | **_3,18%_** | 1446 | **_2,68%_** | 2,68 % | 3,10 % |
| Опозиційний блок | **_2,89%_** | 1314 | **_2,37%_** | 2,67 % | 9,43 % |
| «Правий сектор» | **_2,83%_** | 1286 | **_2,31%_** | 2,12 % | 1,80 % |
| Комуністична партія | **_1,88%_** | 853 | **_1,59%_** | 1,65% | 3,88 % |
| «Сильна Україна» | **_1,81%_** | 825 | **_1,42%_** | 1,51 % | 3,11 % |

\[/table\] «Опозиційний блок», який подолав на виборах в Україні 5-відсотковий бар’єр, у Броварах отримав лише **2,89 %** голосів виборців, що дещо більше, ніж загалом по округу – **2,37%**.

Істотно менше, ніж по країні, набрали й Комуністична партія та «Сильна України», хоча в місті їх прихильників трохи більше, ніж загалом в окрузі: **1,88 %** броварчан ностальгує за «світлим майбутнім комунізму» (в окрузі – **1,59 %**), а в силу України з командою Сергія Тигіпка вірить **1,81 %** (в окрузі – 1,42%). Симпатиків політичної сили Дмитра Яроша у Броварах більше, ніж в окрузі й загалом по країні та області – **2,83 %**.

> _Розподіл політичних симпатій виборців 97 округу залежно від типу населеного пункту – місто, село чи селище – досить помітний у партій «Народний фронт», «Самопоміч» та Радикальна партія Ляшка. Політична сила Яценюка істотно більше набрала в селах та селищах – близько **30 %** підтримки, а от у містах Бровари та Березань – **25 %**. У «Самопомочі» підтримка у містах (**17 %**) навпаки суттєво переважає кількість прихильників у селищах (**11 %**) та селах (**9 %**). У «радикалів» популярність у селах (**9 %**) та селищах (**8 %**) майже вдвічі перевищує число прихильників-городян (**4 %**). У «Батьківщини» теж більше симпатиків у селах (8%) та селищах (**7 %**), а у містах – майже **6 %**. «Свобода» й «Громадянська позиція», як і «Самопоміч», більш популярні у містах, ніж в селах і селищах._

 **Фаворити-мажоритарники у Броварах**

Загалом у Броварах змагалось за місце у новому парламенті 33 кандидата, з яких 21 у результаті не набрали навіть й 1000 голосів. Тим не менше, загалом ці «технічні» або просто інертні учасники виборчих перегонів зібрали чималий врожай – **8385** голосів, які могли істотно вплинути на підсумок голосування.

Більш-менш помітну підтримку отримали не так вже й багато кандидатів. І якщо трійка лідерів – Павло Різаненко, Микола Семеняка та Олег Кищук - не стала несподіванкою, то висуванець «Правого сектору» **Дмитро Павєльєв**, який посів четверте місце у перегонах, став сюрпризом. Адже броварський патріот протягом усієї виборчої кампанії перебував в зоні АТО й як такої агітації не проводив. При цьому його рейтинг як кандидата-мажоритарника майже вдвічі перевищує рейтинг партії Дмитра Яроша в окрузі, а в Броварах навіть більш ніж в два рази.

[![Голосування 2014 кандидати](https://mpz.brovary.org/wp-content/uploads/2014/11/Golosuvannya-2014-kandidati-.jpg)](https://mpz.brovary.org/wp-content/uploads/2014/11/Golosuvannya-2014-kandidati-.jpg)

> Повні результати голосування за кандидатів-мажоритарників у 97 окрузі можна переглянути на сайті ЦВК за [цим посиланням](http://cvk.gov.ua/pls/vnd2014/wp040pt001f01=910pf7331=97.html), по кожній виборчій дільниці – [за цим посиланням](http://cvk.gov.ua/pls/vnd2014/wp338pt001f01=910pf7331=97.html).

Повторний переможець виборів - народний депутат, який майже два роки представляв наш округ в українському парламенті - **Павло Різаненко** збільшив свою підтримку на **3 %** [порівняно з результатом 2012 року](https://mpz.brovary.org/elektoralna-geografiya-97-okrugu-sekret-sribla-semenyaki-ta-urok-bezzaperechnoyi-peremogi-vid-rizanenka/). Найбільший приріст прихильників він отримав у Броварах – з **36,7 %** до **43 %**, що в абсолютних цифрах складає **2280** виборців. Також зросла підтримка Різаненка й у Баришівському районі (на **2,7 %**) та в Березані (**0,14 %**). А от у Броварському районі висуванець від «Блоку Петра Порошенка» втратив **2,3** % виборців, що в абсолютних цифрах становить **1780** голосів. При цьому електоральне ядро Різаненка, як у 2012 році, зосереджено в м. Бровари й селах і селищах Броварського району.

«Срібний призер» виборчих змагань двохрічної давності – **Микола Семеняка** – цього разу знову фінішував другим, але зі значно кращим результатом – **29,55 %** порівняно з **16,28 %** у 2012 році. В абсолютних цифрах збільшення прихильників кандидата становить 11 143 голоси. Найбільший приріст у висуванця від «Народного фронту» - у Броварському районі (**+22,57 %**) та у Броварах ( **+16,56 %**), також певне збільшення є у Березані. А от на своїй «малій батьківщині» - у Баришівському районі – Семеняка дещо втратив підтримку за ці роки – на **2,7**%.

Кандидат від партії «ВО «Батьківщина» **Олег Кищук** отримав у цих електоральних перегонах **7 %** голосів, при цьому найменше виборців він загітував за себе у Броварах (**4,71%)** та в Березані (**4,67 %**), а от найбільше в Кищука шанувальників проживає у Броварському районі (**11,7 %**).

\[table\]

| **Кандидат та суб’єкт висування** | **Відсоток та кількість голосів у Броварах** | **Відсоток та кількість голосів у Броварському районі** | **Відсоток та кількість голосів у Березані** | **Відсоток та кількість голосів у Баришівському районі** | **Відсоток голосів в окрузі № 97** |
| --- | --- | --- | --- | --- | --- |
| **Різаненко Павло** («Блок Петра Порошенка») | **43,03 %** 18 840 | **31,58 %** 8280 | **19,10 %** 1285 | **21,14 %** 3635 | **34,11 %** 32 040 |
| _Результат Різаненка у 2012 році_ | _36,68 %_ _16 560_ | _33,88 %_ _10 060_ | _18,96%_ _1427_ | _18,44 %_ _3631_ | _31,04 %_ _31 678_ |
| **Семеняка Микола** («Народний фронт») | **17,86 %** 7818 | **25,91 %** 6795 | **53,50 %** 3599 | **55,51 %** 9544 | **29,55%** 27 756 |
| _Результат Семеняки у 2012 році_ | _1,30 %_ _588_ | _3,35%_ _994_ | _47,51 %_ _3575_ | _58,19 %_ _11 456_ | _16,28 %_ _16 613_ |
| **Кищук Олег** («Батьківщина») | **4,71 %** 2063 | **11,70 %** 3068 | **4,67 %** 314 | **6,62 %** 1138 | **7,01 %** 6583 |
| **Павєльєв Дмитро** («Правий сектор») | **6,35 %** 2781 | **3,49 %** 914 | **2,51 %** 169 | **1,60 %** 275 | **4,41 %** 4139 |
| **Андрєєв Василь** (самовисування) | **6,66 %** 2917 | **1,70 %** 445 | **0,89 %** 60 | **0,78 %** 134 | **3,79 %** 3556 |
| **Фещун Олександр** (Радикальна партія Ляшка) | **2,47 %** 1081 | **7,85 %** 2058 | **2,05 %** 138 | **1,40 %** 240 | **3,74 %** 3571 |

\[/table\]

Заступник броварського мера з питань будівництва, землі та архітектури **Василь Андрєєв**, який брав участь у виборчій кампанії як самовисуванець, прогнозовано набрав найбільше для себе голосів у Броварах – **6,66 %**, найменше – у Баришівському районі (**0,78 %**) та Березані (**0,89 %**). Броварський «радикал» **Олександр Фещун**, який нині є депутатом районної ради, загітував за себе майже стільки ж виборців, скільки й Андрєєв, от тільки ядро його електорату сконцентрувалось у Броварському районі – **7,85 %.**

Окремо хочеться звернути увагу на кількох кандидатів-самовисуванців з Броварів, які вже неодноразово беруть участь у всіх можливих виборах і які були депутатами Броварської міської ради попередніх скликань – **Авксентія Граната** та **Анатолія Кривоноса**. Їх «електоральний врожай» важко назвати успішним – вони не дотягнули навіть до 1000: Гранат загалом набрав всього **636** голосів, **464** з яких у Броварах, а Кривонос загітував за себе **939** виборців, з яких **592** у Броварах.

Не може похвалитись успішними електоральними показниками й начальниця броварського відділу культури **Наталія Багмут**. Висуванка від Ліберальної партії спромоглась назбиратись лише **1684 голоси**, з яких **1451** у Броварах.

> Ось такий електоральний фінал має історія під назвою «Парламентські вибори 2014» у 97 окрузі та Броварах зокрема. Однак цей матеріал містить насамперед цифри й має на меті констатувати окремі арифметичні тенденції. А от завдяки чому партії та кандидати отримали такі результати, що вплинуло на виборця та як спрацював на цих виборах адмінресурс читайте вже незабаром у нашій наступній пубілкації, де ми плануємо поділитись своїми версіями та гіпотезами. Стежте за статтями «Маєш право знати»!
