---
title: "Броварська громада зустрілася з перевізниками: чи почули вони одне одного?"
date: 2017-02-24
author: 
  username: "krokos"
  display_name: "Владислава Крокос"
categories: 
  - "aktsiyi-zahodi"
---

**10 лютого об 11:00 в малій залі броварського міськвиконкому відбулася зустріч броварської громади та перевізників, за участі міських чиновників та депутатів. Метою зібрання було обговорити ціни та якість перевезень, а приводом стало нещодавнє різке підвищення цін на міжміський проїзд за маршрутом Бровари – Київ.** 

Засідання розпочалося з виступу депутата міської ради **Олега Берестового**, який окреслив коло проблем, що турбують населення міста. А саме - необгрунтовані тарифи та неякісне перевезення на старих машинах, доведених до крайності. _«Ми маємо отримувати якісні послуги, не їхати в автобусі як скоти»,_ - заявив депутат.

До промови пана Берестового долучилася громада, висловлюючи власне невдоволення і вказуючи на помилки й порушення перевізників та водіїв маршруток: подряпані сидіння та неприємний запах в салоні, відсутність контактних номерів власників у маршрутках, хамство й некомпетентність водіїв, паління в салоні, невидача проїзних квитків. Ще скаржилися на жінок-"диспетчерів" на метро "Лісова": навіщо вони там стоять, чого кричать, за що отримують гроші?

Першим з перевізників виступив **Володимир Білокінь** – директор "Автопас-К" (маршрути №402 та №5). На питання "чому не оновлюються машини?" відповів, що кожного року, починаючи з 2014-го, поповнює рухомий склад мінімум двома новими машинами. Також пояснив, що на сьогоднішній день перевізник може придбати і поставити на облік лише машину екологічного стандарту Євро-5, а машини Євро-3 хоч і випускаються в Україні, на облік ставитися не можуть.

_«Шість років тому я придбав у кредит 6 нових "Еталонів". Через 20 днів сидіння майже всюди були порізані. І ніхто не бачить, не робить зауваження»,_ - скаржився у свою чергу перевізник.

Пан Білокінь визнав проблему некомпетентності водіїв та відсутность культури спілкування з пасажирами. Натомість зазначив, що його підприємство потерпає від нестачі водіїв. На подібну роботу мало хто хоче найматися, а нові, навчені люди, пропрацювавши рік, звільняються й виїжджають за кордон, де заробітна плата привабливіша.

Під час розмови громада піднімала питання щодо видачі квитків, обліку пасажирообігу та розрахунку тарифів.

_«Водій не несе відповідальності за те, що пасажир їде без квитка»,_ - запевнив Володимир Білокінь. Тобто квиток - це проблема лише пасажира? І він повинен його вимагати, замість того, щоб спокійно отримати від водія чи кондуктора?

А от щодо питання об’єму перевезення пасажирів та розрахунку тарифів однозначної відповіді отримати не вдалося. За словами **Андрія Прохоренка**, начальника відділу пасажирського транспорту управління інфраструктури КОДА, обгрунтованість тарифів "Бровари-Київ" наразі він прокоментувати не може, адже робочою групою було опрацьовано лише Києво-Святошинський район, а до Броварів ще діло не дійшло. Але попри це, на останньому засіданні робочої групи йшла мова про підняття тарифів на 25%.

Зрештою ніяких обгрунтованих підстав щодо підвищення ціни громада та депутати цього дня не отримали. У свою чергу перевізники запевнили, що ціни зменшуватися не будуть і розраховувати можна лише на підвищення. Найближчим часом може бути підняття тарифу по місту до **5 грн**.

Розглядаючи питання перевезення пільговиків (у першу чергу пенсіонерів), перевізники зазначили, що їхні підприємства є комерційними і безкоштовний проїзд пільговиків не передбачають, мовляв, держава ці перевезення не відшкодовує. Треба додати, що відшкодування за проїзд пільгових категорій населення перевізники отримують з міського бюджету, наприклад, в рамках програми " З турботою про кожного". Так, цього року, рішенням останньої сесії міської ради 9 лютого, їм виділили **1 млн 244 тис грн**.

Перед присутніми виступила також громадська активістка **Ангеліна Козлова**: «Ніякі розрахунки не мають сенсу, якщо кожен пасажир не пройшов податковий облік». Активістка стверджувала, що має бути врахований кожен пасажир, кожен пільговик. Керівники підприємств повинні виводити роботу своїх підприємств з тіні, легалізувати бізнес, вважає вона. І тільки тоді вони будуть мати беззаперечне право отримувати компенсацію з бюджету.

Міський голова **Ігор Сапожко** висунув власні пропозиції щодо покращення ситуації, зокрема впровадження електронного квитка. Мер запропонував перевізникам встановити в маршрутках спеціальне обладнання для зчитування електронних карток, які будуть виготовлені для кожного пенсіонера та школяра, що користуються громадським транспортом. Таким чином буде легко контролювати пасажирообіг, а бюджет зможе компенсувати перевізникам витрати на пільговиків.

В результаті засідання міський голова запропонував перевізникам передати всі свої розрахунки тарифів до управління економіки Броварської міської ради, а після ознайомлення ініціативної групи депутатів, зустрітися знову. Наступну зустріч запланували на понеділок, **13 лютого**.
