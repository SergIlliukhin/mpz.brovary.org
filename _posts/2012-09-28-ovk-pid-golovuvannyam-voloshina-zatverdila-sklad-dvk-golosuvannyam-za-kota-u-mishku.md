---
title: "ОВК під головуванням Волошина затвердила склад ДВК голосуванням за \"кота у мішку\""
date: 2012-09-28
author: 
  username: "Aleechka"
  display_name: "Аліна Дяченко"
tags: 
  - "brovary"
  - "vibir-redaktsiyi"
  - "vibori-2012"
  - "voloshin"
  - "dvk"
  - "zherebkuvannya"
  - "zasidannya-ovk"
  - "novini"
  - "ovk"
  - "okrug-97"
  - "okruzhna-viborcha-komisiya"
---

[![](https://mpz.brovary.org/wp-content/uploads/2012/09/zherebkuvannya.jpg "жеребкування")](https://mpz.brovary.org/wp-content/uploads/2012/09/zherebkuvannya.jpg)В останній визначений законом день для утворення ДВК **окружна виборча комісія № 97** нарешті зібралась, щоб завершити засідання № 10. І таки затвердила і результати жеребкування, і склад дільничних комісій, але у досить дивний спосіб: спочатку члени комісії проголосували за ці рішення, а потім головуючий зачитав самі списки членів ДВК. Процес читання 140 сторінок тексту тривав майже три години, до кінця засідання досиділи лише найвитриваліші.

**"Просто знайомство" з новим головою**

Засідання № 10 [розпочалось ще 20 вересня](https://mpz.brovary.org/zherebkuvannya-skladu-dvk-ne-dalo-rezultativ-gromadskist-zrobila-vlasniy-pidrahunok/), 21 вересня [знову було оголошено перерву](https://mpz.brovary.org/zasidannya-ovk-10-trivaye-uzhe-shostiy-den-sklad-dvk-dosi-ne-viznacheno/) , і лиш на шостий день робота комісії нарешті продовжилась. Уже традиційно причиною затягування проведення засідання стала зміна голови ОВК: [**Максим Ситєнков**](https://mpz.brovary.org/pidrahuy-sityenkov-utik-z-brovariv-2/) не витримав громадського контролю та склав повноваження, замість нього призначили 29-річного адвоката **[Юліана Волошина](https://mpz.brovary.org/u-brovarskoyi-ovk-noviy-golova-uzhe-chetvertiy-yulian-voloshin/)**. І перше, що зробив новий голова, одразу ж показало, якими методами діятиме комісія в "еру Волошина" (див. "ера [Мацанюка](https://mpz.brovary.org/zasidannya-ovk-3-odnogolosno-zatverdili-koshtoris-ta-doruchili-rozrobiti-plan-roboti/)" та "ери [Ситєнкова](https://mpz.brovary.org/chotiri-zasidannya-ovk-dlya-virishennya-suto-organizatsiynih-pitan/)): усупереч тому, що третина комісії ініціювала скликання засідання на 16:00 26 вересня, Волошин прибув до приміщення комісії о 12:00, де на нього вже чекала "одностайна більшість" та спробував провести засідання лише за їх участі. Представників "опозиційної меншості" навіть не повідомили про ці збори.

Лише завдяки тому, що випадково у цей час у приміщенні на Кірова, 92 опинились **Віталій Грень** та **Олександр Щерба** та пояснили, що засідання буде  визнане нелегітимним, оскільки не були повідомлені всі члени комісії, збори більшості перетворились на "просто знайомство" з новим головою. При цьому Волошин все одно чомусь вирішив зачитати присягу - хоча відповідно до закону має робити це лише під час засідання. Слід сказати, що навіть якби всіх членів комісії і було запрошено на 12:00, засідання не можна було б проводити, оскільки  голова на цей момент ще не вступив у свої повноваження і засідання скликати не мав права.

**Ігри з часом та спроба винести попередження**

О 16:00 засідання також не розпочалось. Вчасно прийшли лише 6 членів ОВК: Щерба, Грень**, Яніцький, Клименко, Сазикін** та **Скочко**. Одразу ж було складено акт про відсутність усіх інших членів комісії, яких було належним чином повідомлено (як підтвердження Щерба продемонстрував журнал дзвінків) і які пообіцяли бути.

<iframe src="http://www.youtube.com/embed/PvYiUba1OJg" frameborder="0" width="420" height="315"></iframe>

Пояснення цій масовій відсутності висіло на вході до приміщення в загадковому оголошенні, яке повідомляло, що засідання відбудеться о 17:10. Більше того, технічний працівник **Мацанюк** обдзвонила членів ОВК з повідомленням про перенесення засідання. На запитання "А хто це вирішив?", вона сказала: "Секретар". Зрозуміло, що секретар не мав жодних повноважень змінювати час засідання, скликане в. о. голови Щербою за ініціативою третини членів комісії.

О 17:00 представники "одностайної більшості" стали підтягуватись на Кірова, 92. Засідання розпочалось із з'ясування того, що це були за збори о 12:00 і хто переніс час засідання? Збори опівдні назвали "знайомством з головою", а щодо перенесення засідання секретар відмовився визнавати свою провину. Зрештою "меншість" запропонувала винести секретарю попередження за перевищення повноважень, однак більшість, звісно, їх не підтримала.

**Голосування за неіснуючий документ та "кота у мішку"**

Нарешті перейшли до обговорення порядку денного. На столі у головуючого, який повторно зачитав присягу та вступив у повноваження, лежав остаточний список складу 136 дільниць із зазначенням керівного складу, вирахуваного за відповідною формулою. Іншим членам комісії уже традиційно всупереч закону примірників надано не було. І тут голова запропонував проголосувати за цей список, чим викликав різку реакцію з боку "меншості". Мало того, що цих списків ніхто не бачив, ми ще й процедуру, визначену постановою ЦВК, порушимо, - обурились члени ОВК. І справді, на той момент ще не було завершено процедуру жеребкування, яка передбачає не лише витягування жеребків, а й встановлення та поіменного зачитування результатів. Розгорнулась запекла дискусія, у якій голова наполягав, що не можна повернутись на крок назад і треба голосувати за той документ, який є. Щерба та Грень наполягали на дотриманні законодавства та вимагали затвердження спочатку результатів жеребкування, а потім уже утворювати дільничні комісії.

У підсумку голова поставив на голосування спочатку результати жеребкування (яких взагалі ніхто не бачив, навіть сам голова, адже за його словами, не можна повернутись на крок назад, проте цей документ усе одно має бути долучений до протоколу), а потім одразу ж було затверджено склад ДВК, з яким ніхто не встиг ознайомитись. На запитання до членів "більшості" "Так за що ж ви щойно проголосували?" ті лиш задоволено знизкували плечима. Меншість стала вимагати оголошення перерви для того, щоб ознайомитись з документом, який, щоправда, уже був проголосований. Перерва мала протривати 10 хвилин, однак розтяглась на знайно довший час. Після перерви головуючий став, "відповідно до процедури", зачитувати поіменний склад ДВК, та навряд чи за процедурою цей документ спочатку голосується, а потім зачитується.

> За півтори години до кінця останнього дня, визначеного законом для утворення ДВК, засідання завершилось, і громадськість пішла перевіряти, чи відповідає остаточний склад ДВК тим результатам, які мали б бути за "паралельним підрахунком". Як стало відомо "Маєш право знати", списки, затверджені ОВК, на 70-80 % збігаються з тими даними, які ще 21 вересня оприлюднила громадськість. Прикметно, що списки, на основі яких громадськість встановлювала результати (нагадаємо, їх 20 вересня надала заступнику голови під час засідання технічний працівник, але голова та секретар відмовились їх завірити своїм підписом) секретар не визнав і сказав "я не знаю, що це за папірці і де ви їх взяли". Зважаючи на це, для того, щоб подібне не сталось і зі складом ДВК, присутня громадськість принесла копіювальну техніку і під час зачитування списків, після проставляння печаток робила копії кожної за 140 сторінок.

Пропонуємо вашій увазі скан-копії документу під назвою "**Склад дільничних виборчих комісій з виборів народних депутатів України 28 жовтня 2012 року одномандатного виборчого округу № 97**" (у форматі PDF з можливістю пошуку за прізвищами):

1) [ДВК Баришівки та Баришівського району](https://mpz.brovary.org/wp-content/uploads/2012/11/DVK_1_Baryshivka.pdf) 2) [ДВК Броварського району](https://mpz.brovary.org/wp-content/uploads/2012/11/DVK_2_Brovary_region.pdf) 3) [ДВК м. Березань](https://mpz.brovary.org/wp-content/uploads/2012/11/DVK_3_Berezan.pdf) 4) [ДВК м. Бровари](https://mpz.brovary.org/wp-content/uploads/2012/11/DVK_4_Brovary.pdf) **[Загальний перелік складу ДВК округу № 97](https://mpz.brovary.org/wp-content/uploads/2012/11/DVK_total.pdf)**

"Маєш право знати" продовжує стежити за роботою ОВК № 97 та нині відслідковує процес скликання перших засідань новоутворених ДВК у нашому виборчому окрузі. І вже надходять тривожні новини, що на окремих дільницям було проведення засідання без повідомлення окремих членів ДВК, деякі засіадння скликаються особами, які не мають на це повноважень тощо. Читайте незабаром на нашому сайті про найбільш кричущі випадки.
