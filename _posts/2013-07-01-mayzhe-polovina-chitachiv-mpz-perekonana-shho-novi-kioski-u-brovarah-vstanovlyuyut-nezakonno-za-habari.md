---
title: "Майже половина читачів «МПЗ» переконана, що нові кіоски у Броварах встановлюють незаконно за хабарі"
date: 2013-07-01
author: 
  username: "pravoZnaty"
  display_name: "Маєш право знати"
tags: 
  - "brovary"
  - "kiosk"
  - "kioski"
  - "mafi"
  - "novini"
  - "opituvannya"
  - "chitachi-mpz"
coverImage: "wp-content/uploads/2013/07/Opituvannya-po-kioskah-.png"
---

**Протягом останнього року у нашому місті з’явилась чимала кількість кіосків та торгівельних павільйонів. Їх стало настільки багато, що краєвиди броварських вулиць поступово починають нагадувати ті, які були у 90-х. Місяць тому ми вирішили поцікавитись у наших читачів, як вони ставляться до такого «засилля МАФів» у рідному місті – позитивно чи негативно. І результати нашого онлайн-опитування більш ніж промовисті.**

**75%** учасників нашого опитування висловились однозначно негативно проти масового відкриття нових кіосків у Броварах. При цьому **48%** опитаних засуджують їх появу через те, що «їх встановлюють у незаконних місцях за хабарі», а **27%** незадоволені навалою МАФів через те, що вони «псують зовнішній вигляд міста».

[![Опитування по кіосках+](https://mpz.brovary.org/wp-content/uploads/2013/07/Opituvannya-po-kioskah-.png)](https://mpz.brovary.org/wp-content/uploads/2013/07/Opituvannya-po-kioskah-.png)

Позитивно ставляться до появи нових торгівельних площ на броварських вулицях лише **14%** опитаних. При цьому **10%** так вважають, бо завдяки цьому їм тепер «зручніше купувати товари», а **4%** розцінюють дозволи на «розміщення тимчасової споруди для здійснення підприємницької діяльності» як турботу чиновників про місцевих приватних підприємців.

Не помітили жодних нових кіосків у Броварах, а відповідно ставиться до проблеми нейтрально **11 %** учасників онлайн-опитування.

Загалом на запитання від «Маєш право знати» відповіло **359** читачів нашого сайту.

> Також беріть участь у нашому наступному онлайн-опитуванні, присвяченому іншій злободенній темі – побиттю [журналіста Андрія Качора під час подій 25 травня у броварському парку «Перемога»](https://mpz.brovary.org/brovarskiy-titushko-viyavivsya-dvichi-sudimim-retsidivistom/). Ми пропонуємо вам спрогнозувати, чи притягнуть до відповідальності «бойовика» **Сергія Стягова** за зухвале побиття нашого колеги. Для того, щоб поділитись своєю думкою, потрібно проголосувати за відповідний варіант у блоці опитування праворуч від статті.
