---
title: "Як оформити біометричний закордонний паспорт у Броварах без зайвих черг"
date: 2015-07-13
author: 
  username: "SergIlliukhin"
  display_name: "Сергій Іллюхін"
categories: 
  - "rozsliduvannya"
  - "brovary"
tags: 
  - "biometrichniy-pasport"
  - "brovary"
  - "vibir-redaktsiyi"
  - "derzhavna-migratsiyna-sluzhba"
  - "zakordonniy-pasport"
  - "novini"
  - "pasportniy-stil"
coverImage: "wp-content/uploads/2015/07/11.07.15-1.jpg"
---

**Ще у квітні Державна міграційна служба України [повідомила](http://dmsu.gov.ua/component/content/article/9-ukrainska/novyny/novyny-dms-ukrainy/3003-u-kijivskij-oblasti-vidkrito-chergovij-punkt-oformlennya-biometrichnikh-pasportiv), що броварчани тепер можуть оформлювати біометричні закордонні паспорти, не виїжджаючи за межі міста. Чи дійсно це так? Скільки черг необхідно вистояти і як самотужки спростити цю процедуру? Автор на власному досвіді спробував розібратись у всіх тонкощах збору біометричних даних у Броварах.**

**Де та коли можна оформити закордонний паспорт**

Місце розташування Броварського районного відділу УДМС України в Київській області залишилось незмінним: _м. Бровари, бул. Незалежності, 3_. Щоправда, для обслуговування громадян щодо питань із закордонними паспортами зараз облаштовано окремий вхід (праворуч від головного) з відповідною вивіскою.

[![Паспортний стіл - 11](https://mpz.brovary.org/wp-content/uploads/2015/07/11.07.15-11.jpg)](https://mpz.brovary.org/wp-content/uploads/2015/07/11.07.15-11.jpg)

Прийом документів та збір біометричних даних громадян здійснюється у кабінетах **№ 2** та **№ 3** у _**вівторок, четвер**_ та _**суботу**_ – у визначені години.

[![Паспортний стіл - 12](https://mpz.brovary.org/wp-content/uploads/2015/07/11.07.15-12.jpg)](https://mpz.brovary.org/wp-content/uploads/2015/07/11.07.15-12.jpg)

**Стандартна процедура**

Непідготовленому громадянину, який не знає з чого почати, доведеться вистояти у **4** чергах:

- **Кабінет №8** – тут надають консультації, перевіряють наявні документи, дають необхідні платіжки. Якщо Ви не наголосите, що хотіли б заповнити всі документи самостійно, то Вас відправлять до віконця №10, де надають платні послуги щодо формування пакету документів;
- **Каса банку** – тут необхідно сплатити обов’язкові платежі і платежі за додаткові послуги, якщо Ви вирішили скористатись віконцем №10;
- **Віконце №10** – тут черга найбільша і найгірше організована: багато людей з різних питань, які паралельно стоять у кількох інших чергах. Тут Вам формують пакет документів для оформлення закордонного паспорту;
- **Кабінет №2 або №3** – саме тут інспектор формує заяву, робить фото, зчитує біометричні дані та підпис громадянина.

В цілому автор радив би непідготовленому громадянину готуватись витратити близько **6-8 годин**, щоб вистояти у всіх чергах.

[![паспортний стіл (2)](https://mpz.brovary.org/wp-content/uploads/2015/07/pasportnyj-stil-2.jpg)](https://mpz.brovary.org/wp-content/uploads/2015/07/pasportnyj-stil-2.jpg)

[![паспортний стіл (1)](https://mpz.brovary.org/wp-content/uploads/2015/07/pasportnyj-stil-1.jpg)](https://mpz.brovary.org/wp-content/uploads/2015/07/pasportnyj-stil-1.jpg)

[![паспортний стіл (4)](https://mpz.brovary.org/wp-content/uploads/2015/07/pasportnyj-stil-4.jpg)](https://mpz.brovary.org/wp-content/uploads/2015/07/pasportnyj-stil-4.jpg)

[![паспортний стіл (3)](https://mpz.brovary.org/wp-content/uploads/2015/07/pasportnyj-stil-3.jpg)](https://mpz.brovary.org/wp-content/uploads/2015/07/pasportnyj-stil-3.jpg)

**Спрощена процедура**

Якщо завчасно підготуватись, сплатити необхідні платежі заздалегідь та самостійно роздрукувати і заповнити всі необхідні бланки та заяви, то Ви можете сміливо вирушати одразу до кабінету №2 або №3 і подавати пакет документів. В залежності від кількості людей у черзі це може у Вас зайняти від **20 хвилин** до **1-2 годин**. Зазвичай у ранковий час непідготовлена більшість стоїть у чергах у інші кабінети, тому це найзручніший час для подачі документів. _Наприклад, 11 липня 2015 року (субота) о 10:00 біля кабінетів №2 та №3 не було ЖОДНОЇ людини_.

**Вартість біометричного паспорту**

Вартість оформлення біометричного паспорту у Броварах складає: **561,47 грн.**

Які платежі сплачуємо:

- **170,00 грн** – державне мито;
- **391,47 грн** – адміністративна послуга (сюди входить вартість бланка паспорту);

Якщо Ви бажаєте залишити старий закордонний паспорт, додатково сплачуємо:

- **60,17 грн** – адміністративна послуга;

**УВАГА:** реквізити платежів (номер рахунку) могли змінитись - перевірте їх у завчасно перед здійсненням оплати

![rekvizits](https://mpz.brovary.org/wp-content/uploads/2015/07/rekvizits.jpg)

**Додаткові заяви та згоди**

Для пришвидшення процесу оформлення документів у Броварах просять одразу підготувати та заповнити наступні документи:

- Заява на оформлення паспорту та згода на отримання відбитків – **[завантажити »](https://mpz.brovary.org/wp-content/uploads/2015/07/passport0001.jpg)**
- Заява про відсутність обставин, що обмежують виїзд за кордон – **[завантажити »](https://mpz.brovary.org/wp-content/uploads/2015/07/passport0002.jpg)**
- Заява-доручення для збору та передачі персональних даних – **[завантажити »](https://mpz.brovary.org/wp-content/uploads/2015/07/passport0003.jpg)**
- Згода на обробку персональних даних – **[завантажити »](https://mpz.brovary.org/wp-content/uploads/2015/07/passport0004.jpg)**
- Запит щодо доступу до персональних даних – **[завантажити »](https://mpz.brovary.org/wp-content/uploads/2015/07/passport0005.jpg)**

Роздрукувавши і підготувавши завчасно ці документи, Ви зможете значно зекономити свій час.

**Повний пакет документів**

Отже, до повного пакету документів для отримання біометричного паспорту входять:

- Паспорт громадянина України (+2 копії)
- Довідка про присвоєння ідентифікаційного коду (+1 копія)
- Сплачені квитанції (див. вище)
- Додаткові заяви та згоди (див. вище)
- Існуючий закордонний паспорт, якщо є (+ 1 копія)

З цими документами можете сміливо вирушати одразу до кабінету №2 або №3 і оформлювати закордонний паспорт.

**Як відбувається збір біометричних даних**

У кабінеті інспектора облаштовано місце для фотографування, є дзеркало, щоб причепуритись. Роблять три фотографії, з яких Ви обираєте найкращу.

[![Паспортний стіл - 1](https://mpz.brovary.org/wp-content/uploads/2015/07/11.07.15-1.jpg)](https://mpz.brovary.org/wp-content/uploads/2015/07/11.07.15-1.jpg)

Після цього розпочинається непростий процес зчитування відбитків пальців. Непростий, тому що сканер не полюбляє холодні руки, тому радимо подбати завчасно, щоб Ваші пальці знаходились у теплі. Зчитуються відбитки лише двох пальців людини - по одному з лівої та правої руки. Переважно вказівний, а якщо не вдалось – то далі по черзі всі, окрім великого.

[![Паспортний стіл - 2](https://mpz.brovary.org/wp-content/uploads/2015/07/11.07.15-2.jpg)](https://mpz.brovary.org/wp-content/uploads/2015/07/11.07.15-2.jpg)

Після цього на цьому ж сканері необхідно розписатись за допомогою спеціального стилусу – цей підпис разом з Вашим фото знаходитиметься на першій сторінці паспорту.

В цілому процес нескладний, найбільше затримок виникає саме зі скануванням відбитків через несприйняття сканером прохолодних пальців. Типовою є ситуація, коли вся черга вболіває за людину, що ніяк не може «відскануватись», а потім з радістю зустрічає новину, що таки вдалось :)

**Термін виготовлення біометричного закордонного паспорту**

Стандартний термін виготовлення закордонного паспорту – **20 робочих днів**.

Прискорений (дорожче на 257,15 грн, реквізити можна знайти на стендах) – за **7 робочих днів**.

Також інспектори просять враховувати час на доставку до Броварів – близько тижня.

Перелік готових паспортів можна знайти біля кабінету №2, забрати біометричний документ можна у кабінеті №8 – зі своїм українським паспортом, з існуючим закордонним паспортом (якщо є) та зі своїми відбитками пальців.

> Друга половина літа – дуже сприятливий час для виготовлення нового біометричного паспорту у Броварах. Чи то ажіотаж трішки спав, чи всі, хто поспішав зробити документи перед відпусткою, вже це зробили, а може допомогло те, що тепер документи приймають і в четвер – але черги стали дійсно меншими. Тому якщо Ви вже давно планували отримати біометричний паспорт, але ніяк не могли наважитись – зараз саме час.

**Фото - Сергій Іллюхін і Микола Кожемяко**
