---
title: "Активісти з'ясували, чому в парку на Пекарні не працювали бювет та туалет"
date: 2015-08-06
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "brovary"
  - "brovarskiy-narodniy-kontrol"
  - "novini"
  - "park-priozerniy"
---

**Громадська організація "Броварський народний контроль" [дослідила](http://nk.mybrovary.com/skilki-groshey-zakonservovano-u-parku-priozerniy/#) стан парку "Приозерний" у Броварах та спробувала дізнатися, чому паркова інфраструктура перебуває у такому невтішному стані та скільки грошей витрачають на її утримання. Основними об'єктами уваги активістів стали: озеро, бювет та громадська вбиральня у парку.**

Парк "Приозерний" розташовано в районі Броварів під назвою "Пекарня", головною його окрасою є озеро. Проте, за словами місцевих жителів, повноцінні очисні роботи тут не проводилися давно і купатится заборонено вже не перший рік, принаймні про це свідчить табличка біля води (хоча й не всіх це зупиняє).

[![парк приозерний (17)](https://mpz.brovary.org/wp-content/uploads/2015/08/park-pryozernyj-17.jpg)](https://mpz.brovary.org/wp-content/uploads/2015/08/park-pryozernyj-17.jpg)

В цьому році на очищення озера планується витратити майже **5 млн грн**. "Народний контроль", з цього приводу пише:

> На початку 2015 заступник міського голови Г.П.Голубовський зазначав, що роботи з розчищення озера у 2015 році не плануються через брак коштів. Та сталося диво, і сьогодні «Бровари – Благоустрій» відповідає нам, що очищення озера таки відбудеться. Загальна вартість робіт, згідно відповіді КП «Бровари-Благоустрій», складає **5 487 929** грн. За ці кошти можна було б «з нуля» встановити басейн розмірами 40 на 30 метрів та глибиною 1,5 метри. Звісно, ніяку проектно-кошторисну документацію чи експертного висновку нам не надали, тож невідомо, що саме заплановано на ці кошти: відбудеться повне розчищення чаші водойми, що передбачає виїмку ґрунту та планування укосів чи, можливо, знов просто позрізається очерет і на тому крапка.

[![парк приозерний (19)](https://mpz.brovary.org/wp-content/uploads/2015/08/park-pryozernyj-19.jpg)](https://mpz.brovary.org/wp-content/uploads/2015/08/park-pryozernyj-19.jpg)

Не в кращому стані перебувають й інші об'єкти паркової інфраструктури, зокрема бювет та вбиральня - вони не працюють. Туалет балансовою вартістю **488 517 грн** вже почав руйнуватися: у будівлі розбиті вікна, розібрана плитка на стінах та доріжках навкруги.

[![парк приозерний (5)](https://mpz.brovary.org/wp-content/uploads/2015/08/park-pryozernyj-5.jpg)](https://mpz.brovary.org/wp-content/uploads/2015/08/park-pryozernyj-5.jpg)

[![парк приозерний (9)](https://mpz.brovary.org/wp-content/uploads/2015/08/park-pryozernyj-9.jpg)](https://mpz.brovary.org/wp-content/uploads/2015/08/park-pryozernyj-9.jpg)

Броварські чиновники повідомляють, що вбиральня не працює через "вихід з ладу санітарно-технічних приладів та арматури". _"Тобто, у будівництво громадського туалету парку вкладено майже **півмільона гривень**, і на сьогодні невідомо скільки ці кошти будуть законсервованими"_, - обурюються активісти.

[![парк приозерний (13)](https://mpz.brovary.org/wp-content/uploads/2015/08/park-pryozernyj-13.jpg)](https://mpz.brovary.org/wp-content/uploads/2015/08/park-pryozernyj-13.jpg)

Бювет же не працює через те, що вода в ньому з осадом та не придатна до вживання, - так кажуть місцеві мешканці. Броварський виконком взагалі відмовляється надавати інформацію з цього приводу, а на чиєму балансі знаходиться споруда - також зрозуміти важко, адже КП "Служба замовника" (на балансі якої з 2006 року був бювет) вже не існує. Між іншим, балансова вартість бювету складає аж **250 тис грн**, а про нього, мабуть, забули, резюмують активісти.

Більше подробиць цього розслідування, запити активістів та відповіді на них, а також багато фото [дивіться](http://nk.mybrovary.com/skilki-groshey-zakonservovano-u-parku-priozerniy/#) на сайті ГО "Броварський народний контроль".

**Фото - ГО "Броварський народний контроль"**
