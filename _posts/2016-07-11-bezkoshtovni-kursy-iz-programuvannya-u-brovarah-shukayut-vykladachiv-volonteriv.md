---
title: "Безкоштовні курси із програмування у Броварах шукають викладачів-волонтерів"
date: 2016-07-11
author: 
  username: "pravoznaty"
  display_name: "Маєш право знати"
categories: 
  - "brovary"
  - "novyny"
tags: 
  - "brainbasket"
  - "cs50"
  - "it"
  - "bezkoshtovno"
  - "brovary"
  - "duhlij"
  - "kurs"
  - "kursy-programuvannya"
  - "mentor"
  - "navchannya"
  - "novini"
  - "programuvannya"
  - "fond"
coverImage: "wp-content/uploads/2016/07/IT-Ukraine.jpg"
---

**Фонд «BrainBasket Foundation» розшукує менторів-волонтерів для викладання безкоштовних курсів із програмування в Броварах. Навчання відбуватиметься двічі на тиждень у вечірній час. Наразі на курси записалося вже 200 осіб. Про це у Фейсбуку [повідомив](https://www.facebook.com/groups/brovary/permalink/1299301880099775/) координатор курсів у Броварах Пилип Духлій.**

Як зазначає дописувач соцмереж, курси організовують на основі всесвітньо відомого онлайн-курсу **CS50** від Гарвардського університету. Їх проводитимуть у приміщенні центральної міської бібліотеки Броварів. На цей момент, - зазначає **Пилип Духлій**, - там уже завершується ремонт.

На сайті фонду «BrainBasket Foundation» [вказують](https://brainbasket.org/stati-mentorom-2/) необхідні вимоги до майбутніх менторів. Ними можуть бути як практикуючі ІТ-спеціалісти, так і «просунуті» викладачі вишів. Окрім того, ментори повинні:

- мати досвід у програмуванні від 2 років або у викладанні комп’ютерних наук від 3 років;
- знати англійську мову на рівні upper-intermediate, оскільки навчальні матеріали розміщені цією мовою;
- бути готовими виділяти 4 години на тиждень для аудиторних занять (вечірній час у робочі дні) та близько 8 годин на тиждень на підтримку студентів;
- мати гарні комунікативні навички та бажання ділитись знаннями.

Як ідеться на сайті фонду, тривалість курсу становитиме 3-4 місяці. Модель навчання буде змішаною – зустрічі вживу та онлайн. У групі буде по 15-20 учасників. Організатори також зазначають, що навчальний процес, окрім української мови, може тривати також російською.

> Охочих взяти участь просять зареєструватися **[ТУТ](https://docs.google.com/forms/d/1O2qKGrSPBYvR5S7qy4qPMzaIfiW2pY3zokAC0dA2iEQ/viewform)**.

На сайті фонду «BrainBasket Foundation» вказують, що проект із навчання програмуванню є найбільшим освітнім проектом в історії України. Організатори планують навчити 40 000 учасників у 100  містах до 2020 року. Попри те, що проект є волонтерським, фонд передбачив грошову винагороду для менторів у разі успішного випуску групи. Однак, деталей про винагороду організатори не повідомляють.
