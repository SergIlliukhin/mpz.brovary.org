---
title: "Журнал відвідувань сесій: як броварські депутати ходять на роботу"
date: 2012-09-12
categories: 
  - "rozsliduvannya"
tags: 
  - "analitika"
  - "antonenko"
  - "brovarska-miska-rada"
  - "vikanov"
  - "velem"
  - "vibir-redaktsiyi"
  - "deputati"
  - "dobrovolskyj"
  - "zherebts"
  - "zayets"
  - "kuzik"
  - "nuzhnenko"
  - "simut"
  - "sachavskiy"
  - "semenyuk"
  - "sesiya"
  - "sinko"
  - "fedorenko"
  - "chayun"
---

**Депутат місцевої ради зобов'язаний бути присутнім на пленарних засіданнях ради, засіданнях постійної комісії та інших органів ради, до складу яких він входить** - говорить Закон України "Про статус депутатів місцевих рад". У разі пропуску депутатом протягом року більше половини пленарних засідань ради або засідань постійної комісії, членом якої він є, відповідна рада може звернутися до виборців з пропозицією про відкликання такого депутата у встановленому законом порядку.

Протоколів засідань постійних депутатських комісій у відкритому доступі знайти не вдалось, а ось відскановані протоколи 22 сесій Броварської міської ради у повному обсязі [доступні на сайті](http://rizanenko.org/dokumenty-2/protokoly-sesij "Протоколи сесій") Павла Різаненка. Спробуємо їх проаналізувати і зробити відповідні висновки.

Переглянути детальний журнал відвідувань пленарних засідань [можна за посиланням](https://docs.google.com/spreadsheet/ccc?key=0AhE2NQlPHqm_dEJrVnhzN3MwclBWTEZGWE9GaWQ2WlE "Журнал відвідувань").

**Найбільші "прогульники"**

[![](https://mpz.brovary.org/wp-content/uploads/2012/08/11.png "Віканов Євген Петрович")](https://mpz.brovary.org/wp-content/uploads/2012/08/11.png)"Найнедобросовіснішим" депутатом Броварської міської ради виявився **Віканов Євген Петрович** - 1960 року народження, генеральний директор ТОВ «Будівельна Компанія «Укрбудінвест», член Партії Регіонів з 2005 року. Євген Петрович пропустив 15 з 22 сесійних засідань: двічі був у відрядженні, чотири рази - хворів, одного разу був у відпустці і 8 разів був відсутній на сесійному засіданні без жодних пояснень.

[![](https://mpz.brovary.org/wp-content/uploads/2012/08/24.png "Кузик Петро Миколайович")](https://mpz.brovary.org/wp-content/uploads/2012/08/24.png)[![](https://mpz.brovary.org/wp-content/uploads/2012/08/02.png "Антоненко Віктор Олександрович")](https://mpz.brovary.org/wp-content/uploads/2012/08/02.png)Наступними у списку "прогульників" є **Антоненко Віктор Олександрович** (заступник директора центру з правової допомоги містам, Всеукраїнська Асоціація ОМС «Асоціація міст України», позапартійний) та **Кузик Петро Миколайович** (директор ТОВ «ТВК» «Зовнішня реклама», член ВО Свобода) - вони пропустили 9 та 8 пленарних засідань відповідно. Віктор Антоненко двічі був у відрядженні, 2 рази хворів і 5 разів пропустив сесію без жодних пояснень. Петро Кузик трічі був у відрядженні і 5 разів пропустив сесію без поважних причин.

[![](https://mpz.brovary.org/wp-content/uploads/2012/08/27.png "Нужненко Юрій Іванович")](https://mpz.brovary.org/wp-content/uploads/2012/08/27.png)[![](https://mpz.brovary.org/wp-content/uploads/2012/08/311.png "Погарський Ярослав Адамович")](https://mpz.brovary.org/wp-content/uploads/2012/08/311.png)[![](https://mpz.brovary.org/wp-content/uploads/2012/08/35.png "Сенько Лідія Іванівна")](https://mpz.brovary.org/wp-content/uploads/2012/08/35.png)Замикають список "прогульників" **Нужненко Юрій Іванович** (тренер-викладач Броварського вищого училища фізичної культури, член «Європейської Партії України»), **Погарський Ярослав Адамович** (працює у громадській організації «Київська обласна організація Блоку Віталія Кличка», член партії УДАР) та **Сенько Лідія Іванівна** (начальник управління Пенсійного фонду України у м.Бровари, член Партії Регіонів), кожен з них пропустив 6 з 22 сесійних засідань.

_Якби ми застосовували до наших депутатів критерії [руху "Чесно"](http://www.chesno.org/ "Рух ЧЕСНО"), то ці 6 депутатів були б відсіяні, оскільки вони були присутні менш ніж на 75% відсотках пленарних засідань._

**"Відмінники" дисципліни**

Варто зазначити, що більшість депутатів (майже 55%) регулярно відвідують сесії Броварської міської ради (мають не більше 2 пропущених засідань з 22).

[![](https://mpz.brovary.org/wp-content/uploads/2012/08/15.png "Жеребцова")](https://mpz.brovary.org/wp-content/uploads/2012/08/15.png)[![](https://mpz.brovary.org/wp-content/uploads/2012/08/17.png "Заєць")](https://mpz.brovary.org/wp-content/uploads/2012/08/17.png)[![](https://mpz.brovary.org/wp-content/uploads/2012/08/19.png "Семенюк")](https://mpz.brovary.org/wp-content/uploads/2012/08/19.png)[![](https://mpz.brovary.org/wp-content/uploads/2012/08/34.png "Сачавський")](https://mpz.brovary.org/wp-content/uploads/2012/08/34.png)

Немає жодних зауважень до "трудової дисципліни" 4 депутатів: **Жеребцової** **Людмили Вікторівни**, **Зайця** **Євгенія Миколайовича**, **Семенюк** **Олени Валеріївни** та **Сачавського** **Анатолія Михайловича**: вони не запізнюються, не хворіють, у відпустку та у відрядження під час сесій не їздять.

Були присутніми на всіх сесійних засіданнях, але по одному разу запізнювались депутати **Велем** **Олександр Михайлович**, **Федоренко** **Сергій Миколайович** та **Чаюн** **Володимир Григорович.**

**Причини відсутності**

Згідно протоколів сесій Броварської міської ради є кілька причин, з яких депутати пропускають засідання:

\* _відрядження_ - оскільки депутати працюють у міській раді на громадських засадах, то відрядження можуть бути лише за основним місцем роботи. Лідером з кількості відряджень у Броварській міській раді є **Погарський** Ярослав Адамович, який пропустив 5 з 22 засідань з цієї причини;

\* _хвороба_ - найчастіше через стан здоров'я пропускав пленарні засідання **Віканов** Євген Петрович - з цієї причини він пропустив 4 з 22 засідань;

\* _відпустка_ - мова також йде про відпустку депутата не в міській раді, а на основному місці роботи. Яким чином це впливає на громадську діяльність депутата та чому відображається у протоколі, не зрозуміло. Найчастіше з цієї причини пропускали засідання **Сенько** Лідія Іванівна, **Михайлов** Олександр Михайлович, **Чабур** Валерій Іванович, **Плакся** Юрій Сергійович, **Трощенко** Ігор В'ячеславович та **Шкуренко** Петро Власович (кожен пропустив по 2 з 22 засідань).

> Підбиваючи підсумки 2011 року можна сказати, що лише **Віканов Євген Петрович** пропустив протягом року більше половини пленарних засідань ради (пропущено 8 з 12 засідань), тому згідно Закону України "Про статус депутатів місцевих рад" Броварська міська рада може звернутися до виборців з пропозицією про відкликання цього депутата у встановленому законом порядку
