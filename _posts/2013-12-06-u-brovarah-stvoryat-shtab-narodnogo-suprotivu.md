---
title: "У Броварах створять Штаб народного супротиву"
date: 2013-12-06
author: 
  username: "kachor"
  display_name: "Андрій Качор"
tags: 
  - "yevromaydan"
  - "vibir-redaktsiyi"
  - "novini"
  - "revolyutsiya"
  - "udar"
  - "shtab-natsionalnogo-suprotivu"
coverImage: "wp-content/uploads/2013/12/shtab1.jpg"
---

**[![shtab1](https://mpz.brovary.org/wp-content/uploads/2013/12/shtab1.jpg)](https://mpz.brovary.org/wp-content/uploads/2013/12/shtab1.jpg)У Броварах планують створити Штаб народного спротиву, що візьме на себе функції з мобілізації броварчан на Євромайдан та координуватиме дії громадських середовищ міста та району в умовах загальнонаціональних протестів.  Про це "Маєш право знати" повідомив броварський осередок партії УДАР, котрий ініціював створення Штабу. Установчі збори Штабу заплановані на 7 грудня, 20:00.**

До формування штабу ініціатори запрошують усі міські та районні осередки опозиційних партій, громадських організацій, профспілок, студентських страйкових об’єднань, активних громадських діячів, а також лідерів громадської думки.

Як сказано у повідомленні, Штаб народного супротиву у Броварах створюється у зв’язку із "антиконституційними діями Президента України В. Януковича, спрямованого на розгін мирної акції протесту на Майдані Незалежності у Києві, та в рамках загальнонаціонального страйкового руху".  Як повідомляється, в задачі Штабу зокрема входитиме мобілізація броварчан на протестні акції в Києві, проведення агітаційної та роз’яснювальної роботи в місті та районі, організація страйкових комітетів в організаціях та на підприємствах,  визначення тактики та стратегії протестної діяльності в місті Бровари та Броварському районі.

Установчі збори Штабу народного спротиву в Броварах відбудуться завтра, **7 грудня, о 20:00 в офісі міського осередку партії УДАР за адресою вул. Постишева, 1в.** Ініціатори створення штабу запрошують на установчі збори усіх «революційно налаштованих» броварчан.
