---
title: "Броварчани залишились без гарячої води через борги \"тепломережі\" перед \"облгазом\""
date: 2012-04-18
author: 
  username: "pravoznaty"
  display_name: "Маєш право знати"
tags: 
  - "brovary"
  - "brovariteplovodoenergiya"
  - "brovaryi"
  - "vibir-redaktsiyi"
  - "garyacha-vodi"
  - "komunalne-pidpriyemstvo"
  - "novini"
coverImage: "wp-content/uploads/2012/04/No-hot-water.jpg"
---

[![](https://mpz.brovary.org/wp-content/uploads/2012/04/No-hot-water.jpg "No-hot-water")](https://mpz.brovary.org/wp-content/uploads/2012/04/No-hot-water.jpg)Пасхальні дні ознаменувались для броварчан не лише завершенням опалювального сезону, а й припиненням гарячого водопостачання. Однак якщо 15 квітня гаряча вода після певної "перерви" таки з'явилась, то 17 квітня вона зникла з кранів броварчан остаточно. Телефони КП "Броваритепловодоенергії" (колишня "Броваритепломережа") мешканці обривають вже другий день, а ті, хто не додзвонився до "тепломережі", телефонують у відділ звернень громадян виконкому. Тут їх намагаються заспокоїти, мовляв, про проблему знаємо, керівництво міста обіцяє вирішити проблему у 3-денний термін, то ж гаряче постачання скоро буде відновлене. Однак причин, чому гаряча вода зникла, не називають.

"Маєш право знати" вирішило з'ясувати, чому насправді зникла гаряча вода, хто за це відповідальний і чи є у броварчан шанси на скоре відновлення гарячого водостачання. Ми зателефонували до приймальні КП "Броваритепловодоенергія", щоб отримати офіційний коментар директора цього комунального підприємства. На жаль, ні директор, ні його заступники прокомемнтувати ситуацію не погодились, нас лише знову запевнили, що "_керівництво займається цим питанням_" і що "_це питання має бути вирішене протягом трьох днів_". Однак ми наполягали на отриманні офіційного роз'яснення, і нас попросили залишити свої контакти, що ми і зробили. Досі жодних офіційний коментарів за вказаними нами номерами телефонів ніхто не надав. [На офіційному сайті](http://brovteplo.com.ua/) КП "Броваритепловодоенергія" також жодних роз'яснень з приводу даної ситуації немає.

Натомість на офіційному сайті Броварської міської ради міститься розпорядження міського голови "[Про завершення опалювального сезону 2011-2012р.р. в м. Бровари](http://docs.brovary.org/p1162/11.04.2012/76)", у якому директору КП „Броваритепловодоенергія” Сафронову С.В. доручається "_закінчити опалювальний сезон 2011-2012 р.р. в місті Бровари з 15 квітня 2012 року **без припинення надання послуг з підігріву води** до початку нового опалювального сезону 2012-2013 р.р., виключаючи час перерв на проведення ремонтних і профілактичних робіт"_. Та навіть попри таке розпорядження мера Броварів комунальна установа, яка відповідає за підігрів води для населення, таки залишила громадян без гарячої води.

Виходячи з того, що за подачу газу для роботи котелень комунального підприємства „Броваритепловодоенергія” в міжопалювальний період є Броварська філія по експлуатації газового господарства ПАТ „Київоблгаз”, ми зателефонували у цю установу за офіційним роз'ясненням. Заступник начальника броварської філії „Київоблгазу” у телефонній розмові пояснила нам, що гаряче водопостачання припинене "_у зв'язку з тим, що закінчився опалювальний сезон, а також через те, що у "тепломережі" великі борги за газ перед "Київоблгазом"._ Відповідно для відновлення постачання потрібне погашення боргів. "Зараз це питання вирішують, але чи вирішать - я не можу сказти, це не в нашій компетенції", - сказала пані заступник.

Відтак стає зрозумілим, чому у  „Броваритепловодоенергії” відмовляються коментувати дану ситуацію: керівництво КП не хоче офіційно визнавати, що броварчани залишились без гарячої води через борги підприємства перед газовою установою. Чи справді гаряче водопостачання буде відновлене через три дні, покаже лише час. Однак дана ситуація вкотре продемонструвала, що мешканці, які вчасно й сумлінно сплачують комунальні платежі , не мають жодних гарантій, що в один післясвятковий день вони не будуть позбавлені гарячої води "без жодних офіційних пояснень".
