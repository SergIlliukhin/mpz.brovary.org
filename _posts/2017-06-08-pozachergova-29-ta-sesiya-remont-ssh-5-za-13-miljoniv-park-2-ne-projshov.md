---
title: "Позачергова 29-та сесія: ремонт СШ №5 за 13 мільйонів - \"парк №2\" не пройшов"
date: 2017-06-08
author: 
  username: "tatuuum"
  display_name: "Тетяна Панкратьєва"
categories: 
  - "vlada"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "deputati"
  - "novini"
  - "remonty"
  - "sesiya"
  - "ssh-5"
  - "finansuvannya"
---

**8 червня на засіданні [позачергової 29-ї сесії](https://mpz.brovary.org/anons-8-chervnya-vidbudetsya-29-ta-pozachergova-sesiya-brovarskoyi-miskrady/) Броварської міської ради депутати розглядали 3 питання, серед яких одне було формальне та стосувалося передачі комунального майна, а от два інших - фінансові. І саме одне з них заволоділо основною увагою депутатів: ремонти в місті на умовах співфінансування з областю, зокрема утеплення фасаду СШ№5 за 13 мільйонів гривень. Ще два питання, земельні, перенесли на розгляд чергової 30-ї сесії.**

**1 млн 725 тис грн - для БЦРЛ на інсулін**

Першим питанням депутати розглядали [Програму забезпечення безкоштовними інсулінами інсулінозалежних жителів м. Бровари на 2017 рік](http://brovary-rada.gov.ua/documents/27316.html), представлену броварською лікарнею. Відповідно до [додатків](https://onedrive.live.com/view.aspx?resid=76CC13A1B9E773BD!4330&ithint=file%2cdocx&app=Word&authkey=!AKbZT2nHmueY1bg) Програми, на її фінансування до кінця 2017 року з міського бюджету потрібно виділити **1 млн 725 тис грн** на закупівлю інсуліну для **575** броварчан. У [пояснювальній записці](https://onedrive.live.com/view.aspx?resid=76CC13A1B9E773BD!4332&ithint=file%2cdocx&app=Word&authkey=!AHQ74yYQHvMdn9U) витрати деталізовані помісячно, а також зазначені потреби для мешканців Броварського району та Калитянської громади (район має профінансувати ще додатково 822,7 тис грн, а Калита - 194,7 тис грн).

У самій [Програмі](https://onedrive.live.com/view.aspx?resid=76CC13A1B9E773BD!4333&ithint=file%2cdocx&app=Word&authkey=!AGaNtqaOF6ze738) йдеться про те, що раніше хворі отримували інсулін за рахунок закупівель, які здійснювались за державні кошти на обласному рівні. З 2017 року субвенцію з держбюджету переведено на районний рівень, розпорядником цих коштів визначено Броварську ЦРЛ. Лікарня вже уклала угоду з **ТОВ «Фірма Давид»**. Субвенція з держбюджету на 2017 рік надана в сумі **2 299 986,2 грн** і розподілена помісячно до кінця 2017 року. Але БЦРЛ зазначає: враховуючи те, що річна потреба коштів в інсулінах становить **5 672 456,1 грн** - для повного забезпечення необхідно щомісячно дофінансовувати певну кількість коштів на дозакупку інсулінів.

З цими ж тезами на сесії виступав головний лікар БЦРЛ **Валентин Багнюк**. Після обговорення депутати вирішили підтримати проект рішення та проголосували одноголосно: "за" **27** голосів.

**Ремонти у школах №№5, 7 та на вулиці Залізничній у промзоні Броварів - на умовах співфінансування з областю**

Другий [проект рішення](http://brovary-rada.gov.ua/documents/27317.html) стосувався змін до бюджету. Формально це виглядало так: позяак дохідна частина міського бюджету збільшується на **12 341, 946 тис грн**, запропоновано витратити ці кошти [наступним чином](https://onedrive.live.com/view.aspx?resid=76CC13A1B9E773BD!4331&ithint=file%2cdocx&app=Word&authkey=!AEEBRKrYKIQtbG4):

- збільшити загальний фонд на **3 562,96 тис грн** (а саме: управлінню соцзахисту надати **37,96 тис грн** на реабілітацію інвалідів, а БЦРЛ - **1 725 тис грн** на закупівлю інсуліну та **1 800 тис грн** на фінансову підтримку та заохочення працівників лікарні в рамках відповідної Програми на 2015-17 роки;
- збільшити спеціальний фонд на **8 778,986 тис грн** (а саме: виділити **7 553,24 тис грн** на утеплення фасадів з облаштуванням відмостки у СШ №7 (**936,024 тис грн**) і реконструкцію будівель СШ №5 (**6 617,216 тис грн**), а також **1 225,746 тис грн** на капремонт по вул. Залізничній). Грунтується це на [рішенні](https://kor.gov.ua/robota_rady/rishennia/pro_vnesennia_zmin_do_rishennia_kyivskoi_oblasnoi_rady_vid_26_12_2016___242_11_vii__pro_oblasnyi_biudzhet_kyivskoi_oblasti_na_2017_rik.html) Київської обласної ради від 19 травня 2017 року.

Фактично ж цей проект, а конкретно ремонт школи №5 вже назвали "парк №2". Ремонти об'єктів будуть проводитися на умовах співфінансування з областю (ремонт СШ №5 коштує **13 млн 234 тис грн**, міський бюджет виділяє половину), проектну документацію міські депутати перед голосуванням не бачили, контролювати процес ремонту буде область. Нагадаємо, перекладання плитки у центральному парку Броварів також на умовах співфінансування обійшлося у **18** мільйонів, [роботи довірили тендерним махінаторам](https://mpz.brovary.org/brovarskyj-park-peremoga-doviryly-remontuvaty-vidomym-tendernym-mahinatoram/), строки завершення робіт затягуються, контролювати проект місто не в змозі.

На сесії перед депутатами виступила **Ольга Живжир**, директорка **ТОВ "Укркомплексбуд"**, який займався проектом. Представниця компанії розповіла, що одним з етапів складання кошторисної документації є збір даних від постачальників та виробників. Збір цих даних (цін) відбувався у **лютому 2017-го**, затверджені прайси були отримані від **5** постачальників (їхні назви пані Ольга називати відмовилася). Також проект пройшов експертизу, зазначила вона, і немає сенсу не довіряти експертним організаціям.

У депутатів та активістів виникли питання до завищених цін на роботи та матеріали. Так, депутат **Вадим Андрієвський**, який зазначив, що є будівельником і добре обізаний у цій сфері, намагався з'ясувати ціни на окремі матеріалі. Насилу прояснивши ціну на один з пунктів "склосітка фасадна" - **73,98 грн/кв.м**, депутат назвав актуальну ціну на ринку - **15 грн**. Активіст **Олександр Короленко** також виступив з зауваженнями та навіть представив порівняльну таблицю. Відповідно до його даних, різниця між реальними цінами та цінами у проекті інколи становила 83%. Але ціни, які розміщені в інтернеті на сайтах виробників, представниця ТОВ "Укркомплексбуд" назвала такими, які не можна брати за основу.

[![](https://mpz.brovary.org/wp-content/uploads/2017/06/19059828_1505122262896452_573161458482272537_n.jpg)](https://mpz.brovary.org/wp-content/uploads/2017/06/19059828_1505122262896452_573161458482272537_n.jpg)

Так, у проекті, можливо, неактуальні ціни, але ж все одно всі роботи та закупівлі будуть проходити через тендери, і тоді ціни істотно зменшаться, зазначали деякі з присутніх, зокрема головуючий на сесії секретар міськради **Петро Бабич**. Мовляв, треба брати, область фінансує, ще невідомо, коли буде знову така удача, а якщо відмовляти і чекати далі - ціни можуть зрости. Депутатка **Тетяна Крилова** запропонувала ще один варіант - ухвалювати рішення, але звернутися листом з претензіями до губернатора області.

По тривалому обговоренню депутати вирішили голосувати окремо пункт по СШ №5 та **не підтримали** його: лише **14** голосів "за".

[![](https://mpz.brovary.org/wp-content/uploads/2017/06/sesiya-1.jpg)](https://mpz.brovary.org/wp-content/uploads/2017/06/sesiya-1.jpg)

Сам проект в цілому (без фінансування 5-ї школи) обранці підтримали: **27** "за".

[![](https://mpz.brovary.org/wp-content/uploads/2017/06/sesiya-2.jpg)](https://mpz.brovary.org/wp-content/uploads/2017/06/sesiya-2.jpg)

**Інші питання**

Земельні питання зняли з порядку денного. При чому, за таку пропозицію від депутата **Володимира Опалька** депутатський корпус не дав голосів, а після тривалих обговорень і пропозиції голови земельної комісії **Василя Кочубея** - голосів вже вистачило. Проекти рішень зняли і перенесли на засідання [30-ї чергової сесії](https://mpz.brovary.org/anons-22-chervnya-u-brovarah-vidbudetsya-29-ta-chergova-sesiya-miskrady/) міськради 22 червня.

Останній [проект рішення](http://brovary-rada.gov.ua/documents/27320.html) стосувався передачі комунального майна з балансу на баланс. Терцентр соцобслуговування передає Центру реабілітації дітей з інвалідністю частину нежитлового приміщення по вул. Гагаріна, 8-А площею 409,7 кв.м. А відділу капбудівництва дозволили передати адмінбудівлю-довгобуд культурно-виставкового центру по вул. Гагаріна, 18. Депутати підпримали рішення: **24** "за".

_Загалом порядок денний 29-ї позачергової сесії виглядав так:_

1. Про затвердження Програми забезпечення безкоштовними інсулінами інсулінозалежних жителів м. Бровари на 2017 рік.
2. Про внесення змін до рішення Броварської міської ради від 22.12.2016 року № 457-23-07 «Про бюджет міста на 2017 рік» та додатків 1, 2, 3, 5, 6, 7»
3. Про затвердження документації із землеустрою щодо передачі земельних ділянок громадянам у власність, надання дозволів на розроблення документації із землеустрою.
4. Про поновлення договору оренди земельної ділянки.
5. Про надання дозволу на передачу комунального майна територіальної громади м. Бровари.
