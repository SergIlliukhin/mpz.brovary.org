---
title: "Прокуратура підозрює броварського депутата у корупції при продажу землі"
date: 2016-03-01
author: 
  username: "pravoznaty"
  display_name: "Маєш право знати"
categories: 
  - "vlada"
  - "novyny"
tags: 
  - "berestovyj"
  - "brovary"
  - "vibir-redaktsiyi"
  - "dyachenko"
  - "zinchenko"
  - "zemlya"
  - "koruptsiya"
  - "novini"
coverImage: "wp-content/uploads/2016/03/Mykola-Zinchenko-UKROP.jpg"
---

**Броварська місцева прокуратура викликала депутатів броварської міської ради для дачі пояснень щодо продажу земельної ділянки місцевому депутату Миколі Зінченку (фракція УКРОП), котре відбулося у порушення Закону України «Про запобігання корупції». Про це «Маєш право знати» повідомили депутати міської ради від «Демократичного Альянсу» Аліна Дяченко та Олег Берестовий.**

У розпорядження нашого видання депутати надали документ, в якому йдеться про відкриття броварською прокуратурою провадження щодо вчинення адміністративного корупційного правопорушення. З документу та зі свідчень депутатів з’ясувалося, що проти депутата броварської міської ради з фракції УКРОП **Миколи Зінченка** відкрито провадження за підозрою в корупційному правопорушенні за статтею 172 ЗУ «Про запобігання корупції» (конфлікт інтересів).

[![12788222_1131029673587815_1005922863_n](https://mpz.brovary.org/wp-content/uploads/2016/03/12788222_1131029673587815_1005922863_n.jpg)](https://mpz.brovary.org/wp-content/uploads/2016/03/12788222_1131029673587815_1005922863_n.jpg)

Як повідомили Дяченко та Берестовий, ідеться про [рішення Броварської міської ради від 25 грудня 2015-го року](https://brovary-rada.gov.ua/r%D1%96shennya-m%D1%96sko%D1%97-radi-v%D1%96d-25122015%E2%84%9657-04-07pro-prodazh-zemelnikh-d%D1%96lyanok), коли міські депутати проголосували за продаж земельної ділянки депутату фракції УКРОП, власнику ПП «Маяк» Миколі Зінченку. Ділянка площею 0,3500га продана під будівництво та обслуговування цеху по виготовленню столярних виробів – землі промисловості, по вул. Базовій, 11 вартістю **727 895,00 грн.** Кадастровий номер земельної ділянки 3210600000:00:060:0271. Під час розгляду даного питання не підтримали проект рішення лише два депутати міської ради – **Аліна Дяченко** та **Олег Берестовий** з «Демократичного Альянсу». Усі інші присутні на сесії депутати проголосували «за» або не голосували.

Згідно з новим антикорупційним законодавством, депутат Микола Зінченко був зобов'язаний заявити про конфлікт інтересів під час голосування даного питання та не брати участь у голосуванні. Однак депутат від УКРОПу підтримав рішення міськради на свою користь, чим порушив ЗУ «Про запобігання корупції». Санкція даної статті передбачає адміністративний штраф від двохсот до чотирьохсот неоподатковуваних мінімумів доходів громадян.
