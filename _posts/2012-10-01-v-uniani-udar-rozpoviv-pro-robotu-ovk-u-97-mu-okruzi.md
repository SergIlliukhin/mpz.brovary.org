---
title: "\"УДАРівці\" впевнені, що зможуть зупинити фальсифікації на виборах в окрузі № 97"
date: 2012-10-01
tags: 
  - "vibir-redaktsiyi"
  - "vibori-2012"
  - "novini"
  - "ovk"
  - "okrug-97"
  - "rizanenko"
  - "smirnova"
  - "udar"
  - "unian"
---

[![](https://mpz.brovary.org/wp-content/uploads/2012/09/UNIAN_OVK_1.jpg "УНІАН_ОВК_1")](https://mpz.brovary.org/wp-content/uploads/2012/09/UNIAN_OVK_1.jpg)У п’ятницю, 28 вересня,  в інформаційному агентстві УНІАН відбулась [прес-конференція](https://mpz.brovary.org/zavtra-pro-robotu-brovarskoyi-okruzhnoyi-komisiyi-govoritimut-v-uniani/ "Завтра про роботу броварської окружної комісії говоритимуть в УНІАНі") представників "**УДАРу**" Київської області. Основною темою заходу стали скандальні події, що відбуваються навколо виборів в окрузі № 97. Участь взяли кандидат від "УДАРу" у народні депутати по цьому округу **Павло Різаненко**, голова виконавчого комітету обласного "УДАРу" **Мирослава Смирнова** та керівник прес-служби виборчого штабу Різаненка **Денис Гнатюк**.

**Про події навколо ОВК №97**

Першим слово взяв Денис Гнатюк, який розповів присутнім журналістам у хронологічному порядку про діяльність Окружної виборчої комісії № 97. За його словами, округ з самого початку зажив скандальної слави. Тут вже були неодноразові випадки [чорного піару](https://mpz.brovary.org/brovari-stolitsya-chornogo-piaru/ "Бровари – столиця «чорного піару»?") та нечесної виборчої «гри». Окружну виборчу комісію створили таким чином, щоб перевагу в ній мали провладні сили. Нині члени комісії змушені працювати у незручному маленькому приміщенні, ще й за високою ширмою (вочевидь, подалі від «зайвих» очей). На членів комісії, спостерігачів, журналістів здійснювався тиск [невідомими особами бандитської зовнішності](https://mpz.brovary.org/parubki-z-90-h-zabezpechuvatimut-poryadok-u-roboti-ovk/); голова комісії **Максим Ситєнков** відкрито погрожував члену комісії **Віталію Греню**, що [знайде будь-який привід виключити його зі складу ОВК](https://mpz.brovary.org/korespondent-golova-brovarskoyi-ovk-pogrozhuye-chlenu-komisiyi/); а також представником від "УДАРу" було [викрито спробу фальсифікації під час жеребкування](https://mpz.brovary.org/zherebkuvannya-skladu-dvk-ne-dalo-rezultativ-gromadskist-zrobila-vlasniy-pidrahunok/) – спроба використати конверти різної цупкості.

За словами Гнатюка, члени комісії переважно виявляють бажання працювати чесно і не хочуть брати участі у махінаціях, однак через тиск не завжди вдається налагодити роботу в такому руслі, та шанс добитися справедливості є.

<iframe src="http://www.youtube.com/embed/t2MSMYq35iI" frameborder="0" width="560" height="315"></iframe>

Далі слово взяв Павло Різаненко, який почав здалеку та при цьому зауважив, що у тому, що зараз робиться, дуже допомогли президентські вибори 2004-го року, які показали, що можливо робити позитивні зміни в цій країні. Однак, на його думку, політичні сили занадто «розслабились». Різаненко побіжно розповів про політичне рейдерство під час та після місцевих виборів у Броварах 2010-го року, зокрема про те, як з’явився клон ВО «Батьківщина» внаслідок того, що списки від цієї політичної сили подавала людина, яку не визнала за свою сама Юлія Тимошенко. А також – про випадки відмови у реєстрації кандидатів територіальною виборчою комісією.

[![](https://mpz.brovary.org/wp-content/uploads/2012/09/UNIAN_OVK_3.jpg "УНІАН_ОВК_3")](https://mpz.brovary.org/wp-content/uploads/2012/09/UNIAN_OVK_3.jpg)

Як роповів Різаненко, нині на місцевому рівні створено комітет захисту від фальсифікацій, у якому разом працюють "УДАР", Об’єднана опозиція ВО «Батьківщина», ВО «Свобода», УНП та інші опозиційні сили. За мету поставлено забезпечити прозорість та відкритість роботи виборчих комісій за допомогою вільного доступу на засідання журналістів, місцевих та міжнародних спостерігачів. На переконання кандидата, кожен громадянин має право знати, що відбувається на засіданнях ОВК, тому відеофіксація подій – дуже важлива.

> _«Маєш право знати» оприлюднює відеозаписи засідань Окружної виборчої комісії №97 [у розділі "Вибори 2012"](https://mpz.brovary.org/ovk-97/ "Окружна виборча комісія №97")._

Після того, коли провладні члени комісії провалили фальсифікацію з жеребкуванням, Максим Ситєнков зник на 5 днів і, в результаті, склав свої повноваження. Він це зробив за ініціативою влади, бо «не справився зі своїм завданням», - переконаний кандидат від УДАРу.

[![](https://mpz.brovary.org/wp-content/uploads/2012/09/UNIAN_OVK_2.jpg "УНІАН_ОВК_2")](https://mpz.brovary.org/wp-content/uploads/2012/09/UNIAN_OVK_2.jpg)

Мирослава Смирнова, беручи слово, одразу зазначила, що знає про подібні технології, які нині застосовуються у Броварах. Зокрема, навела як приклад досвід у окрузі №223 у Києві, де члени комісії не мали змоги контролювати протиправні дії голови ОВК, в тому числі й жеребкування. Там вони здобули перемогу. Пані Смирнова висловила впевненість, що перемогу вдасться здобути і загалом по Україні. За її словами, «Віталій Кличко переконаний, що в парламент пройдемо, і буде більшість в опозиції»; про фальсифікації "УДАРівці" не забудуть і винні будуть відповідати перед законом.

**Термінові новини**

У день прес-конференції опівдні стало відомо про те, що у «броварському окрузі» відбувається щось незаплановане. Віталій Грень, який мав взяти участь у прес-конференції, на півдорозі до УНІАНу  змінив свій напрямок руху та повернувся до Броварів. З'ясувалось, що почали проводити засідання дільничних виборчих комісій, не повідомляючи про це членів від "УДАРу", Об’єднаної опозиції та інших опозиційних сил. На думку політика, такі дії пов’язані з тим, що влада хоче «неугодних» членів ДВК виключити з комісій. Такі повноваження з’являються у ОВК тоді, коли члени ДВК двічі не з’являються на засідання, щоправда, для цього вони мають бути належним чином повідомлені.

Згодом у залі встановили телефонний зв’язок із Віталієм Гренем, який повідомив, що членам ОВК та ДВК від попозиційних сил не дають списки членів ДВК, а члени комісії та технічні працівники в ОВК просто «повтікали». Як зауважили учасники прес-конференції, якщо ДВК не зберуться протягом трьох днів на засідання, ОВК може їх взагалі розпустити.

**Запитання на тему**

Журналісти поцікавились, як "УДАР" бореться з використанням адмінресурсу проти них, який має кандидат у народні депутати України по 97-му округу від Партії регіонів **Сергій Федоренко**. Різаненко зауважив, що ця проблема справді актуальна. Він розповів про неможливість опозиційних кандидатів публікуватися у комунальній пресі. За словами політика, 9 місяців тому, коли стало відомо про висування Федоренка до Верховної Ради, він різко «замінив» мера Ігоря Сапожка у всіх муніципальних ЗМІ.

Також Різаненко розповів, що з-поміж трьох компаній, які займаються розміщенням реклами на білбордах у Броварах, дві йому просто відмовили, а третя, «Маліс», сказала, що не розміщуватиме рекламу опозиціонерів, бо «матиме проблеми». Пані Смирнова зауважила, що в області були навіть випадки, коли білборди з зображеннями опозиційних кандидатів просто зрізали, про що власники тривалий час не знали. Саме тому, на її думку, підприємці бояться.

Різаненко також нагадав, що пан Федоренко усю свою передвиборчу кампанію веде, не асоціюючи себе з Партією регіонів, від якої висувається. Уся агітація виконана у опозиційних червоно-білих кольорах. Закінчуючи тему білбордів, учасники не уникнули можливості висміяти кандидата від влади, згадавши білборди з надписами «Сергій Федоренко – це тролейбус».

**«Дитяча» помста?**

Після завершення прес-конференції вже на виході з будівлі УНІАНу невідома особа кинула у Павла Різаненка з близької відстані кілька яєць. Після цього молодий хлопець у коричневій куртці-безрукавці, прошитій комірками у формі ромбиків, швидко втік, почувши заклики до міліції затримати зловмисників (слід скзаати, що 5-7 правоохоронців, що проходили повз, проігнорували ці заклики). Представники прес-служби "УДАРу" помітили, як цей "кидок" знімав на камеру телефону інший чоловік, до якого в них виникло питання: «Хто ви такий?» Чоловік його проігнорував та пішов геть. Свідки подеякують, що поруч перебував ще один підозрілий чоловік, який після «події» також «накивав п’ятами».

[![](https://mpz.brovary.org/wp-content/uploads/2012/09/Image000013.jpg)](https://mpz.brovary.org/wp-content/uploads/2012/09/Image000013.jpg)

> _То що це було? Залякування? На мою думку, навряд, враховуючи те, що узимку на Різаненка збуло скоєно напад. Схоже на те (і більшість присутніх журналістів та активістів розділили цю думку), що таким чином пан Ситєнков вирішив помститися за [закидування його яйцями після одного із засідань ОВК](https://mpz.brovary.org/parubki-z-90-h-zabezpechuvatimut-poryadok-u-roboti-ovk/), коли він там головував._

«Маєш право знати» тримає руку на пульсі навколовиборчих подій та повідомлятиме читачам про розвиток та зміни ситуації.
