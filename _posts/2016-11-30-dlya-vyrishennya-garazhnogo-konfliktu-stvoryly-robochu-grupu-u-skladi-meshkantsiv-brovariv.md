---
title: "Для вирішення «гаражного конфлікту» створили робочу групу у складі мешканців Броварів"
date: 2016-11-30
categories: 
  - "vlada"
  - "novyny"
tags: 
  - "vibir-redaktsiyi"
  - "garazhi"
  - "geroyiv-upa"
  - "golubovskyj"
  - "demontazh"
  - "mutylo"
  - "nezalezhnosti"
  - "novini"
  - "robocha-grupa"
---

**Останніми тижнями під час здійснення демонтажу гаражів по [вул. Героїв УПА](https://mpz.brovary.org/pratsivnyky-blagoustroyu-bmr-ta-brovarchany-pobylysya-cherez-demontazh-garazhiv/) і [бульв. Незалежності](https://mpz.brovary.org/viddil-blagoustroyu-vidnovyv-demontazh-garazhiv-u-brovarah-na-bulv-nezalezhnosti-foto/) відбувались конфлікти та, навіть, сутички між працівниками спецвідділу із контролю за станом благоустрою міста та місцевими власниками металевих споруд. З метою вивчення та пошуку шляхів вирішення конфлікту днями утворили робочу групу. До неї ввійшли переважно місцеві мешканці. Про це йдеться у нещодавньому [розпорядженні](http://brovary-rada.gov.ua/documents/26269.html) міського голови.**

Як зазначено в документі, у складі робочої групи будуть 8 осіб. Серед них 6 – місцеві мешканці: **Павло Дубленич**, **Віталій Кусташ**, **Віталій Оксьоненко**, **Людмила Галущенко**, **Олег Савченко** та **Андрій Возненко**. Також з-поміж членів дорадчого органу буде депутат **Вадим Мутило**. Очолюватиме групу заступник міського голови **Григорій Голубовський**.

Як розповів член робочої групи Вадим Мутило, дорадчий орган має на меті знайти рішення, яке влаштує усі сторони конфлікту. Зі слів депутата, вже зараз міркують над такою пропозицією: надати власникам гаражів в оренду землі на Промвузлі Броварів, у районі відведення під лінії електропередач. Мовляв, таким чином вдасться звільнити двори від металевих коробок, надавши альтернативу водіям.

Нагадаємо, що у Броварах уже тривалий час міський спецвідділ із контролю за станом благоустрою під керівництвом **Олега Єжакова** проводить демонтажі приватних гаражів. Чиновники посилаються на незаконність встановлення таких гаражів та керуються [рішенням](http://brovary-rada.gov.ua/documents/11940.html) виконкому. Їх підтримують деякі місцеві мешканці. Водночас, власники гаражів часто наголошують на свавільних діях демонтажників і виступають за компромісне вирішення питання. Зокрема, вказують, що готові впорядкувати розташування металевих споруд і платити за оренду землі.
