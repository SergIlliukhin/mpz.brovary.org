---
title: "Біля броварського суду відбулись сутички прихильників Запорожця та комуністів з гаслами «Вбивцю за ґрати!»"
date: 2012-06-25
author: 
  username: "shako"
  display_name: "Тарас Шако"
tags: 
  - "vitaliy-zaporozhets"
  - "vo-svoboda"
  - "zatrimani"
  - "kohanivskiy"
  - "novini"
  - "sud"
  - "sutichki"
coverImage: "wp-content/uploads/2012/06/zaporozhets-sutichki-z-kompartiyeyu.jpg"
---

**[![](https://mpz.brovary.org/wp-content/uploads/2012/06/zaporozhets-sutichki-z-kompartiyeyu.jpg "запорожець сутички з компартією")](https://mpz.brovary.org/wp-content/uploads/2012/06/zaporozhets-sutichki-z-kompartiyeyu.jpg)25 червня в приміщенні броварського міськрайонного суду по вул. Возз'єднання відбулось чергове засідання по справі [Віталія Запорожця](https://mpz.brovary.org/tag/vitaliy-zaporozhets/). Прихильники підсудного вже традиційно зібрались біля стін суду. Однак сьогодні до них "приєднались" представники Компартії України, які виступили проти підсудного. Унаслідок сутичок між свободівцями та комуністами було затримано Миколу Коханівського.**

На початку пікету на підтримку Віталія до місця подій приїхав автомобіль «Шевроле», з якого вийшло кілька осіб, що назвались комуністами. Чорний автомобіль був обвішаний гаслами та транспарантами «Вбивцю за ґрати!» та «закон один для всіх», що спровокувало сутичку  між комуністами та представниками ВО «Свобода». Внаслідок  сутички було затримано Миколу Коханівського – координатора Комітету визволення політв'язнів. Затриманого доставили до броварського райвідділку міліції. За словами очевидців, Коханівський намагався зняти плакати комуністів  їх авта.

[![](https://mpz.brovary.org/wp-content/uploads/2012/06/zaporozhets-sutichki-z-kompartiyeyu2.jpg "запорожець сутички з компартією2")](https://mpz.brovary.org/wp-content/uploads/2012/06/zaporozhets-sutichki-z-kompartiyeyu2.jpg)

Прихильників Запорожця патрулювало кілька представників спецпідрозділу «Беркут».

[![](https://mpz.brovary.org/wp-content/uploads/2012/06/zaporozhets-sutichki-z-kompartiyeyu3.jpg "запорожець сутички з компартією3")](https://mpz.brovary.org/wp-content/uploads/2012/06/zaporozhets-sutichki-z-kompartiyeyu3.jpg)

Під час сьогоднішнього судового засідання судді постійно намагались форсувати події та не приховували свого бажання якнайшвидше закінчити цю справу. Про це повідомив адвокат підсудного Сидір Кізін. Також захисник Запорожця заявив, що подав суду клопотання про відправлення справи на додаткове слідство.

Суддя Міхієнкова оголосила перерву, і суд пішов до нарадчої кімнати. Чи задовольнить суд клопотання адвоката Кізіна, стане відомо після закінчення перерви.

Нагадаємо, що Микола Коханівський [після подій 30 травня](https://mpz.brovary.org/u-brovarskomu-sudi-vidbulis-sutichki-protestuvalnikiv-z-militsiyeyu-u-postrazhdalih-perelomi-travmi-otrimali-zhurnalisti/) також був серед затриманих прихильників Запорожця. В той же день всіх 7 осіб було відпущено. Працівниками прокуратури [порушено кримінальну справу за статею «хуліганство»](https://mpz.brovary.org/za-huliganstvo-u-brovarskomu-sudi-prihilnikam-vitaliya-zaporozhtsya-zagrozhuye-vid-2-do-5-rokiv-uv-yaznennya/). В цій справі Коханівський проходив як свідок. Ведеться слідство: винним загрожує до 5 років позбавлення волі.
