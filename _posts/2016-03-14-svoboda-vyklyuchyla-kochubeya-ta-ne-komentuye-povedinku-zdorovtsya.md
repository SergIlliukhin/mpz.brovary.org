---
title: "«Свобода» виключила Кочубея та не коментує поведінку Здоровця"
date: 2016-03-14
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "zdorovets"
  - "zrada"
  - "kochubej"
  - "novini"
  - "shevchuk"
  - "svoboda"
---

**Броварська міська організації ВО «Свободи» [заявляє](https://mpz.brovary.org/zayava-vo-svoboda-pro-vyklyuchennya-z-partiyi-deputata-v-kochubeya/) про виключення з лав партії депутата міськради Василя Кочубея та вимагає від нього складання депутатського мандату. Про це повідомив голова міської організації партії Олег Шевчук, розповсюдивши відповідну заяву від імені фракції та партії.**

У заяві йдеться про те, що Кочубея виключено за порушення партійної дисципліни, а також за те, що останні дії депутата «несумісні з інтересами виборців «Свободи», не мають нічого спільного з патріотизмом та служінням громаді». Поведінку Кочубея у «Свободі» вважають продиктованою зовнішніми чинниками та «зрадою власного народу». Окрім того у заяві підкреслюється, що подібна позиція «стосується кожного свободівця».

«Маєш право знати» звернулося за коментарем до Олега Шевчука, котрий повідомив, що Василь Кочубей ще раніше отримав дві партійні догани за порушення партійної дисципліни під час голосувань на сесіях міської ради: нагадаємо, що відразу по отриманню посади голови земельної комісії Василь Кочубей приєднався до промерського депутатського табору. Після того депутат Кочубей написав заяву про вихід з партії, а сама «Свобода» обіцяє домогтися, аби Кочубей склав депутатські повноваження.

На уточнююче запитання, чи буде застосована аналогічна санкція до іншого «свободівця» у міській раді, секретаря ради Олексія Здоровця, Олег Шевчук відмовився від коментарів. Зазначимо, що після отримання посади секретаря, Здоровець більше не узгоджує своїх дій із керівництвом фракції і голосує переважно разом з промерською частиною депутатів.
