---
title: "Скандал у броварському морзі: депутат порушує монополію поховальної фірми \"Петро Великий\"?"
date: 2017-07-31
author: 
  username: "tatuuum"
  display_name: "Тетяна Панкратьєва"
categories: 
  - "vlada"
  - "aktsiyi-zahodi"
tags: 
  - "bagnyuk"
  - "brovary"
  - "btsrl"
  - "vibir-redaktsiyi"
  - "komunalni-pidpryyemstva"
  - "komunalna-komisiya"
  - "kp-brovarska-rytualna-sluzhba"
  - "morg"
  - "novini"
  - "orenda"
  - "petro-velykyj"
  - "yurij-skotnikov"
---

**31 липня відбулося засіданя комунальної комісії в рамках підготовки до [31-ї чергової сесії Броварської міської ради](https://mpz.brovary.org/anons-15-serpnya-u-brovarah-vidbudetsya-31-sha-sesiya-miskrady/). Головним питанням [порядку денного](https://mpz.brovary.org/anons-grafik-zasidan-postijnyh-deputatskyh-komisij-v-ramkah-31-yi-sesiyi/) була здача в оренду площі у 47 кв.м в паталогоанатомічному відділенні лікарні похоронній фірмі "Петро Великий". Діяльність фірми та лікарні місцевий депутат Юрій Скотніков назвав корупційною схемою.**

На засіданні були присутні 5 членів комісії з 8: депутати **Борис Дудко, Валерій Лемпіцький, Олег Шевчук, Максим Семенов** та **Вікторія Коваленко.**

**Діла традиційні, комунальні**

На початку засідання депутати розглядали більш "технічні" питання, по яких доповідала начальниця управління комунальної власності **Тетяна Данюк**. Зокрема, говорили про [передачу 1.8 км державної дороги на виїзді з міста в районі Торгмашу в комунальну власність](http://brovary-rada.gov.ua/documents/27506.html). Ситуація вирішувалася з 2013 року, відтепер цей відрізок дороги місто зможе ремонтувати та утримувати у належному стані. Схожа ситуація склалася і на виїзді з Броварів в районі "Терміналу". Тамтешня частина автошляху належить Києву, знаходиться у поганому стані, на дорозі - ями. Наразі з чиновниками столиці ведеться переписка щодо передачі цього відрізку у власність міста.

У місті запроваджують [Програму прийняття безхазяйного майна у комунальну власність](http://brovary-rada.gov.ua/documents/27510.html), яка стосуватиметься рухомого та нерухомого майна. У Броварах багато "нічийних" дитячих майданчиків, колонок, газових мереж тощо, розповіла очільниця управління. Люди зможуть звертатися із заявою про таке майно до міськради, там формуватиметься комісія і на сесію виноситиметься проект рішення щодо визначення балансоутримувача такого майна.

Традиційно депутати розглядали питання [статусу](http://brovary-rada.gov.ua/documents/27508.html) та [приватизації](http://brovary-rada.gov.ua/documents/27513.html) гуртожитків, передачі [комунікацій](http://brovary-rada.gov.ua/documents/27511.html) та [мереж](http://brovary-rada.gov.ua/documents/27509.html) на баланс міста, [списання комунального майна](http://brovary-rada.gov.ua/documents/27512.html). Всі ці проекти розглядалися повільно та докладно, і були підтримані членами комісії без змін. До питання про фірму ритуальних послуг "Петро Великий", що вибухнуло на засіданні, добралися лише через годину.

**Приватні фірми у броварському морзі: корупційні схеми чи ринкові умови?**

Проект рішення про [подовження та передачу в оренду](http://brovary-rada.gov.ua/documents/27514.html) об'єктів у Броварській центральній районній лікарні містив пункт про [здачу в оренду частини нежитлового приміщення](https://onedrive.live.com/view.aspx?resid=76CC13A1B9E773BD!5255&ithint=file%2cdocx&app=Word&authkey=!AJN5uPqP7h69bJc) (**47 кв.м**) в патологоанатомічному відділенні на **2** роки та **11** місяців фірмі **"Петро Великий"**.

Проти оренди протестував присутній на засіданні депутат **Юрій Скотніков** (який нещодавно вже [виступав](https://mpz.brovary.org/zatoplennya-ambulatorij-rytualnyj-biznes-shemy-v-morzi-operatyvni-novyny/) з цього приводу на оперативній нараді у міського голови). Він заявив, що головний лікар та приватна фірма _"загарбали морг"_, _"у схему втягнуті медики та поліція_", і _"треба припинити цю торгову вакханалію у броварській лікарні"_. Його претензії стосувалися фірми "Петро Великий", яка розташована у приміщенні моргу і має конкурентні переваги. Депутат запропонував усунути усі МАФи з території лікарні, надати перевагу комунальному підприємству "Броварська ритуальна служба", а приватним фірмам дати однакові умови, розмістивши в морзі їхню рекламу.

[![](https://mpz.brovary.org/wp-content/uploads/2017/07/P70731-110504.jpg)](https://mpz.brovary.org/wp-content/uploads/2017/07/P70731-110504.jpg)

Більше того, депутат заявив, що очільниця моргу нещодавно звільнилася під тиском, комунальному підприємству "Броварська ритуальна служба" надходять погрози, а у лікарні розповсюджуються листівки з інформацію про начебто торгівлю тілами в морзі і... рекламою та телефоном фірми "Петро Великий". _"Я зателефонував за номером, вказаним на листівці,_ - сказав Юрій Скотніков. - _Мені сказали, що нададуть послуги, але я повинен отоваритися у них в магазині"_.

[![](https://mpz.brovary.org/wp-content/uploads/2017/07/P70731-130108.jpg)](https://mpz.brovary.org/wp-content/uploads/2017/07/P70731-130108.jpg)

[![](https://mpz.brovary.org/wp-content/uploads/2017/07/P70731-130118.jpg)](https://mpz.brovary.org/wp-content/uploads/2017/07/P70731-130118.jpg)

Окрім цього, депутат заявив про тиск, який чиниться на нього аж із Верховної Ради, народними депутатами. Він повідомив, що його перед засіданням комісії викликав "на килим" **Андрій Острогруд**, голова броварського осередку фракції "Самопоміч", до якої належить пан Скотніков.

Зі свого боку, головний лікар БЦРЛ **Валентин Багнюк** доповів, що скарг на фірму "Петро Великий" не надходило, комісія зауважень не мала, фірма сплачує **30 тис грн** в місяць орендної плати, які йдуть на спецрахунки лікарні, за рахунок чого роблять ремонти. Фірма перемогла у 2011 році на конкурсі, який проводився двічі (бо перший був опротестований), тоді конкурували 12 (а потім 14) фірм, серед яких комунального підприємства не було - воно на конкурс не подавалося.

Щодо завідуючої відділення, то головний лікар заявив, що вона звільнилася за власним бажанням. Також до нього було звернення з боку громадської організації, а він вже відповідно заявив до НАЗК, прокуратури та поліції, і зараз відкрито кримінальне провадження по цій справі.

[![](https://mpz.brovary.org/wp-content/uploads/2017/07/P70731-110802.jpg)](https://mpz.brovary.org/wp-content/uploads/2017/07/P70731-110802.jpg)

Відвідали засідання представники фірми "Петро Великий", зокрема директорка **Алла Ландар**. Розповідали, що фірма має відмінну репутацію, працює вже 25 років на ринку, у Броварах - 6, справно сплачує оренду. Має соціальні програми, ховає безкоштовно АТОвців, були запрошені поховати Павла Шеремета та Любомира Гузара. Що конкуренція дотримана: мовляв, у приміщенні моргу розміщені поряд "Петро Великий", Стікс" і КП. Що орендну плату їхнє підприємство сплачує **350 тисяч** на рік, а комунальне - **12 гривень**.

[![](https://mpz.brovary.org/wp-content/uploads/2017/07/P70731-111609.jpg)](https://mpz.brovary.org/wp-content/uploads/2017/07/P70731-111609.jpg)

На комісії був присутній і очільник КП "Броварська ритуальна служба" **Олександр Мурга**, але він мало що прояснив в даній ситуації. Хіба що ствердно кивнув головою, коли Юрій Скотніков сказав: _"Розкажіть, вам же погрожували, не соромтеся"_.

[![](https://mpz.brovary.org/wp-content/uploads/2017/07/P70731-113012.jpg)](https://mpz.brovary.org/wp-content/uploads/2017/07/P70731-113012.jpg)

Всі ці розмови велися на агресивно-підвищених тонах, напруга вирувала у повітрі, присутні щоразу просили депутата Скотнікова та пана Багнюка повернутися від особистих образ до конструктиву. Після того, як усі висловилися, члени комісії перейшли до голосування, результатом було: **1** голос "за", **1** - "проти" і **3** - "утрималися". Однак остаточне рішення все одно будуть ухвалювати депутати на черговій сесії.

**Комунальні підприємства: дайте гроші і не питайте чому**

Після цього депутати швиденько розглянули ще 3 питання: про [оренду у БЦРЛ](http://brovary-rada.gov.ua/documents/27515.html), про [типовий договір оренди](http://brovary-rada.gov.ua/documents/27516.html) (внесення технічних правок) та [поповнення статутного капіталу](http://brovary-rada.gov.ua/documents/27517.html) **КП "Броваритепловодоенергія"** на **15 млн грн**.

Повним провалом була доповідь по [Програмі фінансової підтримки комунальних підприємств міста](http://brovary-rada.gov.ua/documents/27518.html). Мало того, що в проекті рішення вказані **3** підприємства, а з голосу на комісії працівниця юрвідділу міськради вносила правки про інші підприємства. Так ще й ні один голова заявлених підприємств не відвідав комісію, аби пояснити депутатам, на що він просить кошти з міського бюджету. На засіданні був присутній лише очільник КП "Броваритепловодоенергія" **Василь Андрєєв**, але вочевидь тому, що розглядалися інші питання, які вимагали його присутності. Депутати не отримали потрібних документів і доповідала не начальниця юрвідділу, як було заявлено початково. Можна лише сподіватися, що очільники КП не проігнорують засідання бюджетної комісії, яке передуватиме черговій сесії 15 серпня. А мільйонні витрати комунальних підприємств будуть розглядатися не менш прискіпливо, ніж списання "копійчаних" комунальних морозильників, клапанів та насосів.

[![](https://mpz.brovary.org/wp-content/uploads/2017/07/tablytsya.jpg)](https://mpz.brovary.org/wp-content/uploads/2017/07/tablytsya.jpg)

З'ясувалося, що окрім зазначених 3-х підприємств, кошти просять **КП "Бровари-інвестбуд"** (**102,3 тис грн** на зарплату та **49,6 тис грн** на поточні витрати) та **КП "ЖЕК-4"** (**250 тис грн** на погашення кредиторської заборгованості).

Доповідачка розказала, що у **КП "Бровари-землеустрій"** зараз погано йдуть справи, роботи немає, а зарплата працівникам нараховується, а ЖЕК-4 має заборгованість, який отримав у спадок з часів розформування КП "Служба замовника". Про аудит, на який просять **550 тис грн** для КП "Броваритепловодоенергія", вже [заявлялося раніше](https://mpz.brovary.org/miska-vlada-vyznachylasya-koly-vidkryyut-proyizd-po-vul-petlyury/), депутати визнали інвентаризацію комунікацій та моніторинг проблемних зон корисною справою.

Також КП "Бровари-Благоустрій" отримує ще **4 млн** через базову [Програму капремонтів](http://brovary-rada.gov.ua/documents/27535.html) від УЖКГ. На що саме - невідомо. Все, що змогли з'ясувати депутати, це те, що гроші витратять на закупівлю якоїсь техіники. Загалом же цього разу Програму [дофінансовують](https://onedrive.live.com/view.aspx?resid=76CC13A1B9E773BD!5489&ithint=file%2cdocx&app=Word&authkey=!AGDnI9RnwZVdjvg) на **7 млн грн**. Традиційно ці кошти спрямовують на ремонти дахів, систем водо- та електропостачання, капремонти вулиць та під'їздів і таке інше.

**Не всі проекти однаково хороші**

Багатостраждальну [Програму запобігання підтоплення](http://brovary-rada.gov.ua/documents/27536.html), яка потребує **250 тис грн**, прийняли лише за основу, вирішивши заслухати згодом активістку Ірину Нілову та відклали ухвалення до погоджувальної ради, яка передує сесії.

Під час розгляду проекту рішення про [реорганізацію БЦРЛ](http://brovary-rada.gov.ua/documents/27519.html), що був вже представлений на [гуманітарній комісії](https://mpz.brovary.org/sadochok-trembita-stane-perlynkoyu-a-btsrl-brovarskoyu-bagatoprofilnoyu-likarneyu/), очільник лікарні Валентин Багнюк пояснив: "_це вимога Закону, а не моя забаганка_", зазначаючи, що нові вимоги законодавства вступлять у дію вже в листопаді цього року, тому потрібно провести всі формальності до цього часу. Зауваження у присутніх знову викликала безстроковість призначення керівника, прописана у Статуті, мовляв, потрібен конкурс і 3-5 років на посаді. Пан Багнюк назвав "безстроковість" не перевагою, а навпаки вразливістю, тобто можливістю зняти керівника у будь-який момент. Побоювання були і через вихід лікарні з-під контролю міськради, мовляв, погоджувати ту ж оренду буде Громадська рада, яка, прогнозують, буде підконтрольна головному лікарю. Склад [комісії з реорганізації](https://onedrive.live.com/view.aspx?resid=76CC13A1B9E773BD!5221&ithint=file%2cdocx&app=Word&authkey=!AFAn-KXrk8NhAcY) також викликав питання, до нього включені лише працівники лікарні та міськвиконкому. І хоча головний лікар не заперечував, а лише вітав залучення депутатів до складу комісії, ніхто не виголосив бажання увійти до неї. Зрештою, проект вирішили прийняти за основу та ще допрацювати до сесії: **4** "за", **1** - "утримався".

Проект про [створення КП "Муніципальна варта"](http://brovary-rada.gov.ua/documents/27521.html) (ініціатор Юрій Скотніков) вже розглядали на [регламентній комісії](https://mpz.brovary.org/ozbroyeni-ohorontsi-u-brovarah-hochut-stvoryty-komunalne-pidpryyemstvo-munitsypalna-varta/). Цього разу проект теж прийняли прохолодно, і хоча присутні представники ГО та ГФ захищали проект, голова комісії **Борис Дудко** наполегливо пропонував не поспішати, а обдумати питання, обговорити його з громадою, провести громадське обговорення з поліцією та громадянами. Депутат Дудко був непохитний і запропонував зняти проект та довивчити. Члени комісії дали **4** голоси "за" і **1** - "утримався".

Але представниця апарату міськради нагадала, що хоча кворум наявний, але для ухвалення рішення потрібні 5 голосів, тому питання виносяться на розгляд сесії.

**Інше**

Наприкінці депутати погодили зміни до [Програми "Безпечне місто"](http://brovary-rada.gov.ua/documents/27529.html) та зміни до [Статуту КП "Броварська ритуальна служба"](http://brovary-rada.gov.ua/documents/27533.html) (технічні правки - зміна назви декомунізованої вулиці). Також знову згадали чиновника з Держземкадастру **Бориса Лоїка**, який не з'явився на засідання, поговорили про [комісію з перевірки шкідливих викидів](http://brovary-rada.gov.ua/documents/27586.html) на вул.Оникієнка, а ще Борис Дудко надав протокольне доручення очільниці УЖКГ **Галині Плотніковій** прозвітуватися про хід та якість ремонтних робіт за 2017 рік (через скарги, які надходять від громадян).

**Фото - авторки**
