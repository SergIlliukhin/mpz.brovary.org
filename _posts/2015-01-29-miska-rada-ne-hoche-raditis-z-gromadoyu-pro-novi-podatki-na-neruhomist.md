---
title: "Міська влада відмовилась обговорювати з громадою розмір податку на нерухомість"
date: 2015-01-29
author: 
  username: "pravoznaty"
  display_name: "Маєш право знати"
tags: 
  - "ivanenko"
  - "vibir-redaktsiyi"
  - "novini"
  - "podatki"
  - "podatki-v-noviy-redaktsiyi"
  - "podatok-na-neruhomist"
  - "simutin"
  - "sapozhko"
coverImage: "wp-content/uploads/2015/01/podatok.jpg"
---

**[![податок](https://mpz.brovary.org/wp-content/uploads/2015/01/podatok.jpg)](https://mpz.brovary.org/wp-content/uploads/2015/01/podatok.jpg)Після того, як Броварська міська рада на сесії 31 грудня 2014 року ухвалила рішення «[Про встановлення місцевих податків в новій редакції](https://docs.brovary.org/p15040/31.12.2014/1390-51-06)» й затвердила податок на нерухомість у максимальному розмірі, одразу кілька депутатів виступили з пропозицію переглянути це рішення й обговорити з громадськістю порядок нарахування цього податку. Однак міський голова вирішив винести це питання на позачергову сесію, не радячись з мешканцями та не створюючи ніяких робочих груп.**

Як відомо, в податковому законодавстві заклали нові норми оподаткування нерухомості. Так, якщо раніше податком обкладали квартиру площею понад **120** квадратних метрів, то зараз розмір зменшили до **60** "квадратів". Для приватних будинків площу теж зменшили – до **120** м.кв. Тобто, якщо ви мешкаєте у квартирі розміром 70 м. кв, то за зайві 10 "квадтратів" доведеться заплатити. Розмір податку - **2%** від мінімальної заробітної плати за **1 м. кв** площі (**24** грн за 1 м. кв. на рік). Саме такі рекомендовані максимальні норми і затвердила міська рада на сесії напередодні Нового року.

Однак Верховна Рада дала "добро" місцевим радам на полегшення податкового "тягара" для людей. Місцеві депутати мають право на збільшення неоподатковуваних площ, а також можуть звільняти від податку незахищені верстви населення. Крім того, орган місцевого самоврядування може зменшити запропоновану законом ставку в 2% від мінімальної заробітної плати за "квадрат".

Втім, такі пільги можуть запрацювати лише у разі, якщо депутати внесуть до власного рішення відповідні зміни на сесії. Також для цього міським радам потрібно подати рішення зі змінами до Державної податкової служби. Термін подачі спливає **1 лютого 2015 року**, тобто у мерії був цілий місяць для того, щоб визначити інші пільгові площі й розмір податку.

Зважаючи на це одразу два депутати міської ради – **Олег Іваненко** та **Роман Сімутін** – запропонували винести це питання на широке обговорення, створити спеціальну робочу групу, аби враховувати інтереси всіх сторін, й подали відповідні звернення до міського голови.

Олег Іваненко в коментарі «Маєш право знати» повідомив, що крім широкого обговорення нових правил оподаткування нерухомості в Броварах, в своєму депутатському зверненні він запропонував збільшити неоподатковувані площі до 80 кв.м та 150 кв.м для квартир та приватних будинків відповідно.

В той же час депутат Сімутін зазначив, що проект рішення, затверджений на сесії, має ряд неточностей та невідповідностей новому Податковому кодексу України. Зокрема, «_в частині податків на нерухоме майно не перераховано всі об__’__єкти нерухомості, які є об__’__єктом оподаткування та не встановлено ставку податку для житлової нерухомості_». Відтак депутат міськради запропонував створити робочу групу з цього питання, аби проаналізувати проблемні моменти документу та внести зміни до рішення міської ради. Крім того, Сімутін, як і його колега Іваненко, наполягав на публічному обговоренні нових норм оподаткування нерухомості та привернення більшої уваги броварчан до цього питання.

[![Звернення Сімутіна щодо податку на нерухомість](https://mpz.brovary.org/wp-content/uploads/2015/01/Zvernennya-Simutina-shhodo-podatku-na-neruhomist.jpg)](https://mpz.brovary.org/wp-content/uploads/2015/01/Zvernennya-Simutina-shhodo-podatku-na-neruhomist.jpg)

Однак у відповіді на депутатське звернення Ігор Сапожко взагалі не говорить про те, щоб радитись з громадою про нові податки на нерухомість чи створювати робочу групу, натомість радить депутату Сімутіну просто викласти письмово свої пропозиції щодо внесення змін до рішення міської ради.

[![Відповідь Сімутіну щодо податку на нерухомість](https://mpz.brovary.org/wp-content/uploads/2015/01/Vidpovid-Simutinu-shhodo-podatku-na-neruhomist.jpg)](https://mpz.brovary.org/wp-content/uploads/2015/01/Vidpovid-Simutinu-shhodo-podatku-na-neruhomist.jpg)

Пропозиції депутатів обговорити з громадою нові правила оподаткування нерухомого майна фактично проігноровано, хоча мерія мала на це цілий місяць, адже могла і без підказок від депутатів зробити цей процес максимально відкритим та публічним. У результаті «пільгові» зміни до нашвидкуруч ухваленого рішення депутати міськради вноситимуть завтра на позачерговій сесії на власний розсуд й без урахування думки громади. При цьому проект рішення внесення змін, який завтра о 9 ранку розглядатимуть на засіданні, досі не оприлюднено на офіційному веб-сайті Броварської міськради, тож мешканці дізнаються про зміст ухваленого рішення взагалі постфактум.
