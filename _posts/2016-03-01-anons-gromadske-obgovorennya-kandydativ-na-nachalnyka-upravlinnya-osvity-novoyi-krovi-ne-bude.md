---
title: "АНОНС: Громадське обговорення кандидатів на начальника управління освіти: \"нової крові\" не буде"
date: 2016-03-01
author: 
  username: "pravoznaty"
  display_name: "Маєш право знати"
categories: 
  - "announce"
  - "novyny"
tags: 
  - "brovary"
  - "gromadska-rada-pri-upravlinni-osviti"
  - "novini"
---

**Розширене засідання Громадської ради при управлінні освіти, воно ж громадське обговорення кандидатів на посаду начальника управління, планується провести в четвер, 3 березня, о 16:00 за адресою: Гагаріна, 18, 3-й поверх, мала зала. Наразі кандидатів 5, і серед них немає тих осіб, на яких сподівалися активісти і депутати, зацікавлені в оновленні керівного складу міста.**

Всупереч очікуванням громадськості, ні [Ольга Романенко](https://mpz.brovary.org/olga-romanenko-kandydatka-na-posadu-nachalnyka-upravlinnya-osvity/), ні інші незалежні кандидати, не причетні до системи броварської освіти, документи щодо участі в конкурсі не подали. На даний момент претендентів на крісло начальника управління освіти п'ятеро. Фаворитом списку виглядає **Оксана Мельник**, директорка ЗОШ №2 та депутатка Броварської міської ради, фракція "Єдність". Також документи подала **Олександра Олексієнко**, яка зокрема працювала в ЗОШ №7 та Великодимерському НВК, про це стало [відомо](https://mpz.brovary.org/na-posadu-nachalnyka-upravlinnya-osvity-ofitsijno-pretenduye-lyshe-odyn-kandydat-oleksandra-oleksiyenko/) на останньому засіданні Громадської ради. Також в списку є прізвища: **Івченко**, **Поліщук** та **Чорномаз**. Остання є вчителем іноземної мови в другій школі, є версії, що вона може виступати технічною кандидатурою на користь пані Мельник. Пані Поліщук також місцева, працювала в броварьскій ЗОШ №9.

То чому ж броварська освіта не відчула вливання "нової крові"? Чому спеціалісти, що працюють в Києві, не ризикнули подати документи? Ми запитали одну з ймовірних кандидаток **Ольгу Романенко**, чому було прийнято рішення не брати участь в конкурсі.

![Ольга Романенко – кандидатка на посаду начальника управління освіти – ВІДЕО](https://mpz.brovary.org/wp-content/uploads/2016/01/olga-romanenko-8211-kandydatka-n.jpg)

_"Після початку роботи нової міської ради, приходу молодих і активних людей із демократичними і державницькими поглядами, людей, яким я щиро довіряю, зважаючи на вагомі плоди їхнього життя, після заяв мера міста, що він готовий працювати відкрито і прозоро, готовий реалізовувати нові ідеї для розвитку міста, у громадян міста з’явилась надія, що вони зможуть стати учасниками і творцями реформ",_ - коментує пані Романенко. І далі розкладає по пунктах своє бачення ситуації:

_"1. Однак останній тиждень політичного життя у місті, протистояння різних політичних сил виявили реальний стан справ. Попри заяви про демократизацію процесів управління містом, попри проведення конкурсів на вакантні посади, призначення відбуваються за незрозумілим і непрозорим алгоритмом._

_2\. Зваживши сьогоднішню ситуацію, ми прийшли до висновку, що ефективнішим буде мій вплив на розвиток освіти і науки міста зі сторони громади, яка також є не менш важливим учасником розвитку міста._

_3\. Особисто для мене посади і звання мало що означають, я працювала і буду працювати для блага міста як і для всієї України ще з більшим завзяттям, оскільку вірю,що навіть кілька небайдужих чесних людей із глибокими цінностями у серці в єдності можуть багато чого змінити на краще. Про це свідчить історія людства, історія Європи і Америки, найбільш успішних країн світу. Тому в даний момент було прийняте рішення не подавати документи на цю посаду"._
