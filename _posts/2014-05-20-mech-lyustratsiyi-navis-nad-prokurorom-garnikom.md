---
title: "Меч люстрації навис над прокурором Гарником - ВІДЕО"
date: 2014-05-20
author: 
  username: "pravoznaty"
  display_name: "Маєш право знати"
categories: 
  - "aktsiyi-zahodi"
tags: 
  - "alina-dyachenko"
  - "vibir-redaktsiyi"
  - "garnyk"
  - "kachor"
  - "lyustratsiyniy-komitet"
  - "lyustratsiya"
  - "novini"
  - "prokuratura"
  - "prokuror"
  - "simutin"
coverImage: "wp-content/uploads/2014/05/lyustratsiyniy-7.jpg"
---

**[![люстраційний 6](https://mpz.brovary.org/wp-content/uploads/2014/05/lyustratsiyniy-6.jpg)](https://mpz.brovary.org/wp-content/uploads/2014/05/lyustratsiyniy-6.jpg)Репресії, хабарництво, відкати, кришування корупційних схем – з цими та іншими негативними рисами у багатьох броварчан давно асоціюється місцева прокуратура. Активісти Люстраційного комітету Броварської Народної Ради 19 травня вирішили символічно спалити ці «гріхи» прокуратури на стовпі ганьби, а відтак – розпочати кампанію за відставку дискредитованого прокурора Гарника і призначення на його місце чесного і принципового посадовця.**

Не виключено, що довідавшись про плани броварських люстраторів, прокурор **Микола Гарник** незадовго до акції… взяв відпустку, а тому на роботі цього дня не з'явився. Подібна практика вже звична для місцевих чиновників: той же міський голова **Ігор Сапожко** полюбляє ховатись у відпустках, де перечікує і [стихійні катаклізми](https://www.youtube.com/watch?v=SvRWMVRsfnc), і [активний гнів громади проти себе.](https://mpz.brovary.org/krayina-gotuyetsya-do-viyni-a-mer-brovariv-pishov-u-vidpustku/) Однак відсутність прокурора на робочому місці на організаторів акції жодним чином не вплинула: _«Броварчанам цей прокурор більше не потрібен, з ним вже немає про що говорити»_, - заявив перед пікетуванням один з його ініціаторів. За словами активістів, тепер вони апелюватимуть до вищих інстанцій з єдиною вимогою – негайна відставка Миколи Гарника.

[![люстраційний 3](https://mpz.brovary.org/wp-content/uploads/2014/05/lyustratsiyniy-3.jpg)](https://mpz.brovary.org/wp-content/uploads/2014/05/lyustratsiyniy-3.jpg)

Терміново взятись за прокурора броварчан спонукав останній показовий факт корупційних, на переконання активістів, зв’язків Миколи Гарника з мером Ігорем Сапожком. Ідеться про кримінальне розслідування по [скандальній справі відчудження 95 гектарів землі радіопередавального центру.](https://mpz.brovary.org/24tv-miskrada-brovariv-podaruvala-95-gektariv-silgospzemel/) Розслідування проводить Служба Безпеки України, однак, за інформацією джерел активістів,  місцевий прокурор… вилучив необхідні для слідства документи, через що СБУ не може далі шукати винних. На тлі всіх інших зловживань прокуратури попередніх років це стало для мешканців міста останньою краплею.

[![люстраційний 4](https://mpz.brovary.org/wp-content/uploads/2014/05/lyustratsiyniy-4.jpg)](https://mpz.brovary.org/wp-content/uploads/2014/05/lyustratsiyniy-4.jpg)

Згадали Миколі Гарнику і резонасну справу з [нападом броварських чиновників на журналіста «Інтера» Романа Бочкалу](https://mpz.brovary.org/brovarska-prokuratura-zatyaguye-rozsliduvannya-spravi-pro-pereshkodzhannya-zhurnalistam-pid-chas-vizitu-azarova/), і  [заяву прокурора «знайти і покарати» тих, хто здійснив «наругу» над пам’ятником Леніну](https://blogs.tvi.ua/2013/02/13/panteon_bohiv_brovarskoyi_vlady_lenin_ta_mazokh) перед входом до тієї самої прокуратури. Саме на постамент, де колись бовванів монумент більшовицькому тирану, активісти встановили вже згаданий стовп ганьби. Координатор броварського Люстраційного комітету **Андрій Качор** заявив, що після того, як місто позбавилось Леніна, така сама доля має спіткати і прокурора – той має покинути своє крісло. Після цього активісти підпалили стовп ганьби, попередньо обливши конструкцію бензином.

[![люстраційний 5](https://mpz.brovary.org/wp-content/uploads/2014/05/lyustratsiyniy-5.jpg)](https://mpz.brovary.org/wp-content/uploads/2014/05/lyustratsiyniy-5.jpg)

Стовп миттєво спалахнув і вже за кілька секунд «корупція», «репресії», «відкати» та інші частини інсталяції впали до підніжжя постаменту, тліючи на граніті.

<iframe width="560" height="315" src="//www.youtube.com/embed/5jMoiwOGUSw" frameborder="0" allowfullscreen></iframe>

Аж коли символічний стовп майже повністю догорів, на його місці з’явився масивний металевий меч, який організатори заздалегідь помістили всередину паперового циліндра. За їхнім задумом, цей «Меч справедливості» відтепер має нагадувати всім працівникам прокуратури, що після Революції Гідності на зміну хабарництву і відкатам в правоохоронних органах має прийти справедливість та законність.

[![люстраційний 1](https://mpz.brovary.org/wp-content/uploads/2014/05/lyustratsiyniy-1.jpg)](https://mpz.brovary.org/wp-content/uploads/2014/05/lyustratsiyniy-1.jpg)

По завершенню вогняного шоу журналістка та активістка Броварської Народної Ради **Аліна Дяченко** розповіла про перші успіхи броварчан у боротьбі проти чиновників старої доби та нових скандальних призначень. Зокрема, присутнім на акції нагадали, як завдяки активності громади міста та району вдалося [зупинити призначення на посаду голови РДА скандальної особи](https://mpz.brovary.org/brovarchani-piketuvali-kabinet-ministriv-vimagayuchi-ne-priznachati-kishhuka-golovoyu-rda/). Крім того, сьогодні броварська громада відстоює те, щоб призначення нового начальника міліції проходило відкрито та з проведенням громадських обговорень. _«Нині ми маємо боротися не лише ПРОТИ старих посадовців, але й ЗА прозору систему нових призначень, аби участь в цьому процесі брала вся громада і щоб саме громада впливала на те, хто займатиме ключові для життя міста посади»_, - переконана Дяченко. Ця вимога поруч з вимогою негайної відставки прокурора Гарника була зазначена в зверненні активістів до в.о. Генерального прокурора Махніцького О. І. та прокурора Київської області Бабенка В. І., яке учасники акції тут же підписали, а організатори пообіцяли передати адресатам уже найближчим часом.

<iframe src="//www.youtube.com/embed/3CkwU1ColtI" width="420" height="315" frameborder="0" allowfullscreen="allowfullscreen"></iframe>

Підсумовуючи, організатор Андрій Качор повідомив, що Люстраційний комітет сьогодні збирає свідчення броварчан щодо незаконних дій місцевих чиновників, аби активісти мали реальні підстави вимагати їхньої відставки. Інформація збиратиметься та оприлюднюватиметься через сайт **lustrator.in.ua** – саме там невдовзі мають з’явитись броварські люстраційні списки.

Вже наприкінці заходу Аліна Дяченко закликала всіх присутніх відразу перейти від слів до діла, і розпочати «громадську люстрацію» в  міськраді, де за кілька годин мала розпочатись земельна комісія, на яку виносилась низка скандальних рішень. Про те, як відбулась комісія – читайте в наступних матеріалах «Маєш право знати».

**Фото - Микола Миколаєнко**

**Відео - Світлана Яцив**
