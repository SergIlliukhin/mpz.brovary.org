---
title: "АНОНС: 29 січня проблеми броварської медицини обговорять із заступником міністра охорони здоров’я"
date: 2016-01-29
categories: 
  - "announce"
  - "novyny"
tags: 
  - "zdorovya"
  - "zustrich"
  - "meditsina"
  - "moz"
  - "novini"
  - "samopomich"
---

**Сьогодні, 29 січня, найвище керівництво Міністерства охорони здоров’я України та представники Київської обласної ради разом із громадськістю обговорять проблемні питання медицини у Броварах. Про це повідомляє депутат міськради від «Самопомочі» Тетяна Крилова.**

Зі слів обранки, під час зустрічі говоритимуть перш за все про реформування медицини та проблеми, які виникли внаслідок розмежування галузі на «первинну» та «вторинну». Також підіймуть питання недофінансування, страхування та вакцинації населення. Окрім того, мають обговорити запровадження електронних черг у медзакладах і повернення хоча би одного терапевта до поліклініки.

Як розповіла Тетяна Крилова, зустріч розпочнеться о **14:00** у малій залі виконкому, що на другому поверсі адміністративної будівлі по вулиці **Гагаріна, 15**. До Броварів приїдуть зокрема заступник міністра охорони здоров’я **Роман Василишин**, голова постійної депутатської комісії Київської обласної ради з питань охорони здоров’я **Наталя Бігарі** та народний депутат, заступник голови комітету Верховної Ради України з питань охорони здоров’я, **Ірина Сисоєнко**.

Відпочатку також повідомляли про участь у зустрічі міністра охорони здоров’я **Олександра Квіташвілі**. Однак, наразі це не підтверджують ані у броварській «Самопомочі», ані у профільному міністерстві.
