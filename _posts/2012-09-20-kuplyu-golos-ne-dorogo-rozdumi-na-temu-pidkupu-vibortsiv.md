---
title: "«Куплю голос. Не дорого»: роздуми на тему підкупу виборців"
date: 2012-09-20
categories: 
  - "kolonka-avtora"
tags: 
  - "agitatsiya"
  - "brovary"
  - "vibori-2012"
  - "pidkup-vibortsiv"
---

[![](https://mpz.brovary.org/wp-content/uploads/2012/09/holosujte.jpg)](https://mpz.brovary.org/wp-content/uploads/2012/09/holosujte.jpeg)**_Чи могли ми колись уявити, що спорудження дитячого майданчика у дворі чи отримання новорічного подарунку для дитини викликатиме гіркуватий присмак відрази?! Напевно, не могли, але уявити і відчути це в повній мірі нам допомагають кандидати в народні депутати._**

І не від недобрих справ кандидатів з’являється та гіркота, а від відчуття меншовартості українця, якого намагаються «нафарширувати» передвиборчою гречкою, яка сиплеться на виборця, як з рогу достатку.

Напевно, вже нормою перед виборами найпоширенішим способом «прихилити» до себе електорат став підкуп – прямий і не прямий.

Кандидати в народні депутати чим тільки не купують голоси виборців: роздають продуктові набори, встановлюють дитячі майданчики, безкоштовно роздають ліки – як правило, те що потребують люди в щоденному побуті… Цей список можна продовжувати і продовжувати. І якщо актуальність продуктів харчування для українця цілком зрозуміла, то до чого готують свій електорат ті, хто дарує ліки і тонометри!? Може, переживають, що серця вдячних виборців можуть не витримати тієї лавини виконаних обіцянок.

І можна було би на все закрити очі, якби не той факт, що за рахунок міського або державного бюджетів виконуються деякі роботи, які подаються, як досягнення конкретного кандидата.

Деякі кандидати перед виборами згадують про свої колишні «благодіяння» зроблені ще «за царя Гороха», точно не пам’ятаючи, чи було це насправді.

Всі «благодіяння» такого роду можна підвести під визначення непрямого підкупу виборця, а от найбільшу небезпеку являє собою прямий підкуп: адже гречку можна з’їсти – і забути, а отримані гроші довго залишають в підсвідомості почуття зобов’язання. Особливо ефективно йде "робота" із людьми похилого віку, а також людьми з особливими потребами. Це слухняні виборці, які за кіло гречки і упаковку анальгіну до смерті відчуватимуть відповідальність перед кандидатом у депутати.

**_Насамкінець, доводиться констатувати той факт, що підкуп виборців все ще залишається впливовою політичною технологією. Важке соціально-економічне становище населення актуалізує "передвиборчу" роздачу продуктових наборів і медикаментів._**
