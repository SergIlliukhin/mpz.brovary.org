---
title: "У четвер презентуватимуть системи електронного голосування для Броварської міськради"
date: 2016-04-26
categories: 
  - "announce"
  - "novyny"
tags: 
  - "anons"
  - "brovary"
  - "golosuvannya"
  - "elektronna-systema"
  - "novini"
  - "predstavlennya"
  - "prezentatsiya"
  - "systema"
---

**28 квітня, у малій залі броварського виконкому декілька компаній представлятимуть системи електронного голосування для депутатів. Про це [повідомив](https://www.facebook.com/groups/brovary/permalink/1249023308460966/?hc_location=ufi) броварський обранець Олег Берестовий.**

Депутат зазначає, що зустріч розпочнеться о **10:00**. У заході виявили бажання взяти участь компанії ТЗОВ «Інфо Плюс», «Візуальні технології», «Кітсофт» і ТОВ «Мікросистема «Віче». Вони мають продемонструвати охочим презентаційні матеріали із розрахунками своїх проектів.

Нагадаємо, що в лютому в Україні набув чинності закон, який передбачає поіменне голосування депутатів місцевих рад. Однак чиновники броварського міськвиконкому так і не змогли вчасно знайти фірму-виконавця, котра встановити електронну систему для голосування, а тому під час сесії депутати змушені кожне питання (проект, рішення, за основу, вцілому, а також будь-яку поправку до рішень) голосувати письмово, ставлячи власні підписи у протоколах навпроти свого прізвища та позначок "за", "проти" та "тримався". Відтак голосування за кожну поправку іноді триває по 15-20 хвилин, через це тривалість сесій, які раніше тривали годину-півтори, тепер розтягується на декілька годин. Так, одне із  нещодавніх пленарних засідань тривало більше двох діб.

З часу набуття чинності закону депутати декількох опозиційних до мера фракцій неодноразово висловлювались за пришвидшення процесу встановлення електронної системи підрахунку голосів. У той же час міський голова неодноразово заявляв, що несе персональну відповідальність за впровадження електронної системи та обіцяв встановити її "найближчим часом", однак протягом півроки так і не виконав власної обіцянки.
