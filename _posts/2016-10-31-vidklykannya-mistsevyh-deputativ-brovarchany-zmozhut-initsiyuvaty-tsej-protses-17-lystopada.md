---
title: "Відкликання місцевих депутатів: броварчани зможуть ініціювати цей процес 17 листопада"
date: 2016-10-31
author: 
  username: "trydence"
  display_name: "Дмитро Карпій"
categories: 
  - "rozsliduvannya"
  - "vlada"
tags: 
  - "bmr"
  - "brovary"
  - "vidklykannya"
  - "vibir-redaktsiyi"
  - "deputat"
  - "zakon"
  - "miskrada"
  - "novini"
  - "pravnyk"
  - "rozyasnennya"
  - "skochko"
  - "tushka"
  - "yurist"
---

**Минулорічні зміни до Законодавства України про місцеві вибори передбачили: за народною ініціативою можна буде почати процес відкликання обранців місцевих рад. Для цього мешканці міста мають провести збори, утворити ініціативну групу та зібрати підписи виборців. Після проходження цієї процедури остаточне рішення про відкликання ухвалює вищий керівний орган партії, від якої обирався депутат.**

Такі норми законодавства набувають чинності в Україні вперше. Тепер вони прописані в [V розділі](http://zakon3.rada.gov.ua/laws/show/93-15/page2) Закону України «Про статус депутатів місцевих рад». Роз’яснити положення документа нашим журналістам погодився юрист **Олексій Скочко**.

Найперше слід зазначити, що право вносити пропозицію про відкликання депутата місцевої ради за народною ініціативою настає не раніше, ніж через рік з моменту набуття таких повноважень. Тобто в Броварах почати відповідну процедуру можна буде **з 17 листопада 2016 року**. Адже саме цього дня рік тому відбулося [перше установче засідання](https://mpz.brovary.org/initsiatsiya-neofitiv-novoobrani-brovarski-deputaty-projshly-ofitsijne-posvyachennya-u-vladu/) сесії Броварської міської ради.

_Процедура відкликання депутата місцевої ради за народною ініціативою:_

[![zminy_po_vidklykannu](https://mpz.brovary.org/wp-content/uploads/2016/10/zminy_po_vidklykannu.jpg)](https://mpz.brovary.org/wp-content/uploads/2016/10/zminy_po_vidklykannu.jpg)

Серед **підстав**, які можуть стати причиною відкликання:

- доведені судом факти порушення українських законів,
- пропуск більше половини засідань сесій і депутатських комісій міськради,
- невідповідність  практичної діяльності депутата місцевої ради основним принципам і положенням його передвиборної програми.

Останній пункт, на думку юриста, можна досить широко застосовувати на практиці.

**Спочатку - провести збори й утворити ініціативну групу**

Отже, рішення про винесення пропозиції відкликати обранця ухвалюють на зборах виборців. Для Броварів кількість присутніх на такому заході має бути не меншою **300 осіб**. Не пізніше, як за два дні до проведення зборів, про дату, місце та час проведення потрібно повідомити місцеві чи регіональні ЗМІ. Доступ журналістів до зборів має бути безперешкодним.

Якщо під час зборів ухвалюють рішення внести пропозицію про відкликання депутата, учасники заходу повинні утворити ініціативну групу для збирання підписів виборців. Для Броварів склад такої групи має бути не меншим за **50 осіб.**

Олексій Скочко, проаналізувавши законодавство, робить висновок: підписи можна збирати в межах округу, в якому був обраний відповідний депутат. Їхні межі визначені тервиборчкомом у 2015 році. Число «автографів» має бути більшим за виборчу квоту, яка була визначена у відповідному багатомандатному виборчому окрузі  під  час проведення місцевих  виборів. Для міста Броварів це має бути понад **726 підписів**, які можна збирати на території усього міста.

Тривалість збирання для Броварів – **20 днів**. Після цього справжність підписів і внесених даних у підписних листах перевіряють у тервиборчкомі та правоохоронних органах.

**Важливо дотримуватись процедури збирання підписів**

Слід зазначити, що збирати підписи заборонено в державних органах влади та органах місцевого самоврядування, на підприємствах, установах, організаціях (окрім партійних), а також в місцях видачі заробітної платні, пенсії, допомоги, стипендії та інших соціальних виплат.

Юрист також вказує на складності, які можуть виникнути. Адже в підписних листах слід зазначати серію та номер паспорта  громадянина України. А не всі перехожі на вулицях мають при собі документи. Тому збирачам «автографів» слід ходити по домівках, щоби реально отримати ці дані.

Перевірка інформації та підписів на достовірність для Броварів має тривати протягом **20 днів**. За результатами виявлених порушень, тервиборчком не враховує окремі підписи та, навіть, підписні листи. А у випадку виявлення порушень загальної процедури відкликання депутата, може припинити ініціативу взагалі.

**Остаточне рішення ухвалює партія**

Якщо перевірка відбулась успішно, рішення про відкликання обранця цілком і повністю переходить до партії, яка його висувала. Однак, юрист відзначає: в законі не передбачено, протягом якого часу керівний орган партії має ухвалити рішення про відкликання.

Якщо вищий керівний орган політсили вирішує відкликати депутата, до міської ради «заходить» наступний за черговістю обранець у списку політсили. У випадку, коли наступного кандидата в депутати в переліку нема, тервиборчком призначає позачергові вибори на відповідному окрузі.

> Нагадаємо, що після місцевих виборів 2015 року в Броварах більшість голосів взяли сили так званої "демократичної більшості". Однак, поступово частина їхніх депутатів стала голосувати всупереч позиції своїх фракцій та разом з промерськими фракціями. Таких обранців назвали «тушками» та почали активно говорити про їхнє відкликання через рік. До «тушок» опозиційні до міського голови сили відносять **Андрія Лопатюка** («ДемАльянс»), **[Олексія Здоровця](https://mpz.brovary.org/u-brovarskij-miskradi-masova-bijka-ta-slozoginnyj-gaz-deputaty-strybaly-z-vikon-drugogo-poverhu-foto-video/)** та **[Василя Кочубея](https://mpz.brovary.org/u-svobodi-rozpovily-yak-vidklykatymut-zdorovtsya-ta-kochubeya-z-posad-u-miskradi/)** (ВО «Свобода»), **[Максима Семенова](https://mpz.brovary.org/samopomich-vyklyuchyla-zi-svoyeyi-fraktsiyi-deputata-semenova-za-pidtrymku-regionaliv/)** («Самопоміч») та **[Юрія Чередника](https://mpz.brovary.org/den-tushky-shestero-osib-otrymaly-usyu-povnotu-vlady-u-brovarah/)** (БПП «Солідарність»).

**Інфографіка - ГР «Чесно»**
