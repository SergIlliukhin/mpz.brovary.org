---
title: "Сьогодні у Броварах \"випустились\" інструктори КОРДу - спецназу поліції"
date: 2015-10-16
author: 
  username: "pravoZnaty"
  display_name: "Маєш право знати"
categories: 
  - "novyny"
tags: 
  - "instruktory"
  - "gerashhenko"
  - "kord"
  - "mvs"
  - "novini"
  - "politsiya"
  - "spetsnaz"
  - "spetspidrozdil"
---

**Сьогодні, 16 жовтня, на базі стрілецького клубу заводу "Зброяр" відбулась церемонія вручення сертифікатів про закінчення курсів інструкторів спецназу нової української поліції - Корпусу оперативно-раптової дії (КОРДу). За задумом, інструктори мають навчити 1500 українських спецпризначенців, які мають стати надійним прикриттям для патрульної поліції України. Навчання організували за підтримки посольства США. Про це на своїй сторінці у Фейсбуку [повідомляє](https://www.facebook.com/photo.php?fbid=933143073439207&set=a.673865036033680.1073741827.100002305693349&type=3&__mref=message_bubble) радник міністра внутрішніх справ України Антон Геращенко.**

> Тренінги проводила група фахівців з американських спецпідрозділів - спецназу Управління з боротьби із наркотиками Мін'юсту США і прикордонного патруля США, які передали своїм українським побратимам передові навички в боротьбі з озброєними і особливо небезпечними злочинцями і терористами.
> 
> Це ще одна реформа МВС, яка дозволить швидко і оперативно знешкоджувати, а в разі потреби і знищувати, небезпечних озброєних злочинців, проводити операції зі звільнення заручників і ліквідацію терористів.
> 
> За загальним задумом реформи системи охорони громадської безпеки бійці Корд стануть надійним прикриттям і підтримкою для патрульних поліцейських, в тих випадках, коли вони зажадають більшої вогневої потужності і силової підтримки.

**Довідка.** _Корпус оперативно-раптової дії (КОРД)_ - новий спецпідрозділ поліції України, який перебуває у процесі створення. Його планують заснувати на базі батальйонів особливого призначення та спецпідрозділів Міністерства внутрішніх справ. КОРД має замінити всі наявні сьогодні спецпідрозділи міліції.

**Фото - Антон Геращенко**
