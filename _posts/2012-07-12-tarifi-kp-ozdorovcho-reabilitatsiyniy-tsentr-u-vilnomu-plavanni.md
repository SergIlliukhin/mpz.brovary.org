---
title: "Тарифи КП \"Оздоровчо-реабілітаційний центр\" - у вільному плаванні!"
date: 2012-07-12
author: 
  username: "SergIlliukhin"
  display_name: "Сергій Іллюхін"
categories: 
  - "kolonka-avtora"
tags: 
  - "basejny"
  - "zherebtsova"
  - "kp-orts"
  - "fedorenko"
  - "fesko"
---

[![](https://mpz.brovary.org/wp-content/uploads/2012/03/Людмила-Жеребцова-КП-ОРЦ.jpg "Людмила Жеребцова - КП ОРЦ")](https://mpz.brovary.org/wp-content/uploads/2012/03/Людмила-Жеребцова-КП-ОРЦ.jpg)Нещодавно я отримав від Броварської міської ради відповідь на мій черговий запит стосовно рішення виконкому, яким було затверджено тарифи КП "Оздоровчо-реабілітаційний центр".

Нагадаю, це саме те рішення, яке я [намагаюсь отримати](https://mpz.brovary.org/rekomendovani-listi-ignoruyutsya-pos/ "Рекомендовані листи ігноруються посадовцями?") вже більше півроку і через яке позиваюсь до суду. Міська рада відмовила мені у наданні цього рішення, мотивуючи це помилками у формі подання запиту, а броварський [суд визнав таку відмову протиправною](https://mpz.brovary.org/sud-viznav-vidmovu-u-zadovolenni-informatsiynogo-zapitu-sergiya-illyuhina-protipravnoyu/ "Суд визнав відмову у задоволенні запиту на інформацію Сергія Іллюхіна протиправною").

Тепер же я отримав іншу відповідь:

> За інформацією загального відділу виконавчого комітету та архівного відділу Броварської міської ради, **в наявних довідкових документах** відсутні відомості щодо прийняття рішення виконавчого комітету Броварської міської ради, яким затверджені тарифи за послуги, що надаються комунальним підприємством "Оздоровчо-реабілітаційний центр" Броварської міської ради

Звернули увагу? Відомості відсутні у наявних довідкових документах - міська рада не стверджує, що таке рішення відсутнє, натомість відсутні будь-які відомості про його прийняття...

[![](https://mpz.brovary.org/wp-content/uploads/2012/07/No-Tarifs.jpg "Тарифи КП ОРЦ")](https://mpz.brovary.org/wp-content/uploads/2012/07/No-Tarifs.jpg)І знову виникає дуже багато питань: Як можна контролювати, що комунальне підприємство дотримується затверджених тарифів, якщо ніхто не знає, які тарифи було затверджено? А може, тарифи просто "забули" затвердити?

Якщо нова лінія захисту, яку використовуватиме міська рада під час апеляційного оскарження судового рішення, буде будуватися на факті "відсутності відомостей у наявних довідкових документах", то думаю, що ми дізнаємось багато цікавого під час судового розгляду цієї справи!

**Нагадаю:** КП ОРЦ є балансоутримувачем басейну біля школи №9 та здає частину приміщень ПП "Феско", власником якого є Сергій Федоренко - голова броварської Партії Регіонів. КП ОРЦ [несе збитки](https://mpz.brovary.org/diyalnist-kp-ozdorovcho-reabilitatsi/ "Діяльність КП “Оздоровчо-реабілітаційний центр” є збитковою?") а ось ПП "Феско" процвітає та навіть заробив грошей на будівництво власного медичного центру [на території парку Перемога](https://mpz.brovary.org/kadastrovi-plany-zemelnih-dilyanok-fesco/ "Кадастрові плани земельних ділянок ФЕСКО").
