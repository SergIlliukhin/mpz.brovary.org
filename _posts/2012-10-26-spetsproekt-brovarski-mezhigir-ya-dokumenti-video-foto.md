---
title: "Спецпроект «Наступу»: Броварські «Межигір’я» (документи, відео, фото)"
date: 2012-10-26
author: 
  username: "kachor"
  display_name: "Андрій Качор"
categories: 
  - "rozsliduvannya"
tags: 
  - "brovary"
  - "budinki"
  - "vibir-redaktsiyi"
  - "vibori"
  - "dohodi"
  - "zemlya"
  - "nastup"
  - "rizanenko"
  - "ratnikov"
  - "fedorenko"
coverImage: "wp-content/uploads/2012/10/mezh1.jpg"
---

**[![](https://mpz.brovary.org/wp-content/uploads/2012/10/mezh1.jpg "mezh1")](https://mpz.brovary.org/wp-content/uploads/2012/10/mezh1.jpg)Де знаходяться «родинні гнізда» трьох основних претендентів на депутатський мандат по броварському виборчому округу та якою ще власністю володіють найвідоміші броварські політики? Спеціальне розслідування [Громадянської кампанії «Наступ»](https://www.nastup.info/?p=407).** 

Говориш «Межигір’я» – маєш на увазі «Янукович». Говориш «Янукович» – маєш на увазі «Межигір’я». Ну і ще, звичайно, терор, авторитаризм, репресії та організовану злочинність під прикриттям міліції. Утім саме Межигір’я назавжди залишиться тим символом, котрий остаточно продемонстрував загарбницьку сутність наявної влади, її жагу до розкошів, здобутих за чужий кошт, до дешевих «понтів» і дорогих іграшок. А ще – будинків, автівок, а подекуди – цілих островів, таких собі укріплених фортів на воді, аби легше було відбиватись від розгніваного народу. Адже більшість кандидатів у парламент – в т.ч. і по нашому округу, вже сьогодні сплять і бачать, як максимально швидше повернути [передвиборчі «гречані інвестиції»](https://www.youtube.com/watch?v=Zi59uBAvyAA&feature=plcp), якими вони щедро засівали виборців під час цьогорічної парламентської кампанії. Звичайно, з подібного тіста кандидати не всі, і саме для того, аби броварчанам було легше визначити хто is who, Громадянська кампанія «Наступ» з’ясувала, в яких хоромах мешкають найбільш вірогідні претенденти на перемогу в цих виборах по нашому округу та як співставляються їхні реальні статки з офіційно задекларованими.

Обираючи порядок оприлюднення інформації про «броварську трійку», «Наступ» вирішив опиратись на середнє арифметичне більшості професійних соцдосліджень, котрі визначали рівень електоральної підтримки того чи іншого кандидата від Броварів.

**У пошуках Тролейбусного Депо**

Наразі почесну **«бронзу»** (не зважаючи на шалені масштаби застосованого адмінресурсу на його користь), утримує Людина-тролейбус, він же – Головний масажист країни, лідер броварських регіоналів, «басейновий магнат» та недолугий загарбник місцевого центрального парку **Сергій Федоренко**. За рейтингами Сергій Миколайович значно поступається своїм основним конкурентам і має на сьогодні підтримку на рівні 8% від тих, хто вирішив йти на вибори. Водночас відставання Федоренка від «папєрєднікав» (у цьому випадку автор має на увазі тих, хто попереду) у фінансовому плані спостерігається не так пропорційно, принаймні, якщо йдеться про формальні цифри. Згідно [поданої до ЦВК декларації](https://www.cvk.gov.ua/pls/vnd2012/WP033?PT001F01=900&pf7331=97), за минулий рік Федоренко заробив 171 тисячу гривень (що понад учетверо більше, ніж той же Дмитро Ратніков – другий за рейтингом кандидат). Але ж от дивина: незважаючи на солідні статки та «високий соціальний статус» (в цьому випадку автор має на увазі ексклюзивне права Федоренка масажувати Азарова), «ікона «Броварської Панорами» офіційно мешкає в… гуртожитку.

Ця смішна інформація стала відомою завдяки [розслідуванню  журналістки Тетяни Чорновіл](https://lb.ua/news/2011/12/12/127585_imenem_azarova.html), котре свого часу опублікувало видання «Лівий берег». Тоді Чорновіл поставила під сумнів факт проживання Федоренка в «общазі», припустивши, що голова земельної комісії – який тільки офіційно володіє трьома гектарами землі – мав би мешкати в більш комфортних умовах. Утім «Наступ» вирішив на власні очі пересвідчитись: чи справді Федоренко тулиться з родиною в напівзруйнованій будівлі, де офіційно зареєстрований, чи він таки став «свідком покращення» та переїхав у більш простору квартиру? Для цього ми вирішили просто поспілкуватись з мешканцями згаданого гуртожитку або взнати, як часто тут буває Сергій Федоренко, якщо ті взагалі розуміють, про кого йдеться.

<iframe src="https://www.youtube.com/embed/K4qPKsQhAKM" frameborder="0" width="560" height="315"></iframe>

Як бачимо, свідчення людей більш, ніж зрозумілі. Водночас вони означають, що Федоренко мусить жити десь в іншому місці: не може ж тролейбус існувати без депо?!

Шукати довго не довелось: на допомогу прийшло вже згадане розслідування пані Тетяни плюс інформація, отримана від джерел «Наступу». Згідно з цією інформацією, Федоренко має власну фазенду, в затишній та чистій місцині прямо біля броварського лісу. Ба більше: якимось чином Сергій Миколайович отримав відразу кілька земельних ділянок в тому місці (напевно завдяки Конституції, котра гарантує кожному право на отримання безкоштовного шматка землі в Україні), які об’єднав в одну та спорудив там маєток. Об’єднання відбулось не без проблем для сусідів масажиста: в результаті будівництва «тролейбусного депо» парканом перегородили… цілу вулицю. Відтепер люди не мають змоги вільно пересуватись шляхами загального призначення, зате Сергій Федоренко може кріпити на свою хатинку відразу дві таблички з адресою, адже одна з вулиць тепер проходить прямо по його подвір’ю. Власне, ось Дім, який побудував ТойХтоМасажуєАзарова.

[![](https://mpz.brovary.org/wp-content/uploads/2012/10/DSC_7300.jpg "Хата Федоренка")](https://mpz.brovary.org/wp-content/uploads/2012/10/DSC_7300.jpg)

[![](https://mpz.brovary.org/wp-content/uploads/2012/10/DSC_7289.jpg "DSC_7289")](https://mpz.brovary.org/wp-content/uploads/2012/10/DSC_7289.jpg)

[![](https://mpz.brovary.org/wp-content/uploads/2012/10/DSC_7292.jpg "DSC_7292")](https://mpz.brovary.org/wp-content/uploads/2012/10/DSC_7292.jpg)

За підрахунками активістів Громадянської кампанії «Наступ», приблизна вартість тільки землі під помешканням Федоренка може складати близько $320 тис. саме така приблизна ринкова ціна даної ділянки. Окрім того, лише в офіційній власності Федоренка автомобіль Mazda CX-9 – 3700 куб.см. – 2010 р.в.. Як такі фактичні статки корелюються із задекларованим Федоренком доходом в розмірі 171 тис грн. на рік – питання риторичне. Залишається лише сподіватись, що рік, за який пан Сергій подав декларацію до ЦВК був дуже печальний для Сергія Миколайовича у фінансовому плані. Адже хіба може брехати в офіційних документах кандидат, для якого головне – це люди?…

**R****айська** **R****ів****’****єра** **R****атнікова**

Електоральне **«срібло»** поки що утримує ще один броварський кандидат – **Дмитро Ратніков.** «Наступ» не виключає, що така його висока позиція на п’єдесталі може серйозно похитнутись після оприлюднення відомостей,що їх нам вдалось з’ясувати в процесі розслідування.

[Офіційно](https://www.cvk.gov.ua/pls/vnd2012/WP033?PT001F01=900&pf7331=97) Дмитро Ратніков за минулий рік заробив – увага! – всього 40 тисяч гривень. Тобто в середньому мав ледь більше трьох тисяч на місяць. Як на таку суму можна утримувати лише задеклароване авто Lexus RX 450h – 3500 куб.см. – 2009 р.в (при тому, коли все місто знає, що Дмитро пересувається на Porshe Cayene) – інформація для ґрунтовного дослідження власникам СТО. Ще більш дивним виглядає факт наявності у «кандидата з Торгмашу» чотирьох квартир загальною площею 420 «квадратів». І це не рахуючи будинку, в якому мешкає Дмитро з родиною: маєтку площею 376 м. кв. Те, що дане «родине гніздо» належить саме йому, Ратніков і не приховує, регулярно запрошуючи до себе в гості під час публічних виступів. Цікаво, чи був там хто?

<iframe src="https://www.youtube.com/embed/vNeUsqxGfkY" frameborder="0" width="420" height="315"></iframe>

Проте все це дрібниці у порівнянні з тим, що вдалось з’ясувати ГК «Наступ» з приводу іншої власності Дмитра Ратнікова.

Цю власність ви не знайдете в жодній з його декларацій, а коли запитаєте про неї в самого Дмитра, то в кращу разі у відповідь отримаєте тривожну мовчанку. А між тим поговорити є про що.

**Штучно створений острів площею майже у 17 гектарів (три з яких захоплені Дмитром Геннадійовичем самовільно)**

<iframe src="https://www.youtube.com/embed/sZ2u1Pvwo_w" frameborder="0" width="420" height="315"></iframe>

в мальовничій місцині прямо на березі річки Любич ,

[![](https://mpz.brovary.org/wp-content/uploads/2012/10/DSC_0013.jpg "DSC_0013")](https://mpz.brovary.org/wp-content/uploads/2012/10/DSC_0013.jpg)

колись виділеної садовому кооперативу,

 

[![](https://mpz.brovary.org/wp-content/uploads/2012/10/rishennya-silradi.jpg "рішення-сільради")](https://mpz.brovary.org/wp-content/uploads/2012/10/rishennya-silradi.jpg)

обгороджені по периметру глибокими каналами та високим парканом всупереч усім нормам Водного кодексу

[![](https://mpz.brovary.org/wp-content/uploads/2012/10/DSC_0017.jpg "DSC_0017")](https://mpz.brovary.org/wp-content/uploads/2012/10/DSC_0017.jpg)

[![](https://mpz.brovary.org/wp-content/uploads/2012/10/DSC_0099.jpg "DSC_0099")](https://mpz.brovary.org/wp-content/uploads/2012/10/DSC_0099.jpg)

[![](https://mpz.brovary.org/wp-content/uploads/2012/10/DSC_0070.jpg "DSC_0070")](https://mpz.brovary.org/wp-content/uploads/2012/10/DSC_0070.jpg)

На цьому місці мав бути ландшафтний парк, якби Дмитро Ратніков не вирішив побудувати «Рів’єру Любича», увінчану персональним «гербом».

[![](https://mpz.brovary.org/wp-content/uploads/2012/10/DSC_0065.jpg "DSC_0065")](https://mpz.brovary.org/wp-content/uploads/2012/10/DSC_0065.jpg)

[![](https://mpz.brovary.org/wp-content/uploads/2012/10/DSC_0072.jpg "DSC_0072")](https://mpz.brovary.org/wp-content/uploads/2012/10/DSC_0072.jpg)

Ось так “Межигір’я Ратнікова” виглядає з космосу: як бачимо, територія “обійстя” не надто менша, ніж територія сусідніх сіл Соболівки та Літочок.

[![](https://mpz.brovary.org/wp-content/uploads/2012/10/satellite3.jpg "satellite3")](https://mpz.brovary.org/wp-content/uploads/2012/10/satellite3.jpg)

Регіонал Ратніков заперечує свій зв’язок з даною «махіною» вже не перший рік, в той час як документи свідчать про зворотнє. Засновником Садівничого товариства «Рів’єра Любича» є сам Дмитро Геннадійович, його мати та ще один родич. Подібна інформація публікували й раніше, і тоді Ратніков її категорично заперечував, натомість не продемонструвавши жодного документального доказу своєї правоти.

[![](https://mpz.brovary.org/wp-content/uploads/2012/10/dovidka1.jpg)](https://mpz.brovary.org/wp-content/uploads/2012/10/dovidka1.jpg)

 Взагалі, подібна поведінка притаманна Дмитру як політику. Відома історія, коли факт входження Дмитра Геннадійовича до фракції Партії регіонів в Київоблраді став відомий широкій громадськості. Видання «Маєш право знати» опублікувало документальні підтвердження приналежності Ратнікова до «регіоналів». Ні тоді, ні зараз Дмитро Геннадійовчи так і не зміг заперечити цю інформацію. Натомість почав поливати брудом журналістів та активно використовувати символіку «Батьківщини» у власній кампанії, аби хоча б якось «відмитись» від ганьби.

[![](https://mpz.brovary.org/wp-content/uploads/2012/10/Scanned001-1.jpg "Scanned001-1")](https://mpz.brovary.org/wp-content/uploads/2012/10/Scanned001-1.jpg)

Папери паперами, але є речі, які просто неможливо не помітити. І саме вони демонструють правду краще, ніж будь-який офіційний документ. Погляньте на будинок Ратнікова на Торгмаші (факт власності яким Ратніков не заперечує)

[![](https://mpz.brovary.org/wp-content/uploads/2012/10/DSC_7279.jpg "DSC_7279")](https://mpz.brovary.org/wp-content/uploads/2012/10/DSC_7279.jpg)

[![](https://mpz.brovary.org/wp-content/uploads/2012/10/DSC_7286.jpg "DSC_7286")](https://mpz.brovary.org/wp-content/uploads/2012/10/DSC_7286.jpg)

А тепер – на центральний вхід до «Рів’єри Любича».

[![](https://mpz.brovary.org/wp-content/uploads/2012/10/DSC_00651.jpg "DSC_0065")](https://mpz.brovary.org/wp-content/uploads/2012/10/DSC_00651.jpg)

[![](https://mpz.brovary.org/wp-content/uploads/2012/10/DSC_00701.jpg "DSC_0070")](https://mpz.brovary.org/wp-content/uploads/2012/10/DSC_00701.jpg)

Як то кажуть – знайдіть десять відмінностей. Не помітити принципову схожість та однакову стилістику цих споруд не помітити може хіба що сліпий.

Не треба бути екстрасенсом, аби передбачити реакцію Дмитра Ратнікова на ці закиди: «передвиборчий бруд, конкуренція та провокації!» Це ми вже неодноразово чули не лише від нього. Але якщо говорити по суті? Які ще потрібні докази, аби людям стало зрозуміло: Ратніков приховує свій головний «актив»: перлину Любича (котру тепер він називає «Рів’єрою»), яка колись була доступна для всіх, а тепер – лише для члена фракції Партії регіонів. Сумні, печальні, але реалії нашого життя.

Однак раптом Дмитро Геннадійович таки наважиться вперше за останній час продемонструвати – документальні! – докази своєї непричетності до незаконно захопленої частини природоохоронної території – «Наступ» з радістю їх опублікує і розпочне шукати справжнього узурпатора безцінної землі, що могла стати частиною природоохоронного парку, але яку намагався захопити якийсь «невідомий» негідник. Сподіваємось, Дмитро Геннадійович приєднається до нас в цій нелегкій справі як справжній захисник інтересів Броварщини!..

З’ясувавши в якій розкошах мешкають офіційно «бідні» Ратніков та Федоренко, ми могли лише уявляти, яким маєтком володіє лідер симпатій броварських виборців, єдиний кандидат від «Батьківщини» та УДАРу Павло Різаненко. Справа в тому, що Різаненко офіційно задекларував майже три мільйони прибутку лише за останній рік, що в 17 разів більше, ніж Федоренко та в 74 (!) рази більше, ніж власник та [резидент столичного нічного клубу Dante Park Дмитро Ратніков (сценічний псевдонім DJ Alighiery).](https://www.youtube.com/watch?v=epbFcGJJAPQ)

[![](https://mpz.brovary.org/wp-content/uploads/2012/10/dohid.jpg "dohid")](https://mpz.brovary.org/wp-content/uploads/2012/10/dohid.jpg)

Тому на місці проживання Різаненка «Наступ» очікував побачити як мінімум щось на кшталт Лівадійського палацу, з огляду на те, які фазенди мають формально значно «бідніші» за Павла Різаненка «регіонали» Ратніков та Федоренко.

З’ясувавши, де саме проживає Різаненко, підозри «Наступу» підтвердились. Будинок, де мешкає Різаненко найбільший серед лідерів виборчих перегонів у Броварах. У споруді є навіть ліфт, адже його висота – 15 поверхів!

Щоправда, Павло Олександрович із сімєю мешкає лише на одному з цих поверхів і навіть не займає його повністю. Інвестиційний банкір світового масштабу з найбільшими задекларованими статками серед броварських кандидатів проживає у звичайній багатоповерхівці на вул. Грушевського. Нам складно було в це повірити, відтак ми вирішили на власні очі пересвідчитись, чи справді ця квартира є місцем, де Різаненко проживає, чи лише бутафорія для «журналістів» та конкурентів за прикладом Федоренка, котрий прописаний в гуртожитку, а по факту мешкає на віллі.

Цікаво, що на наші запитання мешканці будинку реагували досить насторожено: після того, як на Різаненка стався напад прямо біля його підїзду, сусіди неохоче діляться інформацією про місце проживання Павла Олександровича, вочевидь сприйнявши нас за зловмисників.

<iframe src="https://www.youtube.com/embed/nWK5nZ8A-iU" frameborder="0" width="560" height="315"></iframe>

**Коротка статистика:**

На відміну від Ратнікова та Федоренка, Павло Різаненко не має у власності жодного будинку. Натомість має чотири квартири – так само, до речі, як і Дмитро Ратніков. Щоправда, площа квартир Павла Олександровича менша за «квадратуру» Дмитра Геннадійовича – 382 проти 420 (у Федоренка у власності квартир немає взагалі – формально, принаймні).

[![](https://mpz.brovary.org/wp-content/uploads/2012/10/ploscha.jpg "ploscha")](https://mpz.brovary.org/wp-content/uploads/2012/10/ploscha.jpg)

Ще Різаненко володіє двома земельними ділянками загальною площею 0,4 га. Дві ділянки є і у Ратнікова також трохи більших за площею – 0,43 га. Найбільший же землевласником – як не важко було здогадатись – є голова земельної комісії броварської міськради Сергій Миколайович Федоренко: йому понад три гектари землі.

[![](https://mpz.brovary.org/wp-content/uploads/2012/10/zemlya.jpg "zemlya")](https://mpz.brovary.org/wp-content/uploads/2012/10/zemlya.jpg)

Ні Різаненко, ні Ратніков не мають у власності жодного автомобіля, хоча обох часто помічали на майже однакових позашляховиках Porshe Cayene. А от Федоренко свій джип задекларував: Mazda CX 9 2010 року випуску.

Досліджуючи декларації наших кандидатів, «Наступ» найбільше заінтригувала графа зі скромною назвою: «інші активи».

Як «інші активи» Федоренко та Різаненко задекларували солідні суми в розмірі 2605000 грн. та 2857000 грн. відповідно. І якщо у випадку з кандидатом від УДАРУ, успішного інвестиційного банкіра світового класу все зрозуміло, то звідки такі кошти взялись у масажиста та голови депутатської земельної комісії – можна лише здогадуватись.

Прикметно, що Дмитро Ратніков, взагалі не заповнював цей пункт декларації. Власник нічних клубів, рекламних агентств, агенцій з нерухомості та «Рівєри Любича» та ще кількох структур, за його власним твердженням, «інших активів» немає. Виходить так, що Дмитро Геннадійович існує, харчується, утримує дітей, особняк на Торгмаші, будує туристичний комплекс на 16-ти гектарах та фінансує власну виборчу кампанію в межах тих 40 тисяч гривень, що він їх заробив за рік. Можемо в це повірити, звичайно, якщо звикли довіряти Дмитру Геннадійовичу. А можемо зробити інші висновки. Якщо, звичайно, не припускати, що такі неймовірні суми Дмитро Геннадійович міг заробити в якості гонорарів за ді-джейським пультом.

<iframe src="https://www.youtube.com/embed/epbFcGJJAPQ" frameborder="0" width="560" height="315"></iframe>

Чи нормально, коли людина з офіційним доходом в 3300 грн/міс. мешкає на приватній віллі, їздить на дорогому авто та ще й будує грандіозний туристичний комплекс в природоохоронній території по «чорним» схемам з порушенням водного законодавства. І як «приємний бонус» – має ще й 4 квартири площею

Чи не тхне дикою корупцією від того, що голова земельної комісії отримує три гектари дармової землі, будує там розкішний будинок та ще й нахабно порушує при цьому права своїх же сусідів. Плюс до всього має недешевий джип, декларуючи при цьому 171 тисячу гривень річного доходу.

Громадянська кампанія «Наступ» зробила свою справу, аби відкрити очі броварчанам на те, чи збігаються легальні доходи наших кандидатів з їхніми реальними статками. Як, де, в яких умовах мешкають наші вірогідні обранці та натякнула на способи, яким чином вся ця розкіш їм дісталась. Ми не спонукатимемо вас до того, аби ви зробили якісь конкретні висновки. Але вважаємо, що цієї інформації «розумному – досить», аби зробити зважений вибір 28 жовтня.

_**Автори розслідування:**_ Розвідка: “наступівець” Микола Фото: “наступівець” Денис, “наступівка” Марія Журналіст: “наступівець” Тарас Зібрав все докупи і написав: “наступівець” Андрій Безпека, транспорт: секрет :)

Джерело: **[Громадянська кампанія "Наступ"](https://www.nastup.info/?p=407)**
