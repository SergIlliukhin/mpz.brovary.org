---
title: "Броварські правопорушники безоплатно працюватимуть на благо громади"
date: 2017-01-25
author: 
  username: "yschenko"
  display_name: "Ірина Ющенко"
categories: 
  - "brovary"
  - "novyny"
tags: 
  - "administratyvne-styagnennya"
  - "brovary"
  - "vibir-redaktsiyi"
  - "gromadski-roboty"
  - "kryminalno-vykonavcha-inspektsiya"
  - "novini"
  - "pravoporushnyky"
coverImage: "wp-content/uploads/2017/01/3-0.roboty.jpg"
---

**У 2017 році, як і в попередні роки, правопорушники відбуватимуть адміністративне стягнення у вигляді суспільно корисної праці - громадських робіт. Своїм [рішенням](https://brovary-rada.gov.ua/documents/26633.html) від 17 січня виконавчий комітет Броварської міськради визначив перелік об’єктів і види робіт для перевиховання порушників закону.**

Згідно із [Наказом Міністерства юстиції](https://zakon3.rada.gov.ua/laws/show/z0457-13) (п.1.6.) «Про затвердження Порядку виконання адміністративних стягнень у вигляді громадських робіт  та виправних робіт»,  щоріч на початку року кримінально-виконавча інспекція надсилає запити до органів місцевого самоврядування та власникам підприємств, установ, організацій або уповноваженим ними органам щодо погодження переліку об’єктів та видів суспільно корисних робіт, на яких порушники відбуватимуть громадські роботи.

Як зазначено в рішенні виконкому від 17.01.2017 року, розглянувши лист Броварської кримінально-виконавчої інспекції, виконком міськради визначив об’єкти комунальної власності міста, де у 2017 році порушники відбуватимуть громадські роботи.

Цьогоріч правопорушники працюватимуть у житлових багатоквартирних будинках, на прибудинкових територіях, територіях парків, скверів, майданчиків та вулично-дорожній мережі, що перебувають на балансі **КП** **«Бровари-Благоустрій», «ЖЕК №1»,  «ЖЕК №2»,  «ЖЕК №3»,  «ЖЕК №4», «ЖЕК №5».**

> **Громадські роботи** - один із видів адміністративного стягнення (поряд із попередженням, доганою, штрафом, арештом), основною ознакою якого є примусове залучення особи, яка вчинила адміністративне правопорушення, за рішенням суду, до безоплатних суспільно корисних робіт. Призначаються вони районним, міським чи міськрайонним судом на строк від 20 до 60 годин для порушників, а для засуджених - 60 - 240 годин. Відпрацьовуються за місцем проживання правопорушника у вільний від роботи чи навчання час не більше, ніж 4 год на день, а неповнолітніми - 2 год на день без зарахування у загальний трудовий стаж.

Цьогоріч у якості покарання порушники прибиратимуть місця загального користування багатоквартирних житлових будинків та прибудинкових територій, території парків, скверів, майданів, вулично-дорожньої мережі. Також повинні будуть ремонтувати та фарбувати малі архітектурні форми, огорожі, обслуговувати дитячі та спортивні майданчики, вантажити негабаритне сміття та гілля, косити на газонах траву, доглядати за квітниками та зеленими насадженнями.

За інформацією т.в.о.начальника Броварського міжрайонного відділу (МРВ) із питань пробації Центрального міжрегіонального управління з питань виконання кримінальних покарань та пробації Міністерства юстиції **Сергія Руденка,** цей вид адміністративного стягнення визначений [Кодексом України про адміністративні правопорушення](https://zakon5.rada.gov.ua/laws/show/80731-10) (2008 р. гл.30-а) та [Кримінально-виконавчим  Кодексом України](https://zakon5.rada.gov.ua/laws/show/1129-15) (2003 рік). Громадські роботи призначаються **за керування транспортними засобами в стані алкогольного чи наркотичного сп'яніння, залишення місця ДТП, за куріння в громадських місцях, насильство в сім’ї, непокору поліції, тощо**.

Як повідомив **Сергій Руденко,** у 2016 році у виконавчу інспекцію із судів України надійшло **25** рішень, згідно з якими броварських порушників було направлено на громадські роботи на визначені минулорічним рішенням міськвиконкому підприємства. Найбільше правопорушників відбувало адміністративне стягнення за [насильство в сім’ї](https://mpz.brovary.org/nasillya-smittya-yake-treba-vinositi-z-hati/). У 2017 році до Броварського МРВ із питань пробації поки що не надійшло жодного судового  рішення.

Та у КП «Бровари-Благоустрій» уже готові взяти правопорушників «на поруки» і виховувати працею. «_Їх прикріплять до майстра, під особливим наглядом якого порушники закону і виконуватимуть визначену роботу, -_ розповів директор КП **Андрій Василенко**. - _Спочатку майстер їх зареєструє, проведе інструктаж, видасть необхідний інструмент, визначить об’єми роботи, а по закінченні праці – перевірить результат її виконання та проінформує_ _відділ із питань пробації про кількість відпрацьованих /не відпрацьованих порушником годин»._

У разі ухилення від відбування громадських робіт, не відбутий строк громадських робіт постановою суду може бути замінено адмінарештом із розрахунку 1 день арешту за 5 годин громадських робіт, або штрафом.

Якщо порушник відпрацював призначену кількості годин, справу про адміністративне правопорушення закриють.
