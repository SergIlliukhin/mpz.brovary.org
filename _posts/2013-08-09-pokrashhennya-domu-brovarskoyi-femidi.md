---
title: "Покращення дому броварської Феміди"
date: 2013-08-09
categories: 
  - "kolonka-avtora"
tags: 
  - "pokrashhennya"
  - "remont"
  - "sud"
---

**[![фемида(3)](https://mpz.brovary.org/wp-content/uploads/2013/08/femida3.jpg)](https://mpz.brovary.org/wp-content/uploads/2013/08/femida3.jpg)Після «народного збору коштів» розпочався ремонт броварського суду** Днями на ганку броварського міськрайонного суду, що на вул. Возз'єднання, 1, закипіли ремонтні роботи. Будівельники демонтували східці біля центрального входу, котрі останнім часом викликали печальну посмішку та неабияк попсували життя та взуття місцевим служителям Феміди на підборах. Ганок «дому справедливості» банально розвалювався, немовби натякаючи на якість сучасного українського правосуддя, а зруйновані східці різко дисонували з шикарними авто та дорогими мештами вершителів людських доль у мантіях та без.

[![DSC_0907](https://mpz.brovary.org/wp-content/uploads/2013/08/DSC_0907.jpg)](https://mpz.brovary.org/wp-content/uploads/2013/08/DSC_0907.jpg)

На жалюгідний стан броварського суду як у фігуральному, так і в буквальному сенсі звернули увагу місцеві громадські активісти, котрі під час [однієї з нещодавніх акцій протесту](https://mpz.brovary.org/sud-zvilniv-z-pid-areshtu-zahisnikiv-parku-peremoga/)  вирішили взяти справу «покращення» місцевого пристанища Феміди у власні руки. Виступаючи перед натовпом, один зі спікерів запропонував громаді прямо на місці зібрати кошти та передати їх працівникам суду для того, аби вони полагодили східці, по яким вже неможливо було нормально ходити.

[![Sud-nad-svobodivtsyami-za-park-6](https://mpz.brovary.org/wp-content/uploads/2013/08/Sud-nad-svobodivtsyami-za-park-6.jpg)](https://mpz.brovary.org/wp-content/uploads/2013/08/Sud-nad-svobodivtsyami-za-park-6.jpg)

[![nj-vVEV2Mic](https://mpz.brovary.org/wp-content/uploads/2013/08/nj-vVEV2Mic.jpg)](https://mpz.brovary.org/wp-content/uploads/2013/08/nj-vVEV2Mic.jpg)Юна активістка **Ольга** закликала присутніх активніше «скидатись» на матеріальну допомогу для бідного-нещасного суду, утім люди не дуже охоче прощались зі своїми кровними заради такої мети. Врешті-решт дівчині у вишиванці вдалося зібрати трохи більше тридцяти гривень, які вона, під заохочувальні вигуки протестувальників, пішла заносити в будівлю.

_«Я їх понесла відразу судді, яка судила наших хлопців. Але та чомусь не схотіла брати гроші, а мене з криками буквально випхали. Не знаю, може, їм подобається ходити по такому ганку, але народні гроші вони так і не взяли»._ Активісти, які віддали свої гроші на «покращення», довго не могли повірити – як це в суді відмовились від грошей. Адже зазвичай таке трапляється вкрай рідко. _«Та просто мало давали!»_ - вигукнув припущення хтось із натовпу.

Що ж вплинуло на «судовий департамент Партії регіонів та Януковича» і чому там все ж вирішили полагодити східці – достеменно невідомо. Автор цих рядків зв’язався з міськрайонним судом та запитав, чи пов’язані нинішні роботи зі збором коштів на ремонт під час акції протесту. Жіночка на тому кінці дроту, почувши це, дещо роздратовано пояснила, що жодним чином ці два факти не пов’язані: _«У нас зараз йде масштабний ремонт, лагодимо не лише східці, а й стіни фарбуємо. Ми ж бюджетна організація, коли гроші прийшли – тоді й почали ремонт. Просто, так співпало в часі…»_ Наостанок співрозмовниця зазначила, що коштів, зібраних громадою, навряд чи б вистачило: _«Скільки вони там зібрали? Копійки якісь? Не смішіть мене»._ За цими словами жінка поклала слухавку, забувши представитись.

Наразі майданчик біля центрального входу до суду огороджений стрічками, а вхід до приміщення здійснюється через задній двір. Саме через той, яким зазвичай автозаками вивозять активних броварчан або «на тюрму», або в каземати броварської міліції. Ласкаво просимо до "покращеного" суду!
