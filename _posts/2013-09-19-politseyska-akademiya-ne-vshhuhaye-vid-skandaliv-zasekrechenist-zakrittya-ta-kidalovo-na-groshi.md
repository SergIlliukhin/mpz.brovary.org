---
title: "Поліцейська академія у Броварах залишилась без абітурієнтів та... студентів?"
date: 2013-09-19
author: 
  username: "trydence"
  display_name: "Дмитро Карпій"
categories: 
  - "rozsliduvannya"
tags: 
  - "akademiya"
  - "brovary"
  - "vibir-redaktsiyi"
  - "vish"
  - "vnz"
  - "osvita"
  - "pfpa"
---

**[![Image00020](https://mpz.brovary.org/wp-content/uploads/2013/09/Image00020.jpg)](https://mpz.brovary.org/wp-content/uploads/2013/09/Image00020.jpg)Нещодавно навколо одного з вищих навчальних закладів Броварів – Поліцейської фінансово-правової академії - розгорівся скандал. Стало відомо, що приватний виш цього навчального року не прийняв жодного абітурієнта на навчання. Пізніше вдалося з’ясувати, що студенти академії шукають інші навчальні заклади, в які можна було би перевестися для продовження отримання освіти. Офіційно академія не перебуває в процесі припинення існування, однак студенти та їхні батьки переконані у зворотньому та масово забирають документи. За інформацією кількох джерел, гроші, проплачені  ними за навчання наперед, не повертають і нібито не збираються повертати.**

Ще у серпні цього року міністр освіти та науки **Дмитро Табачник** на прес-конференції [назвав п’ять вищих навчальних закладів](http://nbnews.com.ua/ua/news/97158/), які, за його словами, не отримали жодної заявки на вступ від абітурієнтів. Серед цього списку опинилась і Поліцейська фінансово-правова академія у Броварах.

**«Втеча» студентів з академії**

На цьому проблеми у академії не вичерпались. Того ж місяця стало відомо, що студенти ПФПА, які вже навчалися у цьому навчальному закладі, стали масово забирати документи та шукати нові «альма-матер» для продовження навчання. Інформацію про це підтвердили колишні студенти академії та їхні батьки.

[![Image00039](https://mpz.brovary.org/wp-content/uploads/2013/09/Image00039.jpg)](https://mpz.brovary.org/wp-content/uploads/2013/09/Image00039.jpg)

Як розповіла «Маєш право знати» колишня студентка ПФПА **Юлія Бондарчук**, минулого навчального року в академії навчалося 300-400 людей. Однак перед початком нового навчального року стали ходити чутки про те, що необхідно переводитися до інших вишів, бо Поліцейську академію нібито позбавили ліцензії. За словами дівчини, більшість студентів забрали документи, і на сьогодні у навчальному закладі вчиться 27 осіб. Раніше людина, яка відповідала на дзвінки за контактним телефоном академії та представлялася охоронцем, повідомила, що у навчальному закладі навчається близько 60 осіб.

Юлія розповіла, що молоді люди подали документи на вступ до інших вищих навчальних закладів і зараз продовжують навчання у вишах Києва та Броварів, зокрема в Економіко-технологічному університеті та в Університеті «Україна».

В Економіко-технологічному університеті нам підтвердили, що до них дійсно подали заяви на вступ близько 15 колишніх студентів з Поліцейської фінансово-правової академії. Усіх їх прийняли на навчання.

\[caption id="attachment\_20971" align="aligncenter" width="560"\][![Image00007](https://mpz.brovary.org/wp-content/uploads/2013/09/Image00007.jpg)](https://mpz.brovary.org/wp-content/uploads/2013/09/Image00007.jpg) Економіко-технологічний університет\[/caption\]

У приймальній комісії Університету «Україна» так само підтвердили, що в їхній навчальний заклад нещодавно подали заявки на вступ колишні студенти ПФПА. Як розповіли в «Україні», до університету прийняли 17 колишніх студентів академії.

У Броварах розташований коледж Університету «Україна», причому відносно недалеко від Поліцейської академії – приблизно за 1,5 км. Працівники філії так само підтвердили масовий перехід студентів з ПФПА до інших навчальних закладів, зокрема і до їхнього коледжу.

\[caption id="attachment\_20972" align="aligncenter" width="560"\][![Image00042](https://mpz.brovary.org/wp-content/uploads/2013/09/Image00042.jpg)](https://mpz.brovary.org/wp-content/uploads/2013/09/Image00042.jpg) Коледж Університету "Україна"\[/caption\]

Викладач університету, президент Всеукраїнської профспілки винахідників та інноваторів, [**Євген Більчук**](https://vk.com/id41172024) розповів, що до нього звернулася студентка ПФПА з проханням продовжити освіту в університеті «Україна». Окрім того, що студентів «гонять», дівчина нібито розповіла про жахливі умови навчання в академії. У ПФПА після «[великого снігу](https://mpz.brovary.org/brovarchani-viyshli-na-borotbu-zi-snigovoyu-stihiyeyu-foto/)» нібито завалився дах, після чого студенти змушені були у холодну пору року мерзнути на парах.

За словами Більчука, він не відмовив у проханні студентки. Після цього викладач у соцмережі Вконтакті на [сторінці академії](https://vk.com/pfpa_brovary) розмістив пропозицію для всіх студентів, які навчалися у ПФПА, продовжувати освіту в Університеті «Україна».

[![ПФПА_вк - Копія](https://mpz.brovary.org/wp-content/uploads/2013/09/PFPA_vk-Kopiya.jpg)](https://mpz.brovary.org/wp-content/uploads/2013/09/PFPA_vk-Kopiya.jpg)

За повідомленням джерела з коледжу Університету «Україна», яке виявило бажання лишитись неназваним, багатьох студентів з ПФПА не прийняли, оскільки вони виявилися відсутніми в Єдиній державній електронній базі з питань освіти. За словами джерела, йому відомо, що ті студенти справді навчалися в академії. Але керівництво навчального закладу їх «надурило», не внісши студентів до бази, хоча плату за навчання з них взяли.

**Чи припиняє академія існування?**

Те, що студенти «повтікали» з Поліцейської фінансово-правової академії, формально не підтверджує, що заклад припинив своє існування. В [Єдиному державному реєстрі](http://irc.gov.ua/) юридичних осіб та фізичних осіб-підприємців згідно із даними, зафіксованими станом на 18 липня цього року, академія не перебуває в процесі припинення існування.

[![ПФПА_не перебуває у процесі припинення - Копія](https://mpz.brovary.org/wp-content/uploads/2013/09/PFPA_ne-perebuvaye-u-protsesi-pripinennya-Kopiya.jpg)](https://mpz.brovary.org/wp-content/uploads/2013/09/PFPA_ne-perebuvaye-u-protsesi-pripinennya-Kopiya.jpg)

У Поліцейській фінансово-правовій академії жінка, яка назвалася інспектором відділу кадрів навчального закладу, повідомила, що заклад не припинив і не буде припиняти існування. Більше того, студенти нібито з початку вересня стали до навчання, у ВНЗ нібито кожен день тривають пари та навчальний процес.

Водночас пані не відповіла, чому в академії у робочий час відсутнє керівництво та студенти. Слід зазначити, що журналіст «Маєш право знати» відвідував академію також 2 тижні тому, так само у робочий час. Тоді чоловік, який назвався охоронцем, повідомив, що студенти та керівництво вже «розійшлися по домах».

Начальник управління освіти Броварської міської ради **Володимир Онищенко** у відповіді від 9 вересня на інформаційний запит вказав Поліцейську фінансово-правову академію в переліку вищих навчальних закладів, які існують на території Броварів.

[![2013.09.09 - Відповідь_БМР_редаг - ПФПА](https://mpz.brovary.org/wp-content/uploads/2013/09/2013.09.09-Vidpovid_BMR_redag-PFPA.jpg)](https://mpz.brovary.org/wp-content/uploads/2013/09/2013.09.09-Vidpovid_BMR_redag-PFPA.jpg)

Однак мати одного зі студентів академії, **Анна Іванівна**, розповіла, що пари в академії цього навчального року не розпочались. За словами жінки, її син кожен ранок відвідує ПФПА, але «зустрічає» або закриті двері, або порожні аудиторії. Це частково підтвердила і колишня студентка Юлія Бондарчук. Вона зауважила, що 27 студентів нібито таки ходять на пари. Але чи відбувається сам навчальний процес – дівчина не знає.

Про відсутність навчального процесу опосередковано свідчить відсутність розкладів, навчальних планів тощо на стендах всередині академії.

[![Image00023](https://mpz.brovary.org/wp-content/uploads/2013/09/Image00023.jpg)](https://mpz.brovary.org/wp-content/uploads/2013/09/Image00023.jpg)

[![Image00025](https://mpz.brovary.org/wp-content/uploads/2013/09/Image00025.jpg)](https://mpz.brovary.org/wp-content/uploads/2013/09/Image00025.jpg)

Нечисленні оголошення та накази стосуються лише правил прийому на навчання та ненавчальної інформації.

[![Image00027](https://mpz.brovary.org/wp-content/uploads/2013/09/Image00027.jpg)](https://mpz.brovary.org/wp-content/uploads/2013/09/Image00027.jpg)

Мешканка приватного будинку, що розташований поруч з академією, не помітила перебування та руху студентів поруч з навчальним закладом. За словами жінки, вона у вересні цього року бачила кількох студентів разом з батьками навпроти ПФПА. Однак, як повідомила жінка, у минулі роки рух біля академії був щобудня набагато інтенсивніший. Нині тут – «тихо».

**Чи повернуть студентам гроші за навчання?**

Як розповіла вже згадана мати 2-курсника Анна Іванівна, академія «примушувала» сплачувати за навчання у наступному семестрі ще до завершення попереднього. Жінка зазначила, що цього року за навчання у вересні-грудні її родина проплатила **4600 грн** до 1 травня 2013 року. Такі строки, зі слів жінки, були обумовлені у контракті.

Пані запевнила, що більшість студентів уже покинули навчання у ПФПА, забравши документи. Анна Іванівна повідомила, що її родина єдина не стала цього робити, оскільки не хотіла втрачати гроші, сплачені за навчання. За словами жінки, у контракті є пункт, згідно з яким у разі, якщо студент добровільно припиняє навчання, гроші, сплачені наперед, не повертаються. Але наразі навчання припинив сам виш, тому вона вирішила боротись за повернення коштів, які не збирається просто так дарувати адміністрації ПФПА.

Юлія Бондарчук підтвердила названі жінкою умови контракту. За словами дівчини, студенти у переважній більшості не знали, що їм не повернуть гроші, сплачені за навчання, якщо вони заберуть документи самі. Молоді люди та їхні батьки, на думку екс-студентки академії, не вчитувались у документ. Вони були певні, що гроші повернуть.

**Керівництву академії нема що відповісти?**

Протягом двох тижнів розслідування журналісту «Маєш право знати» так і не вдалося отримати коментарі від керівників Поліцейської фінансово-правової академії. Не дочекався журналіст дзвінка від представника навчального закладу і після того, як лишив свої контакти працівникам академії.

За інформацією джерел, у приміщенні закладу в робочий час постійно перебувають лише три особи, не причетні до безпосереднього керівництва закладом: охоронець, бухгалтер та бібліотекар. Люди, що називалися охоронцем та інспектором відділу кадрів, від офіційних коментарів відмовляються, посилаючись на власну некомпетентність та неуповноваженість.

_Тим часом, вхідні двері до нового корпусу академії зачинені, вулиця Винниченка навпроти нього стоїть підтоплена, в коридорах навчального закладу вдень у будні порожньо, а в інтернеті колишні студенти навчального закладу поширюють [картинки](https://vk.com/pfpa_brovary?w=wall-42754630_110) про «смерть» ПФПА._

[![Image00040](https://mpz.brovary.org/wp-content/uploads/2013/09/Image00040.jpg)](https://mpz.brovary.org/wp-content/uploads/2013/09/Image00040.jpg)

[![ПФПА_смерть - Копія - Копія](https://mpz.brovary.org/wp-content/uploads/2013/09/PFPA_smert-Kopiya-Kopiya.jpg)](https://mpz.brovary.org/wp-content/uploads/2013/09/PFPA_smert-Kopiya-Kopiya.jpg)

> _Також незабаром читайте аналіз стану вищої освіти у Броварах у публікаціях на «Маєш право знати»._
