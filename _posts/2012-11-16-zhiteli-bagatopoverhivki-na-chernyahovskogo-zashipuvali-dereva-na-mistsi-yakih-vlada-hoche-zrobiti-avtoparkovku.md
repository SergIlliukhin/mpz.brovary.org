---
title: "Жителі багатоповерхівки на Черняховського „зашипували” дерева, на місці яких влада хоче зробити автопарковку"
date: 2012-11-16
author: 
  username: "Aleechka"
  display_name: "Аліна Дяченко"
tags: 
  - "brovary"
  - "vibir-redaktsiyi"
  - "virubka-derev"
  - "dereva"
  - "zeleni-nasadzhennya"
  - "novini"
  - "rishennya-radi"
  - "sluzhba-zamovnika"
  - "chernyahovskogo"
  - "shipuvannya-derev"
coverImage: "wp-content/uploads/2012/11/Zashipovani-dereva_1.jpg"
---

[![](https://mpz.brovary.org/wp-content/uploads/2012/11/Zashipovani-dereva_1.jpg "Зашиповані дерева_1")](https://mpz.brovary.org/wp-content/uploads/2012/11/Zashipovani-dereva_1.jpg)Вчора ввечері кілька десятків мешканців буд. 25 по вул. Черняховського зібрались біля свого будинку, щоб врятувати дерева вздовж вул. Київської, які захищають їх від шуму та загазованості та які КП „Служба замовника” вирішила зрізати. На місці цих дерев міська влада надумала створити майданчик для паркування автомобілів – прямо перед вікнами багатоповерхівки. Після тривалого листування з прокуратурою та іншими інстанціями, мешканці, так і не добившись правди, подали позов до суду на скасування відповідного рішення міської ради. А поки триває судовий розгляд, комунальні служби вирішили швиденько зрізати дерева та напередодні промаркували їх червоними мітками. У відповідь на це жителі вжили громадські заходи для збереження зелених насаджень – „зашипували” усі дерева.

[![](https://mpz.brovary.org/wp-content/uploads/2012/11/Zashipovani-dereva_3.jpg "Зашиповані дерева_3")](https://mpz.brovary.org/wp-content/uploads/2012/11/Zashipovani-dereva_3.jpg)

[![](https://mpz.brovary.org/wp-content/uploads/2012/11/Zashipovani-dereva_5.jpg "Зашиповані дерева_5")](https://mpz.brovary.org/wp-content/uploads/2012/11/Zashipovani-dereva_5.jpg)

[![](https://mpz.brovary.org/wp-content/uploads/2012/11/Zashipovani-dereva_4.jpg "Зашиповані дерева_4")](https://mpz.brovary.org/wp-content/uploads/2012/11/Zashipovani-dereva_4.jpg)

Рішення зробити по вул. Київській неподалік від парковок "Терміналу" та "Ринку на Київській" ще один майданчик для паркування Броварська міська рада [ухвалила](http://docs.brovary.org/p3725/26.07.2012/692-22-06) ще 26 липня 2012 року. Мешканці прилеглих будинків одразу ж відреагували на нього низкою звернень та скарг - до УЖКГ, міського голови та прокуратури. Влада, звісно, відповіла, що все законно, дерева зрізати ніхто не буде, буде проведено лише "санітарні заходи з ліквідації захаращеності від заростання чагарником та дрібноліссям". Прокуратура традиційно відмахнулась, мовляв, за захистом своїх звертайтесь до суду. Що зрештою мешканці і зробили.

Свою вимогу визнати незаконним та скасувати рішення міськради № [692-22-06](http://docs.brovary.org/p3725/26.07.2012/692-22-06) від 26.07.2012 позивачі обгрунтовували так: по-перше, міська рада не дотрималась вимог ДБН, які передбачають мінімальну відстань парковоки до житлових будинків у 50 метрів, а вона в окремих місцях становить 12 метрів; по-друге, санітарні правила вимагають створення захисної  смуги зелених насаджень, якщо поряд проходить автомобільна дорога відповідної категорії; по-третє, під час прийняття рішення не було враховано законні інтереси мешканців будинків, які оточують місце будівництва; по-четверте, серед супровідних документів до даного рішення відсутнє погодження органу санітарно-епідеміологічної служби.

Мешканці переконані, що розміщення автопарковки біля їхнього будинку порушує вимоги Державних санітарних правил планування та забудови населених пунктів, Державних будівельних норм, а також  законні права мешканців навколишніх багатоквартирних будинків, зокрема, право на безпечне для їх життя та здоров’я навколишнє природне середовище.

Броварський суд взяв позов жителів у провадження, однак засідань по ньому ще не проходило. Остерігаючись, що міська влада не буде чекати рішення суду, 14 листопада мешканці подали клопотання про забезпечення позову з наступною аргументацією: "_На сьогодні існує небезпека заподіяння шкоди нашим правам, свободам та інтересам як позивача діями  КП «Служба замовника» щодо розробки проекту будівництва, самого будівництва майданчика для паркування автомобілів. Також існує загроза  знищення зелених насаджень на земельній ділянці, де планується будівництво, для відновлення яких, у разі їх знищення,  необхідно буде докласти значних зусиль та витрат, знадобиться не один десяток років. У зв’язку з цим, згідно зі ст.117 КАС України є підстави для вжиття заходів забезпечення позову шляхом зупинення дії рішення Броварської міської ради від 26.07.2012 р. № 692-22-06 та заборони вчиняти будь-які дії_".

Як розповіли мешканці, наступного ж дня на деревах з'явились червоні мітки, якими зазвичай комунальники позначають дерева під зрізання. Не сподіваючись на правоохоронні та контролюючі органи, жителі будинку № 25 вирішили гуртом захистити і зелені насадження, і екологію міста, і власне здоров'я та спокій та здійснили "шипування" дерев.

> Команда "Маєш право знати" стежитиме за подальшим розвитком даної ситуації та триматиме в курсі своїх читачів.
