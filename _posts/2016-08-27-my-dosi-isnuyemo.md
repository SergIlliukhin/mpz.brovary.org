---
title: "Ми досі існуємо"
date: 2016-08-27
author: 
  username: "koorcentr"
  display_name: "Коордцентр допомоги військовим"
categories: 
  - "kolonka-avtora"
---

**Координаційний центр допомоги броварським військовим** діє вже третій рік. Власне, не тільки броварським. Нині волонтерська робота відрізняється від тієї, що була влітку 2014 року, на початку війни.

![12039151_1654743394766803_967742112371000866_o](https://mpz.brovary.org/wp-content/uploads/2016/08/12039151_1654743394766803_967742112371000866_o.jpg)

Із помічників залишилися одиниці. У когось закінчилися матеріальні й моральні ресурси, хтось знайшов себе в іншій громадській діяльності, у депутатстві чи навіть пішов на чиновницьку роботу. Є люди, які досі час від часу допомагають - як і спочатку. Є ті, хто приєднався недавно - серед них, до речі, й демобілізовані бійці, й контрактники. Окрема категорія - жертводавці, які знайшли волонтерські звіти в інтернеті та вирішили приєднатися. З котримись із цих людей навіть не зустрічалися поза віртуалом. Але вони самі пишуть, телефонують, запитують про потреби, переказують кошти. Це - найвищий ступінь довіри.

![CAM02305](https://mpz.brovary.org/wp-content/uploads/2016/08/CAM02305.jpg)

Порівняно з початком війни фінансові надходження зменшилися, можна сказати, катастрофічно. Тим цінніша кожна копійка для фронту.

![CAM02298](https://mpz.brovary.org/wp-content/uploads/2016/08/CAM02298.jpg)

Потреби змінилися також. Якщо раніше звернень самих по собі було більше й просили все - від їжі до амуніції, то тепер звертаються рідше, проте не лише щодо суто фронтових потреб. Просять ліки для побратимів, які перебувають у госпіталях чи лікуються вдома. Ліки потрібні й на фронт, але там більш актуальна тактична медицина: джгути, бандажі, перев'язувальний матеріал, декомпресійні голки, знеболювальні засоби... Індивідуальні аптечки - це взагалі волонтерський біль. Саме їх досі доводиться доукомплектовувати відсутніми або більш якісними засобами.

![13695033_892047947590373_870833024_n](https://mpz.brovary.org/wp-content/uploads/2016/08/13695033_892047947590373_870833024_n.jpg)

Ще один важливий пункт - усе, що стосується вдосконалення й обслуговування зброї. Боєць має свою зброю, а от зробити її більш "якісною" - це вже за свій кошт або з допомогою волонтерів. Актуальними є спеціальні мастила, набори для чищення різних видів зброї, засоби для її маскування, глушники, приціли та інше.

![CAM02283](https://mpz.brovary.org/wp-content/uploads/2016/08/CAM02283.jpg)

Ніколи не втрачають актуальності малюнки та листи до військових від дітей. Ну і святе - прапори України, які сміливо можна додавати до будь-якої посилки.

![CAM02300](https://mpz.brovary.org/wp-content/uploads/2016/08/CAM02300.jpg)

На [нашій сторінці](https://www.facebook.com/koordcentr.brovary), окрім звітів, публікується інформація, що може бути корисною для демобілізованих та їхніх родин. Також моніторимо та публікуємо новини й репортажі про бійців-земляків.

![1915332_1674066499501159_4003541267327750726_n](https://mpz.brovary.org/wp-content/uploads/2016/08/1915332_1674066499501159_4003541267327750726_n.jpg)

Хочеться подякувати тим, хто досі поруч, хто допомагає по краплинці - часом не завдяки, а всупереч (бо є охочі й "поставити палиці в колеса"). Тим, хто були тоді та є тепер. Хто допоміг на початку і приєднався недавно. Подякувати тим, хто не зневірився. Хто зміг відрізнити зерна від полови. Хто - хоч як би було складно - не зачинили свої серця.

![CAM02299](https://mpz.brovary.org/wp-content/uploads/2016/08/CAM02299.jpg)

P.S. Одна із зустрічей бійців: різні підрозділи, спільні теми...

![13131409_1717967665111042_5414248355997059779_o](https://mpz.brovary.org/wp-content/uploads/2016/08/13131409_1717967665111042_5414248355997059779_o.jpg)
