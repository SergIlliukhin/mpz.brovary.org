---
title: "Вивезення сміття та енергозбереження - про що говорили на \"комунальній комісії\""
date: 2015-12-02
author: 
  username: "pravoznaty"
  display_name: "Маєш право знати"
categories: 
  - "vlada"
  - "novyny"
tags: 
  - "borg"
  - "vibir-redaktsiyi"
  - "zhitlo"
  - "zasidannya"
  - "komisiya"
  - "komuntrans"
  - "novini"
  - "smittya"
coverImage: "wp-content/uploads/2015/12/Image000011.jpg"
---

**Сьогодні, 2 грудня, у Броварській міській раді зібралась комісія з питань житлово-комунального господарства, благоустрою, комунальної власності та приватизації. Склад дорадчого органу офіційно ще не затверджений, однак це не завадило кандидатам у члени комісії обговорити "гарячі" профільні питання. Найжвавіше і найдовше дискутували про проблеми прибирання і вивезення сміття, борги ліквідованої "Служби замовника", списання комунального майна та енергозбереження.**

Серед присутніх були [потенційні](https://mpz.brovary.org/v-ochikuvanni-na-pershu-sesiyu-pro-shho-vzhe-bilshe-tyzhnya-konsultuyutsya-mer-ta-deputaty/) члени комісії - депутати Борис Дудко, Микола Зінченко, Валерій Іваненко, Вікторія Коваленко, Валерій Лемпіцький, Андрій Саук і Максим Семенов. Доповідали - начальник управління комунальної власності **Тетяна Данюк**, очільниця житлово-комунального управління **Галина Плотнікова** та заступник міського голови **Григорій Голубовський**.

Найдовше обговорювали проблеми вивезення та прибирання сміття, особливо у приватному секторі. Присутні вказали, що люди свої відходи та непотріб часто викидають просто у лісову зону, і їх звідти не прибирають. Окрім того, Григорій Голубовський висловився проти системи збирання сміття через [спеціальні пакети](https://mpz.brovary.org/tov-komuntrans-brovari-zhittya-ta-smittya/). Присутні зауважили, що їх продають лише в одному місці, що дуже незручно для місцевих мешканців.

Депутати також висловились про незадовільну якість надання послуг із вивезення сміття в цілому. "Хмари зійшлись" над "Комунтрансом". Галина Плотнікова та Григорій Голубовський підтримали тезу про припинення співпраці із цим підприємством.

Опісля, Григорій Голубовський підняв питання економії енергії. Він ратує за запровадження посади енергоменеджера у Броварській міській раді - спеціаліста, який би вказував, де і яким чином потрібно зробити утеплення будівлі, змінити освітлення на світлодіодне тощо. Зі слів заступника міського голови, нині комунальні установи зовсім не економлять, і це варто змінювати.

Серед тем, які стосувалися "великих грошей", розглянули питання про вже ліквідоване комунальне підприємство "Служба замовника", за яким, зі слів чиновників, лишились борги. Окрім того, як розповіла Галина Плотнікова, депутатам запропонують на більш як 1,5 млн. грн. [зменшити](http://docs.brovary.org/p31579/26.11.2015) вже профінансовану програму утримання та розвитку об'єктів житлово-комунального господарства. За даними чиновниці, її управління цього року не використало таку суму, тому планують віддати ці гроші на зарплатню медикам, де є недофінансування.

Варто відзначити, що за жодні рішення комісія сьогодні не голосувала, оскільки її склад ще має затвердити Броварська міська рада на позачерговій сесії 17 грудня. Зі слів працівників апарату ради, до цього часу майбутній дорадчий орган може зібратися неформально, однак про конкретні дату і час наразі не повідомляють. А от перше офіційне засідання вже запланували - **18 грудня** о **14:00**.

**Фото – Дмитро Карпій**
