---
title: "Броварських підприємців закликають відмовитись від Новорічних корпоративів на користь АТО"
date: 2014-12-19
tags: 
  - "ato"
  - "biznes"
  - "blagodiynist"
  - "brovary"
  - "vibir-redaktsiyi"
  - "volonteri"
  - "dopomoga-ato"
  - "zelena-palatka-bilya-varusa"
  - "noviy-rik"
  - "novini"
  - "pidpriyemtsi"
  - "cherepeynik"
---

**[![1417713902_090](https://mpz.brovary.org/wp-content/uploads/2014/12/1417713902_090.jpg)](https://mpz.brovary.org/wp-content/uploads/2014/12/1417713902_090.jpg)Менше двох тижнів залишилось до Нового Року і з дня на день розпочнеться період святкових корпоративів. Однак не на всіх броварських підприємствах 2014-й рік проводжатимуть веселими гуляннями та посиденьками з колегами у ресторані. Зважаючи на події, що відбуваються нині на Сході України, а також на кількість броварчан, які захищають нашу країну у зоні АТО, трудовий колектив однієї з броварських компаній з переробки сміття вирішив відмовитись від новорічної вечірки й передав зекономлені кошти волонтерам, які допомагають українським солдатам. У компанії [сподіваються](https://www.facebook.com/permalink.php?story_fbid=819276191463382&id=100001430278862&pnref=story), що й інші підприємства підхоплять цю естафету та підтримають бійців, що воюють за мирне майбутнє України.**

Сподіваються на це й волонтери, які збирають допомогу для АТО у Броварах. Історію про цей благодійний вчинок [розповіла](https://www.facebook.com/groups/brovary/permalink/946980741998559/) активістка **Олена Слободяник**  у фейсбук-групі “Бровари”.

> _“Сьогодні представники волонтерської групи „Зелена палатка біля „Варуса” були приємно здивовані ініціативністю наших підприємців. Так склалось, що допомагати волонтерам фінансово для директора підприємства Бровари-Вторма стало чи то звичкою, чи то обов’язком. В будь-якому випадку Черепейнік Леонід Володимирович завжди приходив нам на допомогу в потрібний час"._
> 
> _Цього разу до ініціативи директора долучився трудовий колектив підприємства. Леонід Володимирович запропонував відмовитись від корпоративної новорічної вечірки і салютів, а зекономлені кошти спрямувати на допомогу бійцям АТО. "В результаті відмови від „корпоративної ялинки” підприємство передало волонтерам „Зеленої палатки” 25 тисяч гривень, за що ми дуже вдячні"._
> 
> [![Вторма для АТО](https://mpz.brovary.org/wp-content/uploads/2014/12/Vtorma-dlya-ATO.jpg)](https://mpz.brovary.org/wp-content/uploads/2014/12/Vtorma-dlya-ATO.jpg)
> 
> _Леонід Черепейнік, його команда та волонтери сподіваються, що броварські підприємці підхоплять благодійну естафету, тим самим мінімізують витрати на стрілянину фейерверками в повітря і корками в стелю. Кожен невипитий келих шампанського допоможе зігріти, нагодувати чи одягти наших захисників._
> 
> _"Пам’ятайте, що спалахи, кулі і вибухи там не бутафорські, а справжні. Пам’ятайте, що дякуючи бійцям в наш дім прийдуть новорічні свята! Будь-яка волонтерська група Броварів, що доправляє допомогу на фронт, буде вдячна на підтримку цієї благодійної акції! Зі свого боку волонтери „Зеленої палатки” відзвітують за витрачені кошти у вигляді фотозвітів та доправлять допомогу до адресата! Чекаємо послідовників цієї ідеї. Приєднуйтесь!”_
