---
title: "Броварчани можуть записатися на консультацію до Київської клінічної лікарні"
date: 2016-09-26
categories: 
  - "hromada"
  - "novyny"
tags: 
  - "brovary"
  - "zapys-po-telefonu"
  - "kyyivska-klinichna-likarnya"
  - "novini"
  - "tspmsd"
---

**КП Броварський міський центр первинної медико-санітарної допомоги розмістив на своєму сайті [оголошення](http://brovmedcentr.in.ua/%D0%BE%D0%B3%D0%BE%D0%BB%D0%BE%D1%88%D0%B5%D0%BD%D0%BD%D1%8F-9) про те, що в Київській обласній клінічній лікарні, в консультативній поліклініці та координаційному центрі з 1 вересня 2016 року існує попередній запис пацієнтів по телефону на планові консультації.**

Київська обласна клінічна лікарня (м.Київ, вул.Багговутівська, 1) з **1 вересня 2016 року** запровадила [запис](http://ua.kokl.com.ua/poliklinika) пацієнтів, що проживають у Київській області, з метою максимально швидкого надання кваліфікованої медичної допомоги. Для визначення методу лікування (амбулаторно чи стаціонарно) на базі лікарні працює обласна консультативна поліклініка, в якій консультуються хворі з 31 спеціальності. Поліклініка приймає пацієнтів як за направленням з територіальних медичних закладів області, так і тих, що звернулися самостійно. Також на базі клінічної лікарні функціонує координаційний центр, який надає амбулаторну консультативно-діагностичну допомогу жителям Київщини (лабораторна, інструментальна діагностика, лікування різних захворювань тощо).

Записатись на консультацію до будь-якого спеціаліста Київської обласної клінічної лікарні можна за телефоном **(044) 237-02-86** (багатоканальний).

Медики запрошують телефонувати у зручний для кожного потенційного пацієнта час та день, аби звільнити людей від виснажливого стояння в чергах. Консультації будуть відбуватись у вказаний день та час, відповідно до попереднього запису. Пацієнти, які не записані на консультацію, будуть проходити її в порядку живої черги.

На консультації в медичному закладі при собі мати:

- Паспорт з реєстрацією в Київській області.
- Направлення до відповідного фахівця, завірене підписом і печаткою територіального медичного закладу.

Фахівці Київської клінічної лікарні наводять такі причини доцільності звернення до них за медичною допомогою:

- Швидко - прийом у будь-якого вузького спеціаліста в день звернення.
- Гарантовано - можуть прийняти і госпіталізувати пацієнта цілодобово.
- Без черг - забути про черги в державних установах.
- Доступно - це не приватна клініка, а комунальний заклад.
- Професійно - понад 150 років лікують пацієнтів з усієї України.
