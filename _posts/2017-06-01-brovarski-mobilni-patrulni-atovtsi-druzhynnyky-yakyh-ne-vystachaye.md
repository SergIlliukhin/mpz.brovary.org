---
title: "Броварські «мобільні» патрульні: АТОвці -«дружинники», яких не вистачає"
date: 2017-06-01
author: 
  username: "yschenko"
  display_name: "Ірина Ющенко"
categories: 
  - "brovary"
  - "novyny"
tags: 
  - "bezpeka-zhyttya"
  - "brovary"
  - "brovarska-politsiya"
  - "vibir-redaktsiyi"
  - "mobilni-patrulni"
  - "novini"
---

**Вони в Броварах усього два тижні, а вже викликали до себе неоднозначне ставлення: одні їм дякують, інші - практично ненавидять. А вони мріють «покрити» всі Бровари, щоб містянам жилося спокійно і безпечно. Хто ж вони, ці хлопці у формі кольору «хакі» із написами на шевронах «Безпека життя», звідки вони з’явилися і навіщо?**

Нещодавно на своїй сторінці у FB броварський міський голова [повідомив](http://www.facebook.com/photo.php?fbid=1894137097524634&set=a.1449287512009597.1073741828.100007850859124&ENGINE=3&theater): у рамках пілотного проекту, ініційованого Міністром внутрішніх справ Арсеном Аваковим, **20 травня** в Броварах установили **3** мобільних патрульних пункти: у парку «Перемога» (біля кафе «Оазис»), по вулиці Короленка (майже біля «Форума») та по вулиці Гагаріна (біля магазину «Варус»). Для того, щоб знизити рівень вуличної злочинності, планують установити такі патрульні пункти по всьому місту.

У коментарях під повідомленням мера мешканці міста висловили своє неоднозначне ставлення до такого ноу-хау. Одні запровадження мобільних патрульних пунктів вітали, адже «можливо тепер будуть боятися пити пиво і курити на дитячих майданчиках та і порядку стане більше», другі – розчаровувалися, адже сподівалися, що патрульні будуть боротися із криміналом, а не з мешканцями міста. Інші переконували: встановлення «цих будок -  підписаний вирок  поліції, якої у нашому місті не існує». Ще одні радили не поспішати робити якісь висновки: варто почекати і побачити, що буде далі. А деякі броварчани вже встигли «проінспектувати» нових патрульних, викласти [відео](http://www.facebook.com/groups/brovary/permalink/1655921251104501/) та сформувати суспільну думку: спілкуватися патрульні не вміють, не представляються і не кажуть на кого працюють, толком своїх повноважень не знають, протоколи не  складають, посвідчень не мають, патрулюють сидячи на одному місці.

**Що ж із усього сказаного правда, а що – вигадки?**

[![](https://mpz.brovary.org/wp-content/uploads/2017/06/4.jpg)](https://mpz.brovary.org/wp-content/uploads/2017/06/4.jpg)

**Про засновників проекту «Безпека життя»**

Ідея створення проекту «Безпека життя» належить **[Іллі  Ківі](http://www.facebook.com/kivailya/)**  - раднику  Міністра внутрішніх справ **Арсена Авакова**,  під чиїм патронатом проект і реалізується. Саме Ківа запропонував створення мобільних патрульних пунктів як один із способів соціалізації ветеранів АТО та їх інтеграції  у суспільство: так і АТОвців працевлаштують,  і забезпечать правопорядок на вулицях країни. Ківа [назвав](http://ua.112.ua/video/kyva-pro-start-proektu-bezpeka-zhyttia-v-kyievi-235277.html) цей проект «кузнею кадрів у національну поліцію»  та « курсами  для майбутніх поліцейських».

\[caption id="attachment\_70791" align="aligncenter" width="600"\][![](https://mpz.brovary.org/wp-content/uploads/2017/06/Kiva.jpg)](https://mpz.brovary.org/wp-content/uploads/2017/06/Kiva.jpg) Ілля Ківа\[/caption\]

У столиці Ілля Ківа пообіцяв облаштування близько 120 патрульних постів. На жаль, нашим журналістам не вдалося зв’язатися з Іллею Ківою, щоб з’ясувати, скільки ж заплановано створити таких постів у Броварах та розпитати про фінансування проекту. Однак про самого Ківу інформації в Інтернеті достатньо. Його називають людиною зі [«скандальною репутацією»](http://ru.tsn.ua/blogi/themes/politics/nastoyaschiy-polkovnik-ili-grishka-kotovskiy-nashego-vremeni-513340.html), яка пройшла шлях від міліціонера, якого звільнили з правоохоронних органів за профнепридатністю, засудженого корупціонера до полковника поліції і керівника Департаменту протидії наркозлочинності всього [за 410 днів](http://www.pravda.com.ua/rus/articles/2016/02/8/7098205/).

Позаяк з Іллею Ківою нам зв’язатися не вдалося, ми спробували поговорити з **Костянтином Фішером** – власником **ТОВ «Безпека життя»**, під брендом якого і працюють «мобільні» патрульніі. Фішер Інтернет-спільноті відомий не менше, ніж Ілля Ківа.

\[caption id="attachment\_70792" align="aligncenter" width="450"\][![](https://mpz.brovary.org/wp-content/uploads/2017/06/Fisher.jpg)](https://mpz.brovary.org/wp-content/uploads/2017/06/Fisher.jpg) Костянтин Фішер у благодійному проекті «Viva! Переможці»\[/caption\]

Костянтин - доброволець-айдарівець, снайпер-розвідник із Полтавської області, який Указом президента [нагороджений](http://www.president.gov.ua/documents/1032016-19849) орденом «За мужність» ІІІ ст. Для  нього та ще для одного снайпера - Михайла Ващенка, які  в АТО втратили  кінцівки, ТСН на початку січня 2016 р. збирало кошти на протез. Вже через рік – 27 березня 2017 р., згідно з даними в Єдиному державному реєстрі юридичних осіб, Фішер [засновує та реєструє](http://usr.minjust.gov.ua/ua/freesearch) на себе товариство з обмеженою відповідальністю «Безпека життя», де серед основних видів діяльності  - діяльність приватних охоронних служб.  Діє підприємство на основі «модельного статуту» - документу, затвердженого Кабінетом Міністрів, який  встановлює  порядок організації і управління конкретного товариства, на підставі якого воно і працює. Модельний статут не містить відомостей про найменування компанії, її юридичної адреси, а також про склад учасників. На сьогодні його використання – велика рідкість.

> _«Охоронна фірма запрошує до співпраці ветеранів АТО. Вимоги:_ _фізична підготовка, достатня для виконання обов__’__язків охоронника; посвідчення УБД__. Зарплата – 10 000 грн»,_ -  [вакансія](http://rabota.ua/company5161733/vacancy6665231) ТОВ «Безпека життя», актуальна станом на 5.04. 2017 р.

Також Костянтин Фішер є першим заступником голови [ГО «Всеукраїський союз ветеранів АТО»](http://www.facebook.com/permalink.php?story_fbid=493531960771686&id=453151204809762)  та співзасновником [ГО «Братерство учасників антитерористичної операції Полтавщини»](http://youcontrol.com.ua/catalog/company_details/39653333/). Ми зателефонували Костянтину, щоб більше дізнатися про фірму. Але давати відповіді на наші запитання він не побажав, натомість запропонував про все розповісти під час зустрічі. Однак на зустріч не прийшов, проігнорував і численні дзвінки. Згодом через патрульних повідомив – у терміновому відрядженні.

Тож нам нічого не залишалося, як розпитати про реалізацію проекту самих патрульних. Однак спочатку ми поговорили із **Олегом Янчинським** - начальником Броварської поліції, яка тісно співпрацює з «мобільними» охоронцями.

**Про «мобільних» патрульних**

Як розповів **Олег Янчинський**, перші 5 днів броварські правоохоронці виходили на патрулювання разом із охоронцями фірми «Безпека життя», щоб останні запам’ятали маршрути та основні об’єкти. Зараз охоронці **3-х** мобільних пунктів здійснюють патрулювання містом самостійно.

\[caption id="attachment\_70803" align="aligncenter" width="600"\][![](https://mpz.brovary.org/wp-content/uploads/2017/06/12.jpg)](https://mpz.brovary.org/wp-content/uploads/2017/06/12.jpg) Патрульний пункт на вул. Короленка\[/caption\]

[![](https://mpz.brovary.org/wp-content/uploads/2017/06/13.jpg)](https://mpz.brovary.org/wp-content/uploads/2017/06/13.jpg)

При цьому один із трьох патрульних перебуває у пункті, а двоє – курсують визначеними маршрутами. Співпраця з броварською поліцією відбувається у телефонному режимі, розповів начальник поліції, при необхідності патрульні викликають правоохоронців на підмогу. Саме поліція і складає адміністративні протоколи, а самі охоронці фірми «Безпека життя» після кожної зміни (а працюють доба через дві) роблять звіти про виконану роботу: заповнюють акти, де і фіксують всі правопорушення, які сталися під час зміни.

На контакт «мобільні» патрульні йдуть без жодних проблем, на всі запитання відповідають спокійно, виважено, коректно. Неохоче, але все ж розповідають про свою участь у АТО. Фотографуються також неохоче і не всі. Посвідчення охоронців мають також не всі. Пояснюють: поки що проект у стадії формування, тож посвідчення отримали тільки ті, хто влаштувався  на роботу найпершим. До зарахування  в «дружинники», як називають себе,  кожен із молодих чоловіків, вік яких переважно 20-35 років, пройшов медогляд та здав нормативи з  фізпідготовки.

[![](https://mpz.brovary.org/wp-content/uploads/2017/06/2.jpg)](https://mpz.brovary.org/wp-content/uploads/2017/06/2.jpg)

**Олександру** – 22. Його війна застала під час проходження строкової служби в Бориспільському авіаполку за місяць до «дембеля». Тоді і потрапив в АТО. Там познайомився з майбутньою дружиною, яка служила в добровольчому батальйоні. Після ротації молоде подружжя стало мешкати в Києві на орендованій квартирі.  Олександр пробував влаштуватися в нову поліцію та не дібрав одного балу. Про те, що стартував проект для АТОвців дізнався від своєї дружини, яка працює в полку «Київ». У якості патрульного Олександр почуває себе на своєму місті.

\[caption id="attachment\_70797" align="aligncenter" width="600"\][![](https://mpz.brovary.org/wp-content/uploads/2017/06/5.jpg)](https://mpz.brovary.org/wp-content/uploads/2017/06/5.jpg) Патрульний пункт у парку "Перемога"\[/caption\]

\[caption id="attachment\_70800" align="aligncenter" width="600"\][![](https://mpz.brovary.org/wp-content/uploads/2017/06/8.jpg)](https://mpz.brovary.org/wp-content/uploads/2017/06/8.jpg) Олександр\[/caption\]

І нехай у хлопців при собі є тільки рація та телефони, та при необхідності вони мобільно скоординовують дії і допомагають один одному. Так, у неділю, **28 травня**, розповідає Олександр, ходили на підмогу до колег, які несуть службу біля «Варуса»: допомагали затримувати громадянина, який півроку тому намагався зґвалтувати молоду жінку біля ресторану «Олівер Твіст». Вона впізнала свого кривдника і вказала на його місцеперебування. Півроку тому запобігти криміналу допоміг охоронець закладу, який і підтвердив опис зовнішності ґвалтівника. «Мобільні» патрульні знайшли порушника закону в дворах за «Варусом»: чоловік кавказької зовнішності ховався під однією з автівок, сигналізація якої спрацювала. Затримали та передали поліції й підозрілого чоловіка, який біля «Форума» на вул. Короленка смикав за ручки припарковані автівки.

«_Ми не за гроші прийшли сюди працювати,_ \- підходять до Олександра ще два його колеги **Сергій та Валерій.** - _Ми – патріоти. Ми пройшли школу виживання і в змозі навести в місті порядок, адже поліція  сама не справляється»._

\[caption id="attachment\_70801" align="aligncenter" width="600"\][![](https://mpz.brovary.org/wp-content/uploads/2017/06/9.jpg)](https://mpz.brovary.org/wp-content/uploads/2017/06/9.jpg) Сергій та Валерій\[/caption\]

_«Моя мама живе в Броварах і ми з дружиною збираємося з  Києва також переїхати  сюди, -_ розповідає броварчанин **Андрій. -** _І мені набридло, що у нас жінка не може у вечірній час спокійно пройти по парку. Мені хочеться, щоб кожна людина мала право вибору і право на життя, і ніяка наволоч це життя не забрала. Хочу, щоб у Броварах діти могли на майданчиках спокійно грати, а не збирати шприци після наркоманів»_.

\[caption id="attachment\_70793" align="aligncenter" width="600"\][![](https://mpz.brovary.org/wp-content/uploads/2017/06/1.jpg)](https://mpz.brovary.org/wp-content/uploads/2017/06/1.jpg) Патрульний пункт біля "Варуса"\[/caption\]

\[caption id="attachment\_70805" align="aligncenter" width="600"\][![](https://mpz.brovary.org/wp-content/uploads/2017/06/14.jpg)](https://mpz.brovary.org/wp-content/uploads/2017/06/14.jpg) Андрій\[/caption\]

33-річний Андрій працював директором із продажу, а коли на Сході виник конфлікт, у складі 11-го батальйону **«Київська Русь»** понад рік боронив Україну від агресора. На кордоні з Росією, біля Федорівки, отримав тяжку контузію. Після лікування повернувся додому, влаштувався приватним охоронцем у столичній фірмі, та коли із оголошення у групі ветеранів АТО дізнався про набір у нові патрульні, звільнився з роботи і подався до своїх.

_«Щоб у місті було все спокійно, поліції та трьох патрульних постів замало_,  - каже Андрій. -  _Щоб збільшити кількість постів, на сьогодні в Бровари дуже потрібні  ветерани АТО. Людей не вистачає, тож компенсують хлопцями із Чернігова – учасниками АТО чи спортсменами»._

[![](https://mpz.brovary.org/wp-content/uploads/2017/06/3.jpg)](https://mpz.brovary.org/wp-content/uploads/2017/06/3.jpg)

Хлопці розповідають, що до них щодня звертаються десятки броварчан. Одні – з цікавості, інші – зі словами вдячності, треті – з проханнями про допомогу. Та розповідають, що **27 квітня** під час патрулювання містом затримали п’яного водія, який на швидкості «залетів» майже на дитячий майданчик, що біля «Форуму» на вул. Короленка. «Ніякого» водія патрульні передали працівникам поліції. А нещодавно, **28 травня**, біля «Варуса» була сутичка невідомих чоловіків. Та завдяки патрульним її вдалося припинити. В основному, кажуть патрульні, броварчани на зауваження, наприклад, за розпиття спиртних напоїв у громадському місці, реагують із розумінням, і коли бачать, що йде охорона, то швиденько збираються і йдуть геть.

Часто трапляються провокатори, кажуть патрульні: вони говорять зверхньо, кричать, обзивають чи матюкаються. Але дякують люди «дружинникам» із кожним днем усе частіше.

\[caption id="attachment\_70798" align="aligncenter" width="600"\][![](https://mpz.brovary.org/wp-content/uploads/2017/06/6.jpg)](https://mpz.brovary.org/wp-content/uploads/2017/06/6.jpg) Миттєва реакція на падіння дитини\[/caption\]

_«Нові патрульні – це та допомога, яку б ми, правоохоронці,  хотіли бачити від громадськості, -_ каже Олег Янчинський, - _адже допомога від громадських формувань залишилася на рівні розмов і обіцянок»._ Так, у місті зареєстровано **9 ГФ**, які нараховують понад **300** працівників, каже начальник поліції, однак до патрулювання міста залучено тільки **30**, які допомагають правоохоронцям лише у вихідні дні. Новий проект проблеми безпеки міста повністю не вирішить, каже Олег Янчинський, однак кількість правопорушень значно зменшиться.

> Читайте також: [ГФ “Руєвит”: “Ми за порядок у місті та районі, щоб влада не крала та давала жити людям”](https://mpz.brovary.org/gf-ruyevyt-za-poryadok-u-misti-ta-rajoni-shhob-vlada-ne-krala-ta-davala-zhyty-lyudyam/)

**Фото - авторки**
