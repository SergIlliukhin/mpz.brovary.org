---
title: "На \"бюджетній комісії\" говорили про переповнені школи та недофінансування медицини"
date: 2015-12-03
author: 
  username: "pravoZnaty"
  display_name: "Маєш право знати"
categories: 
  - "vlada"
  - "novyny"
tags: 
  - "byudzhet"
  - "vibir-redaktsiyi"
  - "groshi"
  - "zasidannya"
  - "komisiya"
  - "novini"
  - "podatkova"
  - "rozpodil"
  - "sadok"
  - "finansy"
  - "shkola"
---

**Сьогодні, 3 грудня, відбулось неформальне засідання комісії Броварської міської ради з питань бюджету та соціально-економічного розвитку. Присутні поговорили не лише про розподіл коштів на ті чи інші потреби, а й загалом про проблеми нестачі шкіл і дитячих садочків, оздоровлення дітей бійців АТО, затримання виплат зарплатні лікарям, а також - про складнощі взаємодії із державними владними органами та керівництвом Київської області. Думки "засідателів" збіглись у тому, що Бровари мають відстоювати свої кошти.**

Присутні депутати та доповідачі обговорили нагальні питання порядку денного найближчої [чергової сесії](https://mpz.brovary.org/24-grudnya-vidbudetsya-3-ya-chergova-sesiya-brovarskoyi-miskrady/) ради, яка має відбутися 24 грудня. У зустрічі взяли участь міські обранці, зокрема Євген Гредунов, Володимир Чаюн, Лідія Сенько, Олексій Здоровець, Ірина Веремчук. Серед доповідачів - начальниця фінансового управління **Наталя Постернак**, голова відділу освіти **Володимир Онищенко**, очільниця юрвідділу **Альбіна Баба-Мірзоєва**.

Зі слів доповідачів, питання розподілу грошей зводились переважно до перенаправлення невикористаних за цей рік коштів з одних статей витрат на інші, де фінансування бракує. Найчастіше мова йшла про десятки тисяч гривень. Але в одному з випадків - про близько 1,5 млн. грн. Це питання вже [обговорювали](https://mpz.brovary.org/vyvezennya-smittya-ta-energozberezhennya-pro-shho-govoryly-na-komunalnij-komisiyi/) вчора на "комунальній комісії" - щодо перенаправлення грошей для виплат зарплатні броварським медикам. Під час розмови присутні згадали, що районна рада подібне рішення вже ухвалила. Депутати висловились за можливість винесення на голосування цього питання раніше - 17 грудня - на позачерговій сесії міськради.

[![Image00001](https://mpz.brovary.org/wp-content/uploads/2015/12/Image000012.jpg)](https://mpz.brovary.org/wp-content/uploads/2015/12/Image000012.jpg)

Під час розгляду питання фінансування міських освітніх програм доповідач Володимир Онищенко розповів про проблеми з нестачею шкіл та дитячих садочків. Євген Гредунов зауважив, що перед виборами говорили про будівництво 7-ми нових шкіл. Онищенко на це не відповів, але розказав, що на Торгмаші за рахунок забудовників нібито планують добудувати приміщення школі №2 та Гімназії ім. Олійника. Зі слів чиновника, за підрахунками, потреба у фінансуванні освіти у Броварах становить 52 млн. грн. Однак керівник відділу розуміє, що таких великих сум його відомство не отримає.

Ще один доповідач - начальник відділу у справах сім'ї та молоді **Лариса Теплюк** - прозвітувала про [використання коштів](http://docs.brovary.org/p31582/26.11.2015) у рамках програми оздоровлення дітей у 2013-2015 роках. З її слів, відомство відправило за путівками 21 дитину учасників АТО. При тому, за даними доповідача, загальна кількість дітей захисників України в нашому місті становить 285.

Жодних рішень під час обговорення не ухвалювали, оскільки бюджетна комісія, як і інші, ще не затверджена голосуванням Броварської міської ради. Засідання дорадчого органу вже в офіційному складі запланували на **21 грудня** о **14:00**.

**Фото - Бажен Левковець**
