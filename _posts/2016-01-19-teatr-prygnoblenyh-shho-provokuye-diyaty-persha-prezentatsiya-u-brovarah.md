---
title: "\"Театр пригноблених\", що провокує діяти: перша презентація у Броварах"
date: 2016-01-19
author: 
  username: "tatuuum"
  display_name: "Тетяна Панкратьєва"
categories: 
  - "hromada"
  - "aktsiyi-zahodi"
tags: 
  - "brovary"
  - "vibir-redaktsiyi"
  - "novini"
  - "teatr-dlya-dialogu"
  - "teatr-prygnoblenyh"
---

**Творчий майданчик для активних броварчан відкриває на ці вихідні громадська організація "Театр для діалогу". Презентація їхньої творчої методики відбулася вчора, 18 січня, в броварському пабі "Орех", а вистава за участі новоспечених акторів пройде у неділю, 24 січня, в Міському клубі на Гагаріна, 6.**

З Києва до Броварів завітали дві активістки з "Театру": **Яна Салахова** та **Ніна Ходорівська**. Вони розказали броварчанам, які зібралися на презентацію, про суть методики "театр пригноблених" та продемонстрували трохи акторських вправ.

![театр пригноблених (1)](https://mpz.brovary.org/wp-content/uploads/2016/01/teatr-prygnoblenyh-1.jpg)

Декому не сподобалася назва "театр пригноблених", мовляв, ми вільні люди, яке пригноблення. Проте дівчата пояснили, що це назва методики бразильського режисера, письменника та громадського діяча **Аугусто Боаля**, яка базується на тому, що в умовах безпечного простору, на імпровізованому театральному майданчику кожна людина може поділитися своїм досвідом з іншою, проаналізувати себе та суспільні проблеми. Це - і тренінг, і прокачування певних навичок, і самопізнання, і самовідкриття, і психотерапія, і спонукання до громадської та соціальної активності. Сутність такого інтерактивного форум-театру полягає у тому, що модератор, ведучий, або як його називають тут - **Джокер**, разом із групою простих людей, не акторів, допомагає зробити коротку виставу - про порушення прав людини.

> "В нашому випадку театр не є революційним сам по собі, але він однозначно є репетицією революції" (Аугусто Боаль)

В Україні "театр пригноблених" з'явився в 2014 році під час Майдану. Не всі люди тоді підтримували агресивний спротив, дехто був прихильником спротиву ненасильницького. У той час країну відвідав **Ялмар Хорхе-Айхорн**, німецько-болівійський театральний постановник, який ознайомив активістів з методикою "театру пригноблених". Згодом відгукнулися та приїхали з-за кордону 6 джокерів (тренерів), вони провели воркшопи для активістів, які цікавилися ідеєю.

\[caption id="attachment\_50663" align="aligncenter" width="380"\]![театр пригноблених (14)](https://mpz.brovary.org/wp-content/uploads/2016/01/teatr-prygnoblenyh-14.jpg) Ялмар Хорхе-Айхорн\[/caption\]

В 2015 році українські активісти набралися досвіду і вже самі організовували семінари та виступи по всій Україні. З того ж часу офіційно існує організація ["Театр для діалогу"](http://tdd.org.ua/), яка останнім часом проводить творчі заходи для жителів Київщини та намагається налагодити контакт з активною громадою. Подібні мистецько-соціальні вистави вже відбулися у Ворзелі, Ірпіні, Коцюбинському, Борисполі тощо, аж ось черга прийшла і до Броварів. І хоча семінар триватиме лише три дні (з 22 по 24 січня), організатори впевнені, він залишить по собі глибокий слід: часто результатом подібного мистецького експерименту є пробудження людини, краще самопізнання та усвідомлення проблем суспільства, реальна громадська активність.

_Відео "Театру для діалогу", що зняте на подіях проекту "Довіра та діалог як запорука розвитку громади" в містах Київської області:_

<iframe src="https://www.youtube.com/embed/qE7u4CGLrDQ" width="560" height="315" frameborder="0" allowfullscreen="allowfullscreen"></iframe>

_"Кожна людина - це театр"_, - заявили дівчата-"театралки" та почали імпровізувати з присутніми. Спочатку гості та ведучі ходили по колу, розглядали одне одного, заглядали в вічі чи дивилися на взуття та на коліна.

![театр пригноблених (5)](https://mpz.brovary.org/wp-content/uploads/2016/01/teatr-prygnoblenyh-5.jpg)

Потім перейшли до вправи "Скульптор та глина", суть якої була в тому що, розділившись на пари, учасники "ліпили" одне з одного "активних броварчан", як вони їх бачать.

\[caption id="attachment\_50657" align="aligncenter" width="600"\]![театр пригноблених (8)](https://mpz.brovary.org/wp-content/uploads/2016/01/teatr-prygnoblenyh-8.jpg) Імпровізований музей мадам Тюссо\[/caption\]

\[caption id="attachment\_50658" align="aligncenter" width="600"\]![театр пригноблених (9)](https://mpz.brovary.org/wp-content/uploads/2016/01/teatr-prygnoblenyh-9.jpg) "Чому ти не прибрав за своєю собачкою?" - немовби питає німа "скульптура"\[/caption\]

Після того ведучі запропонували проаналізувати деякі пози та, можливо, якось їх змінити чи доповнити.

![театр пригноблених](https://mpz.brovary.org/wp-content/uploads/2016/01/teatr-prygnoblenyh.jpg)

\[caption id="attachment\_50661" align="aligncenter" width="600"\]![театр пригноблених (12)](https://mpz.brovary.org/wp-content/uploads/2016/01/teatr-prygnoblenyh-12.jpg) Жінка в роздумах: "Чим заплатити за комуналку?" або "Де ж чоловіки? Чому все знову на жіночих плечах?"\[/caption\]

Після завершення вправи ведучі зібрали відгуки від публіки. Люди казали: _"Ми почувалися як діти", "Хотілося б ще", "Вчитися завжди цікаво"._ Дійсно, за годину присутні "розігралися", з напружених пертворилися на розслаблених та дружелюбних. Це нормально, вважають організатори, спонтанне вираження себе через театр спонукає не думати, а просто робити. Інколи треба дати своєму тілу заговорити,  у тіла є свій досвід, треба почути себе та свою інтуіцію.

Наостанок ведучі ще раз нагадали, що **22-24 січня** (з 10 до 18 години) відбудеться [семінар-навчання з форум-театру](https://mpz.brovary.org/anons-u-brovarskomu-pabi-prezentuyut-teatr-prygnoblenyh/), єдиною умовою участі є реєстрація за [посиланням](https://docs.google.com/forms/d/1zAO_J66MddHw19TY2NwbLhu7AsRyKbho5wWmp_XCV_I/viewform) або за телефонами (**097) 361 83 79**, (**063) 329 64 86** – до 20 січня включно. А у неділю, **24 січня**, о **14:00** у Міському клубі відбудеться власне сама вистава, вхід вільний. Все буде по-справжньому, "акторам" навіть пообіцяли виплатити гонорари.

**Фото - Світлана Яцив**
