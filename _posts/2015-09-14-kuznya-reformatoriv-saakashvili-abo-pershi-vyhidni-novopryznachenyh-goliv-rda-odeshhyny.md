---
title: "Кузня реформаторів Саакашвілі, або Перші вихідні новопризначених голів РДА Одещини"
date: 2015-09-14
author: 
  username: "Aleechka"
  display_name: "Аліна Дяченко"
categories: 
  - "kolonka-avtora"
tags: 
  - "golovy-rda"
  - "reformi"
  - "saakashvili"
---

_Кожен раз, коли комусь здається, що нічого у цій країні не змінилось, нехай запитає у себе – а що я особисто зробив для цих змін. Людей з активною громадянською позицією для реальних зрушень потрібно значно більше, ніж нині є. А ті, що є, через перевантаження виснажуються та банально вигорають. Саме у такий момент минулого тижня я поїхала в Одеську область._ _І зовсім неочікувано отримала привід для оптимізму. Тут, на Одещині, з легкої руки грузинського екс-президента, а нині голови місцевої ОДА Міхеіла Саакашвілі реалізовується пілотний проект. Вперше в історії країни на конкурсних засадах було відібрано понад 20 голів районних держадміністрацій – людей, більшість з яких ніколи не працювали в органах влади. Успішних управлінців, юристів, економістів, які патріотично зголосились попрацювати заради Вітчизни. Те, що я побачила практично впритул, дає особисто мені надію._

**Неділя. Восьма ранку. Біля будівлі Одеської облдержаміністрації – два десятки новопризначених голів районних адміністрацій Одещини. Хтось з кавою у паперовому стаканчику, хтось з блокнотом у руці, хтось у джинсах і тенісці, хтось у сорочці та брюках. Але, попри ранню годину, всі – з блиском в очах та непритаманною для чиновників у вихідний день бадьорістю, і це при тому, що їхати з віддалених районів до обласного центру декому понад три години. Ще кілька днів тому вони проходили фінальну співбесіду з Президентом у столиці та приймали вітання від друзів та рідних з новим призначенням, а тепер, не чекаючи понеділка, - беруться до справи. Дуже непростої, зі своїми викликами та спокусами, шаленим опором системи, здолати який можна лише гуртом. Саме для цього й призначена ця неділя – щоб усім разом визначити найголовніші точки прикладання зусиль та отримати необхідні знання, адже більшість «новобранців» ніколи не працювали в органах державного управління.**

Двома «газельками» та кількома «легковушками» вирушають до місця, де інноваційний підхід до виноробства показав очевидний успіх і де – що не менш важливо - є комфортний та добре технічно обладнаний зал для навчання. У Шабо.

Півтори години в дорозі не минають дарма. «У мене до вас є шість запитань», - одразу до справи береться один з голів РДА, який кілька тижнів до офіційного призначення провів у своєму районі, спілкуючись з майбутніми підлеглими, місцевими чиновниками, вивчаючи статистичні дані та документи, дізнавшись, що навпроти нього сидить працівниця фінансового управління Одеської ОДА.

Діставши з робочого портфеля кілька папірців, всуціль заповнених таблицями і цифрами, запитує: «У бюджеті мого району я бачу певні суми коштів, які чомусь не витрачають, хоча потреб у нас чимало, взяти хоча б дороги, які просто у неприпустимо жахливому стані. Що це за цифри і що робити, щоб ці гроші пішли в роботу?» «А ще я отримав відомості про суми, які сплачують орендарі землі, але ж, неозброєним оком видно, що використовується значно більше землі, просто вона не оформлюється договорами. Що з цим робити?» І одразу ж у маршрутці розгортається спільний пошук рішення: сходяться на тому, що потрібно для початку поспілкуватись з сільськими головами та запропонувати їм разом проїхатись до місць, які не вказані у переліку, але які експлуатуються, і попросити пояснень. Або можна створити спеціальну комісію, яка також може зафіксувати такі факти.

> «Є серйозні труднощі і з новою грошовою оцінкою землі. Власники агрокомплексів, які активно представлені у районних радах, б’ють на сполох і шукають способи, як не платити більші гроші. Збираються звертатись до центральної влади. На минулій сесії заледве бійку через це не влаштували», - не вгамовується діловитий РДА.

У таких дискусіях і міні-лекціях від чиновниці з фінуправління, приємно здивованої гіперактивним інтересом молодих управлінців, які не бояться виглядати невігласами та запитують про все, у чому ще не розібрались, минає шлях до пункту призначення, а за вікном тим часом непомітно пропливають лиман та море, залиті сонячним світлом.

Приїхавши до місця проведення вступного семінару, без ніяких кав та офіційних промов, одразу ж беруться до роботи. Єдиний стартовий спіч – три хвилини, англійською і без перекладу, від представниці міжнародного інституту, завдяки якому цей та наступні навчальні заходи (а збирати голів РДА планують кожної неділі ще дуже тривалий час). Головний її меседж – «We want to be as helpful as we can». І це зараз для новоспечених чиновників найголовніше – підтримка знаннями, консультаціями, постійний обмін досвідом та спільний пошук вирішення типових для всіх районів проблем.

**ПОРАДИ ВІД ПРАКТИКА**

Перший лектор – екс-голова РДА у Закарпатській області, який півтора роки тому, після Революції Гідності, несподівано потрапив на цю державну посаду. Попри дещо загальну назву теми «Ефективна робота голів райдержадміністрацій» колишній чиновник дає практичні поради з власного досвіду та пропонує не перейматись сильно «критеріями оцінки» роботи з боку держави, усіми цими показниками та місцями в загальнообласному рейтингу, та радить сфокусуватись на завоюванні довіри та поваги серед мешканців:  «Люди повинні відчути реальні зміни. Ніхто не повірить просто так, що ви новий, чесний і прийшли справді щось змінювати на краще, якщо ви не зробите кілька швидких та успішних справ, наочних та відчутних для кожного. Подумайте, що це може бути у вашому районі – і вперед. У вас зараз для цього є всі можливості і воля обласного та державного керівництва».

\[caption id="attachment\_45384" align="aligncenter" width="600"\][![Реформатори 2](https://mpz.brovary.org/wp-content/uploads/2015/09/Reformatory-2.jpg)](https://mpz.brovary.org/wp-content/uploads/2015/09/Reformatory-2.jpg) Фото - Інституту політичної освіти\[/caption\]

Також лектор радить особливу увагу приділити питанню побудови команди. «Один в полі не трактор», - жартує і рекомендує ретельно підбирати заступників, чітко визначати їх функціонал по аналогії до того, який зроблений на рівні області, та вчитись мистецтву делегування задач у нових умовах. Однак при цьому пропонує оптимізовувати структуру своїх РДА, виходячи насамперед з особливостей регіону: «Спершу зрозумійте, хто з наявних працівників чим насправді займається, а потім сміливо реструктуризуйте, це ваші повноваження. Орієнтуйтесь при цьому на пріоритети розвитку свого району».

**КАДРОВИЙ ПОТЕНЦІАЛ**

Темі оптимізації структури державних адміністрацій присвятили окрему лекцію. Доповідачка з Одеської ОДА розповідає, як та чим команда Саакашвілі керувалась, коли проводили локальну «кадрову реформу», з якими зіштовхнулись труднощами та як планують далі підвищувати ефективність роботи співробітників облдержадміністрації. «Важливо не просто скорочувати штат, бо це по законодавству інша процедура, а саме реструктуризувати. Бо наша мета - не звільнити людей, а максимально вдосконалити структуру, зробити її дійсно ефективною, підвищити рівень оплати праці, знизити корупційну складову». Але найголовніше, що зрозуміли обласні реформатори – що потрібно багато спілкуватись з людьми, пояснювати, роз’яснювати суть змін, бо багато працівників просто не розуміють, що хоче нова верхівка ОДА.

«А як звільнити тих працівників, які опираються і вперто не хочуть залишати свої посади?» - лунає запитання під загальне кивання майже усіх учасників семінару, бо голови РДА вже побували на місцях і зрозуміли, що втілити омріяні зміни не буде не легко – через небажання змін в існуючих чиновницьких колективах. Юрист з ОДА одразу ж дає кілька порад, проте визнає, що це буде не просто і що в цьому напрямку в обладміністрації ще вироблятимуть ефективний інструментарій та практику. І це не єдине питання, яке постає, але на яке ще немає відповіді, однак її обов’язково шукатимуть.

**КОМАНДНА ГРА**

Від теми кадрів переходять до теми відкритості та взаємодії з населенням. Коротка презентація новоствореної «Громадської приймальні ОДА», яка має запрацювати у жовтні, викликає серед присутніх цілий шквал пропозицій, як можна ефективно налагодити роботу з громадянами. Однак цій темі пропонують присвятити окрему неділю.

Хоча це дуже показовий момент: двадцять людей, що зібрались у залі, не просто слухачі, вони – активні учасники процесу. У них є безліч ідей по вдосконаленню процесів, за які вони взялись. Вони за 5 хвилин спільно знаходять рішення там, де їх раніше ніхто не шукав. Виявляють явні недопрацювання у законодавстві і не задовольняються відповіддю «Нема законних механізмів». Коли їм лектор-практик розповів, як зазвичай майже легально знаходять кошти на канцприладдя та паливо, вони все одно запитують: «Ні, а як можна все ж таки у законний спосіб отримати ресурси?» і ставлять ОДА завдання знайти такі механізми.

Тобто це більше не діалог «обласний начальник – районний підлеглий». Це – командна гра, де у реальному результаті зацікавлені обидві сторони. Й усі активно шукають можливості, а не корупційні вигоди через «псевдонеможливість». Це ситуація, коли районні керівники дійсно хочуть вирішення питань і горять справою, за яку взялись, а обласне керівництво готове чути реальні проблеми і максимально сприяти їх вирішенню. Здавалося б, очевидні речі, саме так і має бути у нормальній країні. Однак такий семінар легше уявити, наприклад, у сусідній Польщі, куди українські чиновники поїхали стажуватись і вивчати досвід, ніж повірити, що все це справді відбувається в Україні.

**ІННОВАЦІЇ**

Коли ж ІТ-спеціаліст почала розповідати про те, у який спосіб планують забезпечувати відкритість даних, як комунікуватимуть та організовуватимуть взаємодію РДА та ОДА, нагадала новим посадовцям, що у фейсбук-групі просила їх надіслати інформацію про туристично привабливі об’єкти їх районів, щоб працівники Гугл та Яндекс могли їх відзняти та позначити на онлайн-мапах, відчуття, що все це реально відбувається у нашій країні, стало ще більш примарним. І тим не менше, чиновники обох рівнів справді говорити про ІТ-технології, про Гугл та Яндекс, про те, що не потрібно кожному у своєму районі винаходити ІТ-«велосипед» і що більшість технологічних питань будуть розроблятись та вирішуватись уніфіковано й оптимізовано. «Але головне пам’ятайте: електронне урядування не замінить урядування. Це інструмент, а не вирішення проблеми», - наголосила ІТ-фахівець.

**ІНВЕСТИЦІЇ**

Наприкінці вступного семінару економічний аналітик, який нині «волонтерить» для ОДА, розповів про свої напрацювання щодо інвестиційного потенціалу регіону, наявних можливостей, проведених переговорів та розроблених бізнес-планів. На думку його команди, Одещина потребує інвестицій у сферу водопостачання та водовідведення, переробку сміття, опалення за рахунок альтернативного палива, будівництво сонячних електростанцій, фермерське господарство, садівництво, енергозбереження та заготівельні кооперативи.

> Однак для того, щоб інвестори прийшли в Одеський регіон, щоб з’явились нові робочі місця, щоб почала дійсно розвиватись місцева інфраструктура, потрібно зробити ще дуже багато важливих кроків. І діяти командно, спільно долаючи перешкоди, спільно шукаючи рішення та вірячи в результат.

**МАЙБУТНЄ**

...Роз’їжджались тепер уже повноправні голови райдержадміністрацій затемно. Попереду їх чекав перший справжній робочий день, а їхати до місця роботи - комусь кілька годин, комусь півночі. І в такому ритмі ці двадцять українських «спартанців» планують щонайменше два роки. Але це люди, які цінують кожну хвилину свого часу, які навіть після виснажливого «вихідного» не переставали обговорювати робочі справи по дорозі до нового дому. Вони вирішили порушити свій звичний плин життя, залишили зону комфорту, щоб зробити щось для своєї країни. З «волонтерськими» зарплатами, винаймаючи невеликі помешкання, ці люди взялись за те, чого ніхто ніколи не пробував зробити. І тепер від їх запалу та дій залежить, якою увійде в історію ця "районна" команда Саакашвілі.
