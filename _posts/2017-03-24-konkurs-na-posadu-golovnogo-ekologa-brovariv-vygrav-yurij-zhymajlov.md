---
title: "Конкурс на посаду головного еколога Броварів виграв Юрій Жимайлов"
date: 2017-03-24
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "golovnyj-spetsialist-iz-pytan-ekologiyi"
  - "ekolog"
  - "novini"
---

**Сьогодні завершився конкурс на заміщення вакантної посади головного спеціаліста з питань екології.** **За підсумками перегонів перемогу отримав геофізик, активіст Юрій Жимайлов. Саме його комісія рекомендуватиме міському голові на посаду головного еколога міста.**

На посаду головного еколога міста претендувало [4 кандидати](https://mpz.brovary.org/staly-vidomi-imena-kandydativ-na-posadu-golovnogo-ekologa-brovariv/). Однак на комісію прийшли тільки троє: **Олександр Гнилозуб, Юрій Жимайлов** **і** **Юрій Немчин**. Один з кандидатів, мешканець м.Черкаси, Олександр Гвоздь із невідомих причин не прибув.

Усі конкурсанти пройшли іспит.  Протягом години претенденти давали письмові відповіді на 5 запитань, що стосувалися знань Конституції України, Закону «Про місцеве самоврядування», Закону «Про запобігання корупції» та 2 фахових. Знання кандидатів оцінювала конкурсна комісія у складі: уповноваженого Департаменту екології та природних ресурсів Київської ОДА **Сергія Мовчана**, заступників міського голови - Григорія Голубовського, Олександра Резніка, Лариси Виноградової, начальниці юридичного відділу Альбіни  Баба-Мірзоєвої та керуючого справами міськвиконкому Костянтина Кузнєцова.

За результатами тестування, **ІІІ місце** за кількостю балів посів Юрій Немчин, **ІІ** місце – Олександр Гнилозуб, який нині працює в державній екологічній інспекції Київської області. Лідером перегонів став **Юрій Жимайлов**.

\[caption id="attachment\_68036" align="aligncenter" width="1000"\][![](https://mpz.brovary.org/wp-content/uploads/2017/03/Bezymyannyj2.png)](https://mpz.brovary.org/wp-content/uploads/2017/03/Bezymyannyj2.png) Юрій Жимайлов (на передньому плані). Скріншот відео "Трибуна Бровари"\[/caption\]

Юрій Миколайович Жимайлов працював у пошуково-знімальній експедиції, в апараті Управління «Надра України» на посаді головного фахівця, заступником начальника режимно-секретного відділу апарату України, інженером із охорони праці державного підприємства «Умігація», головним спеціалістом у Державній службі геології та надр України, начальником відділу екологічних фондів Міністерства екології та природних ресурсів України, заступником начальника Департаменту будівництва ПАТ ДАТ «Чорноморнафтогаз».

**Мета роботи** головного спеціаліста з питань екології – забезпечення на належному рівні реалізації державної політики у сфері охорони навколишнього природного середовища, забезпечення контролю екологічної ситуації, розробка та виготовлення екологічних програм, проектів та експертиз у м. Бровари.
