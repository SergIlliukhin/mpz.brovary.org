---
title: "Броварська районна рада стала на бік Януковича та засудила Євромайдан - ВІДЕО"
date: 2013-12-18
tags: 
  - "ivanenko"
  - "brovarska-rayonna-rada"
  - "vibir-redaktsiyi"
  - "kishhuk"
  - "litvinennko"
  - "novini"
  - "onashko"
  - "sesiya-garnik"
  - "hartanovich-tisk-na-presu-yevromaydan"
---

**[![001 (1)](https://mpz.brovary.org/wp-content/uploads/2013/12/001-1.jpg)](https://mpz.brovary.org/wp-content/uploads/2013/12/001-1.jpg)**

**У вівторок, 17 грудня, під час 31-ої сесії броварської районної ради депутати підтримали заяву фракції Партії регіонів, яка засуджує протестувальників на Євромайдані в Києві. Окрім того, автори заяви закликають громадян «не піддаватись на провокації», маючи на увазі заклики опозиції до протестів та страйків.**

Відповідний проект рішення на розгляд депутатів виніс заступник голови райдержадміністрації, депутат від Партії регіонів **Олександр Онашко.** Як повідомив "Маєш право знати" помічник народного депутата від УДАРу Павла Різаненка **Андрій Федоренко,** за відповідне рішення проголосувало **28** депутатів з присутніх 34-ох (всього до Броварської районної ради входить 52 депутата). Після цього альтернативну заяву на розгляд сесії виніс депутат райради від с. Кулажинці **Олег Кищук.** У своєму проекті заяви він закликав засудити жорстокий розгін мирної студентської демонстрації в ніч проти 30 листопада, а також звернутись до Президента з вимогою звільнити із займаних посад та притягнути до відповідальності винних у побоїщі на Майдані та на вул. Банковій 1 грудня. Пропозицію засудити криваве побоїще на Майдані депутати від Партії регіонів зустріли сміхом. Зрештою, даний проект рішення підтримала меншість депутатів – всього 5 голосів.

 

<iframe src="//www.youtube.com/embed/367w3qGhQGc" height="480" width="640" allowfullscreen frameborder="0"></iframe>

Перед  початком засідання виник конфлікт між представниками ЗМІ та окремими депутатами. З ініціативи голови районної ради, члена Партії регіонів **Анатолія Деменка** журналісту газети «Громадський захист Київщини» **Віталію Литвиненку** намагались заборонити перебувати в залі під час сесії. Це питання навіть поставили на голосування, яке провладна більшість підтримала. Проте журналіст відмовився покидати приміщення, посилаючись на норму закону, котра дозволяє йому безперешкодно здійснювати професійну діяльність під час відкритої сесії районної ради. Після цього присутній в президії голова Броварської райдержадміністрації **Петро Іваненко** ще раз закликав представників преси покинути приміщення, повідомляючи, що своєю незгодою журналісти нібито порушують закон. Водночас голова РДА проігнорував зауваження про те, що Закон «Про інформацію» чітко передбачає безперешкодний доступ журналістів на відкриті засідання, що їх проводить суб’єкт владних повноважень, натомість публічно пригрозив журналістам кримінальної відповідальністю за відмову покинути приміщення сесійної зали. Присутній в залі міськрайонний прокурор **Микола Гарник** та очільник броварської міліції з питань громадської безпеки **Руслан Хартанович** жодним чином не втручались в ситуацію.

<iframe src="//www.youtube.com/embed/jUGaZ7yfeFA" height="360" width="640" allowfullscreen frameborder="0"></iframe>

Після цього в роботі сесії було оголошено 10-хвилинну перерву, протягом якої журналіста намагались видалити з зали, а у разі його відмови добровільно покинути приміщення – погрожували кримінальною відповідальністю. Втім, Віталій Литвиненко залишився в приміщенні і депутати були змушені відновити роботу в присутності преси. Після голосування щодо події на Євромайдані районна рада розглянула низку земельних та бюджетних питань.

Нагадаємо, що скликання позачергової сесії Броварської міської ради від мера **Ігоря Сапожка** [вимагає](https://mpz.brovary.org/vid-sapozhka-vimagayut-negaynogo-sklikannya-sesiyi-z-privodu-revolyutsiyi/) місцевий осередок [Штабу народного супротиву.](https://mpz.brovary.org/u-brovarah-stvoryat-shtab-narodnogo-suprotivu/) Протягом кількох днів на інформаційно-мобілізаційному пункті, що [функціонує на Майдані Свободи](https://mpz.brovary.org/brovari-maydan-zbiraye-dopomogu-dlya-mitinguvalnikiv-u-stolitsi-potribni-tepli-rechi-liki-ta-harchi/), відбувався збір підписів броварчан під зверненням до міського голови з приводу скликання позачергової сесії. Під час цієї сесії опозиційні депутати від фракції УДАР [мали намір внести на розгляд депутатів низку звернень](https://mpz.brovary.org/miska-vlada-maye-negayno-dati-otsinku-podiyam-v-krayini/) до центральних органів влади, в яких засуджувались дії силовиків щодо мирних студентів на Євромайдані в ніч на 30 листопада. Також планувалось поставити на голосування проект звернення Броварської міської ради з вимогою розпуску Верховної Ради України та призначення дострокових парламентських виборів, відставки Уряду та Президента. Утім, міський голова відмовився скликати позачергову сесію, мотивуючи це нормами регламенту.  У зв’язку з цим Штаб національного супротиву [скликає у Броварах Народне віче](https://mpz.brovary.org/brovarchan-klichut-na-narodne-viche/), що має відбутися вже **цієї суботи, 21 грудня о 12:00 на Майдані Свободи**.
