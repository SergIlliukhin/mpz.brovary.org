---
title: "Броварчанам повернули гарячу воду. Знову за графіком - 4 дні на тиждень"
date: 2014-10-03
author: 
  username: "Aleechka"
  display_name: "Аліна Дяченко"
tags: 
  - "brovary"
  - "vidklyuchennya"
  - "vibir-redaktsiyi"
  - "garyacha-vodi"
  - "garyache-vodopostachannya"
  - "kp-brovariteplovodoenergiya"
  - "novini"
  - "ogoloshennya"
coverImage: "wp-content/uploads/2014/10/vanna.jpg"
---

**[![ванна](https://mpz.brovary.org/wp-content/uploads/2014/10/vanna.jpg)](https://mpz.brovary.org/wp-content/uploads/2014/10/vanna.jpg)Після перерви на місяць у Броварах відновили централізоване гаряче водопостачання. Як і в серпні, гарячу воду у міських багатоповерхівках подаватимуть чотири дні на тиждень - з четверга по неділю.** 

[Оголошення](http://docs.brovary.org/p13701/02.10.2014) з обіцянкою повернути гарячу воду у крани броварчан з'явилось на офіційному веб-сайті міської ради ще 1 жовтня:

> "З 02.10.2014 року відновлюється централізоване гаряче водопостачання житлових будинків згідно попередньо затвердженого графіка 4 дні на тиждень (з четверга по неділю)".

Однак редакція "Маєш право знати" вирішила не поспішати передруковувати приємну звістку. Ми хотіли спершу переконатись, чи дійсно буде здійснюватись централізований підігрів води у місті, а лише після цього порадувати броварчан. Це викликано тим, що минулого разу, на початку серпня, коли влада заявила про відновлення гарячого водопостачання у Броварах, мешканці кинулись спускати воду в очікуванні на тепло, і далеко не в усіх будинках дочекались обіцяного, однак лічильники порахували цю воду як гарячу.

То ж цього разу ми запитали 2 жовтня у броварчан у фейсбук-групі "Брвоари", [чи є гаряча вода у їхніх кранах](https://www.facebook.com/groups/brovary/permalink/905936169436350/), й з'ясували, що у більшості помешкань вже радіють цьому "благу цивілізації", зокрема на вулицях Черняховського, Незалежності, Возз'єднання, Кірова, Лагунової, Київській, Олімпійській, Грушевського, Короленка. Водночас окремі мешканці [заявляють](https://www.facebook.com/groups/brovary/permalink/905934456103188/), що у них труби залишаються холодними й приводу для радості немає.

Нагадаємо, цього року міська влада вирішила виключити гарячу воду [влітку на два місяці](https://mpz.brovary.org/u-chervni-ta-lipni-brovarchanam-dovedetsya-nagrivati-vodu-samotuzhki/) - для проведення ремонтно-профілактичних робіт. Відтак у червні та липні броварчани були змушені гріти воду самотужки. У серпні, зважаючи на складну ситуацію в країні, гаряче водопостачання у Броварах [було відновлене лише частково](https://mpz.brovary.org/z-serpnya-garyachu-vodu-v-brovarah-podavatimut-4-dni-na-tizhden/) - воду подавали за графіком з четверга по неділю. А наприкінці серпня броварський міський голова Ігор Сапожко [видав розпорядження](http://docs.brovary.org/p13177/28.08.2014/157) про припинення гарячого водопостачання у місті 28 серпня по 14 жовтня 2014 року.

> Чи надовго броварчанам включили гарячу воду, не повідомляється ні на офіційному [веб-сайті](http://brovary.kiev.ua/) Броварської міської ради, ні на [сайті](http://brovteplo.com.ua/) КП "Броваритепловодоенергія". Ніяких розпоряджень міського голови щодо цього питання не міститься й у [відповідному розділі](http://brovary.kiev.ua/rozporjadzhennja_miskogo_golovy) на сайті міськради.
