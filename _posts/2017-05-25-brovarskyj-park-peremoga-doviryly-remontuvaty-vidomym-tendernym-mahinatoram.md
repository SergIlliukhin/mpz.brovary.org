---
title: "Броварський парк \"Перемога\" довірили ремонтувати відомим тендерним махінаторам"
date: 2017-05-25
author: 
  username: "yschenko"
  display_name: "Ірина Ющенко"
categories: 
  - "rozsliduvannya"
  - "vlada"
tags: 
  - "brovary"
  - "vibir-redaktsiyi"
  - "departament-regionalnogo-rozvytku-kyyivskoyi-oda"
  - "kapitalnyj-remont"
  - "novini"
  - "park-peremoga"
  - "tov-budgarant-plyus"
---

**Вони вже «нагріли» на мільйони гривень Львівську та Полтавську обласні держадміністрації. Тепер – і Департамент регіонального розвитку Київської ОДА, який виступив замовником робіт із [капітального ремонту парку «Перемога»](https://mpz.brovary.org/chy-stav-kapitalnym-kapitalnyj-remont-parku-peremoga/) у м. Бровари. Саме Департаменту для реалізації цього проекту з бюджету Броварів було перераховано понад 9 млн грн і майже стільки ж - із Державного фонду регіонального розвитку. Саме Департамент проводив відкриті конкурсні торги із закупівлі робіт на капремонт парку і чомусь не побачив між учасниками змови та ознак порушень законодавства про захист економічної конкуренції, а спроби журналістів «Маєш право знати» дізнатися про підрядника та хід виконання робіт у парку - фактично проігнорував.**

Ще влітку минулого року [рішенням виконкому](http://brovary-rada.gov.ua/documents/13841.html) Броварської міськради від **7.06.2016р. №332** повноваження замовника робіт по капітальному ремонту із відновлення інженерно-транспортної інфраструктури та благоустрою парку "Перемога" було делеговано [Департаменту регіонального розвитку та житлово-комунального господарства Київської ОДА](http://koda.gov.ua/oblderzhadministratsija/struktura/strukturni-pidrozdili-oda/departament-regionalnogo-rozvitku/). Саме Департаменту і було перераховано з міського бюджету **9 144 556 грн**, іншу ж частину - **9 144 554 грн** виділив Держфонд регіонального розвитку. Нагадаємо, що головним ініціатором виділення коштів із бюджету міста став колишній депутат Броварської міськради, а зараз депутат Київської облради **Роман Сімутін**. Частина броварських опозиційних депутатів була [проти](https://mpz.brovary.org/bpp-samopomich-ob-yednalysya-iz-sapozhkom-ta-vydilyly-9-miljoniv-na-park-peremoga/) виділення такої значної суми на парк «Перемога», адже, на думку народних обранців, у міста є більш вагоміші проблеми, які потребують нагального вирішення. До того ж проект капітального  ремонту не було надано депутатам для ознайомлення, крім того, він не був обговорений з громадськістю. Однак Роману Сімутіну все ж вдалося переконати більшість депутатів підтримати виділення понад 9 млн із бюджету міста.

**Торги як торги?**

У статті 3 Закону України [«Про здійснення державних закупівель»](http://zakon2.rada.gov.ua/laws/show/1197-18) встановлено, що закупівлі мають здійснюватися за принципами добросовісної конкуренції серед учасників; максимальної економії та ефективності; відкритості та прозорості на всіх стадіях закупівель; недискримінації учасників; об’єктивної та неупередженої оцінки тендерних пропозицій; запобіганні корупційним діям і зловживанням.

Відкриті тендерні торги на закупівлю робіт для проведення капремонту парку «Перемога» у м. Бровари Департамент регіонального розвитку оголосив **16 червня 2016 р.**, розкриття пропозицій відбулося **19 червня**. На участь у торгах було подано **6** заявок:

- ТзОВ «Ві.Ай.Пі. Будівельна компанія», яке запропонувало  за виконання робіт **16 043 484,48**  **грн.**
- ТзОВ «Будівельно-транспортна компанія «Київбудсервіс» запропонувало **15 9****76 531,49** **грн.**
- ТзОВ «Будгарант плюс» запропонувало **15**  **917 121,86** **грн.**
- ТзОВ Мале науково-виробниче підприємство «Інжтехбуд» виставило цінову пропозицію **18 574 000,00 грн.**  
- ТзОВ «Українська будівельна спілка» - **17 322 761,58 грн.**
- ТзОВ «Інжинірінгпрофі» запропонувало **17 292 823,42** **грн.**

Згідно з [результатами торгів](http://1drv.ms/w/s!AvmWrUUCIfRMgSD0y5OsR45_bMqk), із **6** пропозицій конкурсна комісія **4** відхилила: ТзОВ «Київбудсервіс», ТзОВ «Інжтехбуд», ТзОВ «Українська будівельна спілка» і ТзОВ «Інжинірінгпрофі». У причинах відмови цим організаціям указано: _«пропозиція конкурсних торгів не відповідає умовам документації конкурсних торгів»_.

Так, у переліку причин відмови **«Київбудсервіс»** (засновник – В’ячеслав Зозуля) значиться: договірна ціна «тверда», договір без додатків, відсутнє доручення, що підтверджує повноваження уповноваженої особи учасника, відсутні копії паспортів директора та уповноваженої особи. Окрім цього, проти В’ячеслава Зозулі  від 19. 01, 1.02, 6.02 поточного року відкрито кілька виконавчих проваджень.

Щодо **ТзОВ «Інжинірінгпрофі»** та  **ТзОВ «Українська будівельна спілка»**, то за [відгуками](http://maidan.org.ua/2016/09/pro-novi-tinovi-shemy-u-systemi-prozorro/) громадян на тендерні торги вони ходять у тандемі. З торгів фірми неодноразово знімав Департамент капбудівництва Київської ОДА, а державне підприємство «Укртрансгаз» занесло їх в список як неблагонадійних виконавців. За підсумками Громадської антикорупційної експертизи результатів державних тендерів, ТзОВ «Інжинірінгпрофі» у якості переможця також має [сумнівну репутацію](http://www.acm-ua.org/Results/2016_12_01/PR_FOX_30455302_2016_12_01_12-24-10_4639.pdf).

Тож  комітетом конкурсних торгів допущено до торгів було лише **2** компанії: ТзОВ **«Ві.Ай.Пі. Будівельна компанія»** та ТзОВ **«Будгарант плюс».** Найнижча ціна пропозиції була від **«Будгарант плюс» -** **15 917 121 грн** (різниця в ціні між компаніями-кандидатками склала 126 363 грн), тож із цим товариством **12 серпня** **2016 р**. Департамент регіонального розвитку та житлово-комунального господарства Київської ОДА і уклав договір.

[![](https://mpz.brovary.org/wp-content/uploads/2017/05/Peremozhets-torgiv-.png)](https://mpz.brovary.org/wp-content/uploads/2017/05/Peremozhets-torgiv-.png)

Так із бюджету міста Бровари у Держфонд було перераховано **9 144 556 грн.** У свою чергу Фонд регіонального розвитку виділив на парк "Перемога" **7 114 834 грн**. Загалом договір підписано на суму **17 млн 221 тис 733 грн.** Підписав його голова комітету конкурсних торгів - директор Департаменту **Сергій Золін** та секретар комітету з конкурсних торгів **Марта Чайкун**.

**«Сімейний підряд»**

Щоб максимально дізнатися інформацію про субпідрядні фірми, які проводять капремонт у броварському парку, та інші дані, що стосуються робіт, наші журналісти подали у Департамент регіонального розвитку [інформаційний запит](http://1drv.ms/w/s!AvmWrUUCIfRMgR7mlps5a-XJiq1K). Також намагалися дізнатися більше інформації й від начальниці броварського УЖКГ **Галини Плотнікової**. Саме їй на нещодавній оперативній нараді **3 травня** міський голова доручив провести зустріч із представниками Департаменту регіонального розвитку щодо робіт, які ще тривають до цього часу, хоча мали б завершитися ще у 2016 році. Галина Плотнікова не була особливо речиста і на всі запитання наших журналістів радила звернутися у Департамент, якому і було делеговано повноваження замовника. У очікуванні відповіді з Департаменту наші журналісти розпочали власне розслідування.

**По-перше, «Будгарант Плюс» та ТОВ «Ві.Ай.Пі. Будівельна компанія» - далеко не конкурентні фірми і ходять на торги тандемом не вперше.** У минулому році Полтавське обласне територіальне відділення Антимонольного комітету побачило в діях «Будгарант Плюс» та ТОВ «Ві.Ай.Пі. Будівельна компанія» [ознаки порушення](http://np.pl.ua/2017/04/v-diyah-tov-budharant-plyus-vbachayutsya-oznaky-porushennya-zakonodavstva-pro-zahyst-ekonomichnoji-konkurentsiji-amku/) Закону [«Про захист економічної конкуренції»](http://zakon2.rada.gov.ua/laws/show/2210-14/page) (розділ 2, ст.5) під час процедури відкритих торгів на реставрацію Полтавської обласної філармонії. Так, на вимогу відділення Антимонольного комітету «Будгарант Плюс» у встановлені строки не подав інформацію у повному обсязі. Наразі проходить розгляд справи за ознаками порушення законодавства.

\[caption id="attachment\_70412" align="aligncenter" width="600"\][![](https://mpz.brovary.org/wp-content/uploads/2017/05/0-6.jpg)](https://mpz.brovary.org/wp-content/uploads/2017/05/0-6.jpg) 6 травня. Роботи в повному розпалі\[/caption\]

**По-друге, конкуренти в тендері, підрядники і субпідрядники робіт - родичі.** Як удалося з’ясувати, ремонтні роботи у парку «Перемога» проводять **4** фірми, серед яких **3** – субпідрядні. Одна з них - **ТзОВ «Львівський будівельний холдинг»** - займається прокладанням тротуарної плитки.

У [Єдиному державному  реєстрі  юридичних осіб](http://usr.minjust.gov.ua/ua/freesearch) можна дізнатися, що компанія **«Будгарант плюс»** досить молода – їй лише 1 рік (створена у лютому 2016 р). Її власниками є **Роман Гринкевич** (60%) та **Богдан Школьний** (40%).

У той же час засновником **«Львівський будівельний холдинг»** кілька років тому був батько Романа Гринкевича – **Ігор Гринкевич** та Олег Петеляк. Тепер ТзОв належить Володимиру Вдов’яку – колишньому директору цього підприємства.

Богдан Школьний є партнером у ТОВ «БІК «Київжитлоінвестбуд» з **Олегом Балуком**, який у свою чергу є партнером у ТОВ «Ренесанс-Стиль» із родичкою Ігоря Гринкевича **Світланою Гринкевич**.

Власником **«Ві.Ай.Пі. Будівельна компанія»** з січня 2014 р. є **Марко Янковенко**, який з лютого 2014-го по грудень 2015 р. виступав директором ТОВ «Дорбудмонтаж-1», співзасновницею якого є відома вже нам Світлана Гринкевич – дружина Ігоря Гринкевича.

\[caption id="attachment\_70413" align="aligncenter" width="600"\][![](https://mpz.brovary.org/wp-content/uploads/2017/05/1ts-6.jpg)](https://mpz.brovary.org/wp-content/uploads/2017/05/1ts-6.jpg) 6 травня. Працівники субпідрядної організації\[/caption\]

Колишній засновник «Львівський будівельний холдинг» Ігор Гринкевич  у скандалах про [змову](http://lviv.nashigroshi.org/2015/11/30/blyzki-firmy-rozpylyaly-ponad-20-miljoniv-na-budivnytstvo-shkoly-v-sokalskomu-rajoni/) на тендерах фігурує не вперше. Так близькі фірми [«нагріли»](http://lviv.nashigroshi.org/2016/01/22/blyzki-firmy-rozvely-loda-za-staroyu-shemoyu-na-8-miljonne-zamovlennya/) за старою схемою Львівську ОДА на **8 млн** **грн** під час будівництва дитячої туристичної бази у Львові. Тоді змагалися ТОВ «Ві.Ай.Пі. Будівельна компанія» та «Львівський будівельний холдинг». Виграв торги останній. А в 2015 р. ці ж фірми [розіграли торги](http://lviv.nashigroshi.org/2016/01/22/blyzki-firmy-rozvely-loda-za-staroyu-shemoyu-na-8-miljonne-zamovlennya/) на понад **16 млн грн** на реконструкцію школи в Дрогобицькому районі та майже на **40 млн грн** - на реконструкцію школи в Миколаївському районі. А ще раніше «розпиляли» понад **21 млн** на будівництво школи в Сокальському районі.

\[caption id="attachment\_70411" align="aligncenter" width="600"\][![](https://mpz.brovary.org/wp-content/uploads/2017/05/19.05.jpg)](https://mpz.brovary.org/wp-content/uploads/2017/05/19.05.jpg) Представники ще одного субпідрядника - фірми «Енергобудмонтажсервіс», що займається монтажем освітлення. 19 травня\[/caption\]

Здається, до чого тут субпідрядна організація «Львівський будівельний холдинг», адже ремонтні роботи за угодою може здійснювати будь-яка фірма? Ця інформація дає нам зрозуміти, що конкуруючі фірми «Будгарант Плюс», «Ві.Ай.Пі. Будівельна компанія» та «Львівський будівельний холдинг», які ходять на торги змінним тандемом, далеко не конкуренти і тісно пов'язані. У Львові та області ТОВ «Будгарант плюс» та ТзОВ «Львівський будівельний холдинг» - компанії сина та батька [називають](http://lviv.nashigroshi.org/2016/09/02/stadion-u-parku-hmelnytskoho-hochut-rekonstruyuvaty-vidomi-tenderni-mahinatory/) **«**відомими тендерними махінаторами**»**, а остання фірма зажила ще й дурної слави: вважається виконавцем, що не виконує свої зобов’язання. Цілком ймовірно, саме тому до цього часу ремонтні роботи в броварському парку "Перемога" ще не завершені. Як пише місцеве львівське видання, саме ці фірми у вересні минулого року брали участь у тендерних торгах на реконструкцію у Львові спортивного комплексу «Юність». Тоді члени конкурсного комітету, проаналізувавши документи обох організацій, засумнівалися щодо реальної конкуренції між двома фірмами.

[![](https://mpz.brovary.org/wp-content/uploads/2017/05/1ch-6.jpg)](https://mpz.brovary.org/wp-content/uploads/2017/05/1ch-6.jpg)

Здобувши негативну репутацію на теренах Львівщини, тендерні махінатори вирішили освоювати нові території уже на Київщині, де успішно «розвели» на близько **18 млн** Департамент регіонального розвитку Київської ОДА. Згідно зі [ст. 50, п. 1](http://zakon2.rada.gov.ua/laws/show/2210-14/page3) Закону «Про захист економічної конкуренції» за порушення законодавства – антиконкурентні узгоджені дії, на шахраїв очікує штраф у розмірі до 10% доходу (виручки) від реалізації продукції (товарів,  робіт,  послуг) за останній звітний рік,  що передував року, в якому накладається штраф. Якщо, звичайно, даним фактом зацікавиться Антимонопольний комітет України.

Цікаво, що члени конкурсної комісії не побачили між учасниками змови та ознак порушень законодавства про захист економічної конкуренції. Згідно з [Типовим положенням](http://zakon2.rada.gov.ua/laws/show/z0622-10) про комітет із конкурсних торгів, голова комітету несе персональну відповідальність за виконання покладених на комітет функцій, зокрема за проведення процедури закупівель та попередньої  кваліфікації  учасників, об'єктивного та чесного вибору переможця.

**«Відповідь» на інформаційний запит**

**23 травня** журналісти «Маєш право знати» отримали від Департаменту регіонального розвитку Київської ОДА [відповідь](http://1drv.ms/i/s!AvmWrUUCIfRMgR8qRAmotKJTBqnw) на свій інформаційний запит. Точніше, відписку, адже відповіді на жодне запитання не було.

Юристка, керівниця напрямку **"Медіа право"** Центру демократії та верховенства права **Віта Володовська** цю «відповідь» прокоментувала так: **_«_**_**Відповідь Департаменту суперечить вимогам Закону України «Про доступ до публічної інформації».** Перш за все, сама відповідь не дає чіткого розуміння причини відмови в наданні інформації._ _Так, спочатку у відповіді йдеться про те, що запит «не містить посилань на вид, назву, реквізити чи зміст документа щодо якого зроблено запит». Проте запитувач не зобов’язаний вказувати усі перелічені дані. По-перше, вони можуть бути йому не відомі, а по-друге, відповідно до закону, достатньо просто вказати загальний опис інформації (що і зробила запитувачка)._ _Крім цього, запит складається з досить чітких та однозначних питань, які стосуються надання конкретної інформації, зокрема, щодо проведених закупівельних процедур, як__і_ _об’єктивно ма__ють_ _бути у володінні замовника послуг._

_І останнє, щодо відсутності у Департаменту «документу, в якому зафіксована запитувана інформація». **Як суб’єкт, який виконував делеговані йому повноваження замовника робіт**_ **_і_**_**з капітального ремонту та здійснював розпорядження бюджетними коштами, Департамент мав би володіти запитаною інформацією**. При цьому, відомості можуть місти__тися_ _у різних документах і вибірка даних_  _і__з різних джерел не може вважатис__я_ _«__створенням нової інформації__»._

Про неправомірність дій з боку Департаменту вказав і юрисконсульт Центру локального самоврядування **Володимир Петраковський:** _"Департамент регіонального розвитку та ЖКГ в листі-відповіді явно і, певно, свідомо зманіпулював положеннями Закону про доступ до публічної інформації і фактично увів журналістів в оману"._

**Тож відмову в наданні інформації можна розцінювати як свідоме її приховування.** Чому керівництво Департаменту пішло на порушення законодавства -  з'ясовуватимуть відповідні органи.

**Фото - автора**
