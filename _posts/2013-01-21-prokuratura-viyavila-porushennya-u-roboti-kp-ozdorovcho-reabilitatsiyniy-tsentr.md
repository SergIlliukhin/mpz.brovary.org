---
title: "Прокуратура виявила порушення у роботі КП \"Оздоровчо-реабілітаційний центр\""
date: 2013-01-21
author: 
  username: "pravoZnaty"
  display_name: "Маєш право знати"
tags: 
  - "baseyn"
  - "vibir-redaktsiyi"
  - "garnyk"
  - "zherebtsova"
  - "kp-orts"
  - "mvs"
  - "novini"
  - "prokuratura"
  - "fesko"
---

[![](https://mpz.brovary.org/wp-content/uploads/2013/01/prok.jpg)](https://mpz.brovary.org/wp-content/uploads/2013/01/prok.jpg)**Броварською міжрайонною прокуратурою встановлено, що комунальне підприємство "Оздоровчо-реабілітаційний центр" веде свою господарську діяльність з порушенням Конституції України та Закону "Про місцеве самоврядування в Україні"**.  **Про це у відповіді на заяву про злочин Сергія Іллюхіна повідомив Броварський міжрайонний прокурор Микола Гарник.**

Як зазначає прокурор, у ході перевірки, проведеної броварською прокуратурою, встановлено, що КП "Оздоровчо-реабілітаційний центр" дійсно надає послуги за тарифами, які не затверджувались виконавчим комітетом Броварської міської ради. Для усунення виявлених порушень Броварська міжрайонна прокуратура "внесла подання", результати розгляду якого наразі невідомі.

[![Відповідь прокуратури](https://mpz.brovary.org/wp-content/uploads/2013/01/kp-orc-prokuratura21.jpg)](https://mpz.brovary.org/wp-content/uploads/2013/01/kp-orc-prokuratura21.jpg)

Нагадаємо, у листопаді минулого року Сергій Іллюхін, як і обіцяв у своєму матеріалі «[Здам басейн в оренду. Недорого](https://mpz.brovary.org/zdam-baseyn-v-orendu-nedorogo/)», подав до прокуратури заяву про злочин:

\[spoiler title="Повний текст заяви про злочин" open="0" style="2"\]Рішенням Броварської міської ради №609-29-24 від 24.12.2004 було створено комунальне підприємство «Оздоровчо-реабілітаційний центр» (далі – КП ОРЦ) та затверджено його статут (додаток 1).

Згідно затвердженого статуту (п.3.1), підприємство надає послуги юридичним та фізичним особам згідно з прейскурантами, калькуляціями, затвердженими у встановленому порядку (додаток 2).

КП ОРЦ функціонує і надає послуги на платній основі. Зокрема, згідно прибуткового касового ордера №15, 11 січня 2012 року було прийнято від Коломієць Л.М. платіж у розмірі 100 гривень за оздоровчі послуги (додаток 3).

Згідно ст.28 Закону України «Про місцеве самоврядування», встановлення тарифів на послуги відноситься до власних повноважень виконавчих органів сільських, селищних, міських рад. Однак, всупереч статуту КП ОРЦ та Закону України «Про місцеве самоврядування», тарифи на послуги КП ОРЦ не затверджувались ні виконавчим комітетом Броварської міської ради, ні Броварською міською радою. Про це повідомляє у своєму листі броварський міський голова Сапожко І.В. (додаток 4).

**Ми вважаємо, що в даному випадку має місце злочин у галузі економічної злочинності**, а саме:

- комунальне підприємство «Оздоровчо-реабілітаційний центр», всупереч статуту, надає послуги за незатвердженими виконавчим комітетом тарифами;
- виконавчий комітет Броварської міської ради, всупереч Закону України «Про місцеве самоврядування», не затверджував тарифи на послуги, що надаються КП ОРЦ, та не здійснює контроль за дотриманням цін і тарифів цим комунальним підприємством;

Просимо Вас провести перевірку наведених вище фактів та в разі виявлення порушень притягнути до відповідальності посадових осіб, винних у порушенні закону.

До звернення додається:

1. Копія рішення Броварської міської ради №609-29-24 від 24.12.2004;
2. Витяг зі статуту КП «Оздоровчо-реабілітаційний центр»;
3. Квитанція до прибуткового касового ордера;
4. Відповідь Сапожка І.В. від 09.07.2012. \[/spoiler\]

Через кілька тижнів начальник Броварського МВ ГУ МВС **Сергій Семікоп**, розглянувши викладені у заяві про злочин факти щодо порушень з боку КП "Оздоровчо-реабілітаційний центр", [ухвалив рішення](https://mpz.brovary.org/noviy-kriminalno-protsesualniy-kodeks-u-diyi/ "Новий кримінально-процесуальний кодекс у дії?") про закінчення перевірки.

[![Відповідь МВС](https://mpz.brovary.org/wp-content/uploads/2013/01/kp-orc-mvs.jpg)](https://mpz.brovary.org/wp-content/uploads/2013/01/kp-orc-mvs.jpg)

> "Маєш право знати" стежитиме за подальшим розвитком подій та повідомлятиме читачів про стан розгляду даної справи.
