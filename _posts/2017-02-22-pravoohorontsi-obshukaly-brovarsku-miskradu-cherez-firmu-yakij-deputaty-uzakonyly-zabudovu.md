---
title: "Правоохоронці обшукали Броварську міськраду. Через фірму, якій депутати узаконили забудову"
date: 2017-02-22
categories: 
  - "vlada"
  - "novyny"
tags: 
  - "brigus"
  - "brovary"
  - "budivnitstvo"
  - "vibir-redaktsiyi"
  - "kriminalne-provadzhennya"
  - "masky-shou"
  - "novini"
  - "obshuk"
  - "uzvakonennya"
---

**Сьогодні зранку в кабінеті міського голови Ігоря Сапожка працювала слідчо-оперативна група. Озброєні правоохоронці нібито шукали документи, пов’язані із ТОВ «Брігус». Про це розповіли свідки подій, зокрема Ігор Сапожко. У вересні минулого року Броварська міська рада «[узаконила](https://mpz.brovary.org/18-ta-sesiya-brovarskoyi-miskoyi-rady-rishennya-pryjmaye-sformovana-bilshist-hto-proty/)» надбудову по вул. Лісовій, 24, зведену цією компанією.**

Як зазначили очевидці ранкових подій, слідчо-оперативна група навідалася до міськради у повному озброєнні. У її складі були поліцейські спецпризначенці в бронежилетах і з автоматами. Вони заблокували один із кабінетів. Присутнім забороняли пройти задля здійснення відеознімання. Попри це, минулося без сутичок і конфліктів.

Згодом **Ігор Сапожко** вийшов у коридор і розповів про претензії правоохоронців: наразі відкрите кримінальне провадження, пов’язане із кредитуванням **ТОВ «Брігус»** в одному із банків.

Нагадаємо, саме цій компанії у вересні минулого року Броварська міська рада [затвердила](https://mpz.brovary.org/18-ta-sesiya-brovarskoyi-miskoyi-rady-rishennya-pryjmaye-sformovana-bilshist-hto-proty/) проект землеустрою щодо відведення та зміни цільового призначення земельної ділянки по **вул. Лісовій, 24**. За цією адресою був розташований гуртожиток, який ТОВ «Брігус» добудувало та перепрофілювало під квартири. Вже на той час фірма почала будувати другу чергу.

[![](https://mpz.brovary.org/wp-content/uploads/2017/02/Screenshot_31.jpg)](https://mpz.brovary.org/wp-content/uploads/2017/02/Screenshot_31.jpg)

Таким чином Броварська міська рада узаконила будівництво. Як раніше заявляла начальниця земельного відділу **Леся Гудименко**, згідно з проектом генплану ця територія планується під житлову забудову, а поки що погодження проекту землеустрою суперечить Земельному кодексу. Слід зазначити, що раніше Броварська міська рада вже [відмовляла](http://docs.brovary.org/p29989/24.09.2015/1557-58-06) ТОВ «Брігус» у подібних питаннях.

Нагадаємо, що на 18-ту чергову сесію Броварської міськради винесли питання [про відмову](http://brovary-rada.gov.ua/documents/24368.html) ТОВ «Брігус» у затвердженні землеустрою. Однак під час засідання ухвалили зворотнє рішення. Тоді активно виступав за видачу проекту землеустрою депутат від «Самопомочі» **Юрій Скотніков**.

[![](https://mpz.brovary.org/wp-content/uploads/2017/02/skotnikov.jpg)](https://mpz.brovary.org/wp-content/uploads/2017/02/skotnikov.jpg)

Обранець аргументував це потребою вчинити «по-людськи» щодо мешканців незаконної забудови, які через відсутність статусу житла не можуть ні прописатися, ні продати квартиру, ні отримувати тут, у Броварах, пенсію, субсидію тощо.

Слід зазначити, що правоохоронні органи наразі не коментують обшуки у Броварській міській раді. Прес-секретар поліції Київської області **Микола Жукович** зазначив, що слідчо-оперативні дії ймовірно відбуваються в рамках кримінального провадження, відкритого прокуратурою. У прес-службі прокуратури Київської області обіцяли з’ясувати та повідомити обставини справи. Однак протягом дня інформації нашим журналістам так і не надали.
