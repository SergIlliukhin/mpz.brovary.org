---
title: "Азаров піде з політики через свого масажиста?"
date: 2012-10-20
author: 
  username: "pavriz"
  display_name: "Павло Різаненко"
categories: 
  - "kolonka-avtora"
tags: 
  - "azarov"
  - "ratnikov"
  - "fedorenko"
---

![](https://mpz.brovary.org/wp-content/uploads/2012/10/o-00116936-n-00335134.jpg)**Битва за округ №97: легітимність виборів – в інтересах особисто Азарова, оскільки саме по Броварах балотується його особистий протеже. А прем’єр неодноразово заявляв про цілковите гарантування законності і прозорості виборів і принципову зацікавленість влади у беззаперечній легітимності нового складу ВР.**

Проте офіційний кандидат ПР в окрузі, Сергій Федоренко (той самий особистий масажист Миколи Азарова), безнадійно відстає навіть від неофіційного провладного кандидата, «самовисуванця» Дмитра Ратнікова. І їм обом спільно не дотягнути  й близько до мого рівня підтримки виборцями. Саме побоювання втратити внаслідок програшу вільний доступ до ресурсів округу (а це передусім земля столичної околиці) провокує провладних корупціонерів до скандально протизаконних спроб боротьби зі мною.

Якщо раніше застосовувались стримано протизаконні методи (звичне вже залякування, побиття, переслідування, звільнення з роботи, абсурдні судові позови і підробні наклади дискредитаційної агітпродукції), то тепер кампанія дедалі більше схожа на фарс. Театр абсурду: технічний кандидат від влади Хазар Огли обвинувально волає, що Павло Різаненко «не українець!», а автобуси з розповсюджувачами підробних накладів місцевих газет та листівок нібито від опозиційних кандидатів, котрі до того ж вже знялись на мою користь, супроводжують колони міліції та працівники Броварської РДА. «Команди адмінпідтримки» чи не чисельніші від власне агітаторів, буквально за ручку водять тих по округу, не зважаючи на свідків, зйомки, закони й інструкції. Смішно, по-дурному й головне – шкодить власне покровителям провладних страждальців.

Адже їхні попередні «подвиги» вже привернули до округу увагу не тільки міжнародних спостерігачів, але й зарубіжних інформагентств. Саме Бровари європейським журналістам рекомендують вітчизняні аналітики, представники ЗМІ, політики й громадські діячі, аби побачити «справжню дику виборчу кампанію по-українськи». Отже, за перебігом подій, за дотриманням законності і способами порушити закон саме тут слідкуватимуть чи не найретельніше в Україні. Але ж прозорість, демократичність і законність виборів публічно гарантована Прем’єром, а Президент регулярно наголошує на принциповій важливості визнання результатів виборів легітимними міжнародним співтовариством і власними громадянами.

Виходить, мандат масажиста прем’єра сьогодні поставлено на кон проти легітимності парламентських виборів і влади в цілому. Зважаючи на ситуацію, Федоренку і Ратнікову доведеться домагатись визнання виборів по 97-му округу недійсними, бо перемогти спільного кандидата від Об’єднаної опозиції і УДАРу жоден з них не зможе за будь-якого масштабу фальсифікацій. Що означає реальну загрозу реалізації в Броварах мукачівського сценарію дня голосування: із залякуванням та побиттям виборців, масовими бійками, нападами на дільниці, нищенням скриньок та бюлетенів, зникненням машин з протоколами… І все це – на очах враженої публіки: міжнародних спостерігачів та зарубіжних журналістів.

Що для Миколи Азарова означає одне: саме йому доведеться взяти на себе весь негатив кампанії і остаточно залишити владну кар’єру. Отже, в інтересах Миколи Азарова, аби в ході виборів зберігалась бодай видимість законності – якщо він, звичайно, не зібрався терміново виходити на пенсію після публічного засудження за недемократичність виборів.

Або все ж стримати нездоровий ентузіазм своїх підопічних, і дати виборам в Броварах відбутись як належить (хоча значно корисніше для ситуації було би перетворення виборів у нашому скандальному 97 окрузі взагалі на взірцеві для всієї країни і світу). Я та мої партнери по опозиції в будь-якому випадку і організаційно, і юридично підготувалися до забезпечення чесного і законного волевиявлення громадян навіть за найбільш жорсткого сценарію виборів. Тепер лише питання в тому, наскільки раціональним буде рішення Миколи Азарова: до якої міри жорсткій протидії ми муситимемо протистояти, від наскільки небезпечних порушень законності треба буде захищати громадян і їхнє волевиявлення.
