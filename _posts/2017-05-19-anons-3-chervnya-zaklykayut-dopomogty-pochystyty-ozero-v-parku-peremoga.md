---
title: "АНОНС: 3 червня закликають допомогти почистити озеро в парку «Перемога»"
date: 2017-05-19
categories: 
  - "announce"
  - "novyny"
tags: 
  - "anons"
  - "brovary"
  - "vodojma"
  - "volonterstvo"
  - "dajving"
  - "dajver"
  - "dopomoga"
  - "novini"
  - "ochyshhennya"
  - "peremoga"
  - "pribirannya"
  - "smittya"
  - "chyshhennya"
---

**На початку літа волонтери за допомогою спеціального дайверського спорядження планують очистити штучне озеро центрального парку від сміття. Для цього їм необхідні помічники, які працюватимуть лише на поверхні – переноситимуть мішки вибраного з дна непотребу та збиратимуть його довкола озера. Про це [повідомив](https://www.facebook.com/events/786093898221393/) дайвер Володимир у Фейсбуку.**

Нагадаємо, волонтер [оголосив](https://mpz.brovary.org/volonter-dajver-zaklykav-brovarchan-pryyednatysya-ochyshhennya-ozera-u-parku-peremoga/) про можливий екологічний захід ще у березні. Тоді він попросив проголосувати за пропозицію користувачів Фейсбуку. Згодом **Володимир** повідомив дату і час зустрічі. Прибирання відбудеться **3 червня**, початок о **12:00**.

Як зазначив волонтер, він зі своїми друзями-однодумцями багато років бере участь у такій акції, але не у Броварах. Раніше чистили озера у Києві та на Київщині. Вони – дайвери, які працюють на воді із необхідним спорядженням, а також люди, що займаються підводним полюванням.

[![](https://mpz.brovary.org/wp-content/uploads/2017/05/dajvery-ozero-vodojma-soryadzhennya.jpg)](https://mpz.brovary.org/wp-content/uploads/2017/05/dajvery-ozero-vodojma-soryadzhennya.jpg)

Щодо організації чищення водойм, Володимир зазначає: «_Ми беремо з собою на дно мішки з сітки, шукаємо сміття та все що створює забруднення і піднімаємо на поверхню. Люди, які на поверхні, а це усі небайдужі, також беруть мішки в свої «золоті»_ _рученьки та йдуть навколо водойми і шукають теж усіляке сміття. Потім зносять його на одне вказане місце. Далі адміністрація міста надає транспорт і працівники завантажують все те добро, яке ми зібрали, та везуть на звалище. І все оце і є участь в Міжнародній акції по очищенню навколишньої водойми. І зрештою всі раді що ми разом прибрали нашу природу. За це все всім учасникам буде винагорода: дітям цукерки, дорослим квас та напої.»_
