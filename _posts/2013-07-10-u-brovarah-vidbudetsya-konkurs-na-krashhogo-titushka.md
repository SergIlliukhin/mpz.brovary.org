---
title: "У п'ятницю в Броварах відбудеться конкурс на кращого «тітушка»"
date: 2013-07-10
categories: 
  - "announce"
tags: 
  - "vibir-redaktsiyi"
  - "novini"
---

**[![gopniki5](https://mpz.brovary.org/wp-content/uploads/2013/07/gopniki5.jpg)](https://mpz.brovary.org/wp-content/uploads/2013/07/gopniki5.jpg)Під стінами суду, де розглядатиметься справа броварського «тітушка», місцеві активісти проведуть конкурс серед присутніх на здобуття «чорного поясу Вадіка Румина». Про це повідомляють організатори акції, броварський осередок партії УДАР.** 

Акція розпочнеться цієї п’ятниці, 12 липня о 13:20 під стінами броварського суду (вул. Воззєднання, 1), де в цей час розглядатиметься справа [**Сергія Стягова**](https://mpz.brovary.org/napadnika-na-andriya-kachora-spiymali-u-parku-zavdyaki-pilnosti-brovarchan-video/) – учасника [провокацій 25 травня в місцевому парку «Перемога».](https://mpz.brovary.org/krivavi-sutichki-vidbulis-u-brovarah-mizh-meshkantsyami-ta-zabudovnikami-tsentralnogo-parku/) Під час подій у парку «бойовик» Стягов навмисно завдав удару в обличчя журналісту **Андрію Качору**, від чого той втратив свідомість, отримав струс мозку та черепно-мозкову травму.

Безпосередньо перед судовим засіданням відбудеться конкурс на визначення найсильнішого «удару по пресі» на призи «Вадіка Румина». Кожен охочий зможе спробувати себе в ролі «тітушка» та  «на ґрунті раптово виниклої особистої неприязні» завдати удару по «пресі та свободі слова». Присутні «судді» визначать – по якій статті кримінального кодексу оцінювати найкращі удари. Переможець отримає головний приз турніру – пояс «тітушка».

Нагадаємо, напад «бойовика» на кореспондента відбувся безпосередньо перед присутніми у парку міліціонерами та був зафіксований знімальними групами центральних телеканалів. Утім Стягова правоохоронці на місці скоєного затримувати відмовились, а зрештою [звинуватили по максимально «м’якій» статті:](https://mpz.brovary.org/za-pobittya-zhurnalista-kachora-retsidivista-styagova-mozhut-lishe-oshtrafuvati/) «нанесення легких тілесних ушкоджень».

<iframe src="//www.youtube.com/embed/vViSfB1i38k" height="315" width="420" allowfullscreen frameborder="0"></iframe>

Місцева міліція та прокуратура не помітили в діях «бойовика» ні перешкоджання журналістській діяльності, ні навіть ознак хуліганства, а вирішили, що спортсмен вдарив журналіста [«на ґрунті раптово виниклих неприязних відносин»](https://mpz.brovary.org/slidchiy-boyovik-styagov-vdariv-zhurnalista-cherez-osobistu-nepriyazn/). В результаті Стягов – до цього не знайомий з постраждалим журналістом, зате [раніше двічі судимий за розбій та крадіжку](https://mpz.brovary.org/brovarskiy-titushko-viyavivsya-dvichi-sudimim-retsidivistom/) \- може відбутись лише штрафом. Місцеві активісти пов’язують дану ситуацію з впливовістю батьків Сергія Стягова, які мають зв’язки в обласному управлінні ДСО та апараті Верховної Ради.

Деталі:

Андрій Качор [(068 125 30 81](tel:%28068%C2%A0125%2030%2081))
