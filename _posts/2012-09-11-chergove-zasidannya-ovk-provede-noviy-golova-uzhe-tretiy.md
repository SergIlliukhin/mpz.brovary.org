---
title: "Сьогодні засідання броварської ОВК проведе вкотре оновлений голова - Максим Ситєнков"
date: 2012-09-11
author: 
  username: "pravoZnaty"
  display_name: "Маєш право знати"
tags: 
  - "vibir-redaktsiyi"
  - "vibori-2012"
  - "golova-ovk"
  - "zasidannya-ovk"
  - "kovbasa"
  - "matsanyuk"
  - "novini"
  - "ovk"
  - "okruzhna-viborcha-komisiya"
  - "sityenkov"
---

[![](https://mpz.brovary.org/wp-content/uploads/2012/09/Maksim-Sitenkov.jpg "Максим Ситенков")](https://mpz.brovary.org/wp-content/uploads/2012/09/Maksim-Sitenkov.jpg)7 вересня постанової ЦВК № 817 припинено повноваження [голови](https://mpz.brovary.org/u-skladi-brovarskoyi-okruzhnoyi-viborchoyi-komisiyi-shist-zamin-ta-noviy-golova/ "У складі броварської окружної виборчої комісії шість замін та новий голова") окружної виборчої комісії по одномандатному округу №97 **Мацанюка Романа Вікторовича**. Замість нього головою окружної виборчої комісії призначено **Ситєнкова Максима Миколайович**, 1975 року народження. Зміну здійснено за поданням Всеукраїнської політичної партії "Братство", яка отримала квоту на посаду голови комісії у 97 виборчому окрузі.

Згідно з інформацією, оприлюдненою на [сайті ЦВК](http://www.cvk.gov.ua/pls/vnd2012/wp144?pt001f01=900&pf7171=34), новий голова комісії тимчасово не працює, має вищу освіту, володіє державною мовою, а також має чималий досвід роботи у виборчих комісія: член ТВК у 2006 році, голова ДВК у 1999 році, заступник голови ТВК у 2006 році, член ОВК у 2007 році. Також на [сайті](http://www.minjust.gov.ua/parties "МінЮст") Міністерства юстиції України Максим Ситєнков вказаний як голова Броварської районної партійної організації Аграрної партії України. Протягом 2012 року Максим Ситєнков також був активним учасником виборчих баталій на Київщині: на виборах у Вишневому він працював юристом територіальної виборчої комісії, а на виборах міського голови в Обухові був представником кандидата від Партії регіонів.

Своє перше засідання новопризначений голова проведе уже сьогодні, **11 вересня,** об **11:30**. Про це "Маєш право знати" повідомила заступник голови комісії **Ковбаса Клавдія Семенівна**, однак при цьому вона зазначила, що скликання даного засідання є нелигітимним, оскільки старий голова згідно з постановою ЦВК припинив свої повноваження, а новий голова ще не прийняв присяги, тобто у повноваження не вступив, а тому скликати засідання може лише заступник голови, однак пані Ковбаса ніяких засідань на вівторок не скликала і доручень готувати документи на це засідання нікому не давала.

> Нагадаємо, що починаючи з 30 липня, «Маєш право знати» проводить [громадський моніторинг за всіма етапами виборчої кампанії у виборчому окрузі №97](https://mpz.brovary.org/tag/vibori-2012/), до якого входять міста Бровари та Березань, смт Баришівка, частина Броварського та Баришівський райони. У фокусі нашої уваги – висування кандидатів у народні депутати, процес реєстрації кандидатів, передвиборча агітація, робота виборчих комісій, день голосування, підрахунок голосів та оприлюднення результатів виборів.
