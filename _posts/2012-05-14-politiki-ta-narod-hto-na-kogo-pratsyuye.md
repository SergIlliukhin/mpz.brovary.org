---
title: "Політики та народ: Хто на кого працює?"
date: 2012-05-14
author: 
  username: "SergIlliukhin"
  display_name: "Сергій Іллюхін"
categories: 
  - "kolonka-avtora"
tags: 
  - "vibori"
  - "demokratichniy-alyans"
  - "partiya"
  - "finansuvannya"
---

Повідомлення про підкуп виборців останнім часом лунають з усіх куточків України. На жаль, більшість людей звикли до такого стану справ і сприймають це як належне.

Та й дійсно: чому дивуватися? Зазвичай люди йдуть у політику, щоб заробляти гроші, дуже і дуже немалі гроші. Потрібно і себе не забути, і холопам час від часу копійчину дати - щоб пана не забували. ["Ти - бидло"](http://blogs.pravda.com.ua/authors/leschenko/4fa6a18d8ea18/page_3/ "УП") - пише у своїй публікації журналіст "УП" Сергій Лещенко, розкриваючи такою простою і короткою фразою сутність наших із кандидатами відносин: гречка, чай, цукерки - дешево та сердито, все, що потрібно бабусям, аби у пориві вдячності проголосувати за "правильного" кандидата.

Звідки ж беруться у партій гроші для таких підкупів, для білбордів, які заполонили країну та для окупації телевізійних каналів? Тимошенко, Янукович, Яценюк, Кличко, Королевська - звідки гроші? А відповідь дуже проста - у таких партій може бути кілька джерел фінансування, зокрема, продаж місць у виборчих списках та фінансування партії громадянами.

Якщо з продажем місць у списках все зрозуміло: заплатив - потрапив до Ради, то з фінансуванням громадянами все складніше. Зазвичай партії фінансуються вузьким колом осіб, які вкладають гроші у "своїх" людей в парламенті. Від виборів до виборів ми ходимо по замкнутому колу: не важливо, за кого проголосуємо - країною керує купка олігархів, яка опікується власними фінансовими інтересами.

Я бачу єдиний спосіб розірвати це коло - прихід до влади партій, які не фінансуються олігархами. На перший погляд, немає нічого складного, але не так все просто, як здається. Створити партію - не проблема, а от взяти участь у виборах - зась. Тут наші депутати дуже добре перестрахувалися - для участі у виборах політична сила повинна зробити внесок близько **2,4 млн.грн.** Чи багато Ви знаєте чесних та незадіяних у корупційних схемах людей, які мають такі гроші?

Ось і виходить: якщо чесний - то не маєш доступу в Раду, а якщо готовий продатися олігархам - ласкаво просимо у лави регіоналів або опозиціонерів! Будь "активістом", не чіпай "серйозних дядьок" - і будеш працювати кнопкодавом, заробляти дуже непогані гроші та зверхньо дивитися на "лохів", які віддали за тебе свій голос, спокусившись гречаним подарунком.

МИ так не хочемо і віримо, що разом можна зібрати такі кошти і разом можна прийти до влади - без мільйонів, без олігархів, без продажних місць у списках та з незаплямованим сумлінням. Все, що потрібно, для перемоги - довіра громадян, які готові підтримати незалежну партію.

<iframe src="http://www.youtube.com/embed/GxUGSDzPWRQ" frameborder="0" width="480" height="360"></iframe>

Я не хочу, щоб на цих виборах МЕНЕ знову змусили обирати між олігархами, які зараз при владі та олігархами, які були при владі 5 років тому. Я не хочу, щоб політики працювали виключно на задоволення власних інтересів. Я хочу, щоб політики працювали на мене, тому я підтримую команду "[Демократичного альянсу](http://dem-alliance.org/ "Демократичний Альянс")".

Я знаю, що основні критерії відбору до цієї партії - чесність, порядність та непричетність до корупційних дій. Я радий, що проходжу по цим критеріям, пишаюся тим, що маю честь бути частиною команди "Демократичного альянсу" і вдячний моїм колегам за довіру, яку мені висловили, обравши головою Київської обласної організації партії.

**У Броварах нас дуже мало, але якщо Ви готові стати частиною команди "Демократичного альянсу", якщо Ви порядні і не займали корупційно-небезпечних посад у органах влади, ми будемо раді бачити Вас у своїх лавах. Вік, освіта, матеріальне становище не мають жодного значення.** **Головне - це бажання боротися зі свавіллям та корупцією у нашому місті, області, країні!**

_**Сергій Іллюхін**,_ _активіст "Маєш Право Знати",_ _голова Київської обласної організації політичної партії "Демократичний Альянс"_

_ред. **Ольга Іллюхіна**_
