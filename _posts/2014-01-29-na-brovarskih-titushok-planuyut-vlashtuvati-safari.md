---
title: "На броварських «тітушок» планують влаштувати «сафарі»?"
date: 2014-01-29
author: 
  username: "kachor"
  display_name: "Андрій Качор"
tags: 
  - "brovary"
  - "brovari-vstavay"
  - "vibir-redaktsiyi"
  - "maydan"
  - "novini"
  - "polyuvannya"
  - "safari"
  - "titushki"
  - "ultras"
coverImage: "wp-content/uploads/2014/01/detail_8d01dd6cb2f9103dd0cfc544aae2d3df.jpg"
---

**[![0gWJj7qO6rA](https://mpz.brovary.org/wp-content/uploads/2014/01/0gWJj7qO6rA.jpg)](https://mpz.brovary.org/wp-content/uploads/2014/01/0gWJj7qO6rA.jpg)У соціальній мережі «Вконтакте» з'явилась група [«Сафарі на тітушок Бровари»](https://vk.com/safari_brovary). Метою створення такої групи її автори називають збір інформації про місцевих найманців влади на провладні мітинги та організаторів провокацій проти протестних акцій – т.зв. «тітушок».**

Групу було створено вчора, 28 січня. Як повідомляють її автори на умовах анонімності, така ідея виникла у зв’язку з [подіями 27 січня](https://mpz.brovary.org/brovarchanam-vdalos-u-mirniy-sposib-vignati-titushok-z-miskradi-foto-video/) під стінами Броварської райдержадміністрації, коли група «тітушок» була виявлена в актовій залі РДА разом з кільком десятками бійців спецпідрозділу «Беркут». У результаті переговорів з міліцією цих найманців вдалося [вивести з приміщення через «коридор ганьби»](https://mpz.brovary.org/brovarchanam-vdalos-u-mirniy-sposib-vignati-titushok-z-miskradi-foto-video/), а їхні фотографії з'явились у соціальних мережах вже за кілька годин по закінченні акції. Наразі відомо, що більшість "тітушок" вже вдалося ідентифікувати.

Зазначимо, що під час мітингу 27 січня представники броварських футбольних ультраc «натякали» тітушкам, котрі засіли в приміщенні РДА, про можливе на них «полювання». Під вікнами адмінбудівлі, звідки «тітушки» спостерігали за протестувальниками, ультрас залишили напис «Тітушки, ми вас любимо. FBF. Сафарі».

[![gt0JXjPY3KI](https://mpz.brovary.org/wp-content/uploads/2014/01/gt0JXjPY3KI1.jpg)](https://mpz.brovary.org/wp-content/uploads/2014/01/gt0JXjPY3KI1.jpg)

Як відомо, один з «тітушок», задіяний в акції 27 січня, **Олександр Даценко** вже наступного дня, під час чергового мітингу під стінами міськвиконкому, вийшов до людей та [публічно розкаявся](https://mpz.brovary.org/brovarskiy-titushka-pokayavsya-pered-lyudmi-ta-zapevniv-shho-vin-z-narodom-video/) за своє рішення брати участь в провокаціях влади. Даценко заявив, що його ввів в оману та використав **Юрій Лісовський** – один з організаторів «тітушок». У той же час сам Лісовський на своїй сторінці Вконтакте [опублікував](https://vk.com/video59489159_167312919?list=8918a616d77b963938) власне відеозвернення, де зазначає, що він – не найманець, а ідейний прихильник режиму Януковича.
