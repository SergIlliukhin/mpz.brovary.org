---
title: "Будівельні аферисти продають у Броварах кімнати власних приватних будинків як квартири"
date: 2012-07-06
author: 
  username: "serzhov"
  display_name: "Сергій Севрук"
categories: 
  - "rozsliduvannya"
tags: 
  - "igor-serpokrilov"
  - "brovary"
  - "brovaryi"
  - "budivelna-afera"
  - "vibir-redaktsiyi"
  - "zabudova"
  - "kashirina"
  - "kashirina-15"
  - "serpokrilova"
coverImage: "wp-content/uploads/2012/07/kashirina.jpg"
---

[![](https://mpz.brovary.org/wp-content/uploads/2012/07/kashirina.jpg "каширіна")](https://mpz.brovary.org/wp-content/uploads/2012/07/kashirina.jpg)Нещодавно до редакції «Маєш право знати» звернулась жінка, яка понад рік тому придбала квартиру у невеличкому 4-поверховому будинку у мальовничому та тихому районі Броварів, який місцеві називають «за княжицьким переїздом». Довкола – лише лісосмуга та приватні будинки, тобто спокій та затишок мали б бути гарантовані. Однак з розповіді цієї пані про те, що з нею, її дочкою та ще кількома родинами, які оселились у цьому будинку, коїлось протягом останніх півроку, стало зрозуміло, що про справжній спокій та затишок ці люди могли лише мріяти…

**Кімнати у якості квартир**

Зоною справжнього лиха та знущань для кількох родин став приватний будинок громадянки **Серпокрилової В. Д.** (розпорядником якого, як стверджують мешканці, є її чоловік Ігор), розташований по **вул. Каширіна, 15**, який винахідливі власники вирішили збудувати як приватний, а потім розпродати у ньому кімнати (згідно проекту) як квартири (по факту). У результаті покупці квартир оселились у «вітальні», «дитячій кімнаті», «більярдній» тощо, щоправда, ні сном ні духом про це не відаючи, оскільки навіть у договорах, які вони підписували з продавцем, це були квартири з нумерацією…

І хто знає, скільки б ще часу інвесторів у будівництво таких «квартир» водили за носа, якби до їх рук не потрапило роз’яснення виконкому Броварської міської ради, в якому було чітко сказано, що ФОП Серпокрилова В. Д. не володіє правом на укладання угод купівлі-продажу квартир в житловому будинку, а отже, всі угоди, пов’язані з цим житловим будинком, є нікчемними і відповідно вважаються недійсними, оскільки будівництво вищевказаною особою на земельній ділянці супроводжується документами «для прийняття його в експлуатацію як індивідуального, а не багатоквартирного». Тобто юридично цей будинок є індивідуальною житловою забудовою і статусу «багатоквартирного» не має, хоча по факту є саме багатоквартирним будинком (у дитячих, більярдних і т.д. є окремі кухні, санвузли тощо).

[![](https://mpz.brovary.org/wp-content/uploads/2012/07/Vidpovid-vid-meriyi.jpg "Відповідь від мерії")](https://mpz.brovary.org/wp-content/uploads/2012/07/Vidpovid-vid-meriyi.jpg)[![](https://mpz.brovary.org/wp-content/uploads/2012/07/Vidpovid-vid-meriyi-2.jpg "Відповідь від мерії 2")](https://mpz.brovary.org/wp-content/uploads/2012/07/Vidpovid-vid-meriyi-2.jpg)

Згідно з укладеними попередніми договорами купівлі-продажу квартир злощасний будинок на Каширина, 15, мав бути введений в експлуатацію до 20 серпня 2011 року, проте, звісно, цього у вказаний термін не сталось. Що й не дивно, адже жоден архбудконтроль не визнає «індивідуальним житловим» такий будинок.

**«На пташиних правах»**

Та щоб наївні вкладники не бунтували через порушення термінів, у майже збудованому будинку їм дозволили робити ремонт та селитися. Майбутні сусіди навіть уявити собі не могли, які «сюрпризи» та поневіряння підготувала їм родина Серпокрилових, яка впустила їх пожити… у свій приватний будинок, однак це з’ясується лише згодом.

Ще під час проведення ремонтів у своїх «квартирах» власники помітили низку будівельних недоліків та недопрацювань, але кого цим зараз здивуєш, тому й вони не сильно переймались та самотужки і за власний кошт довели свої помешкання до ладу. Справжні проблеми почалися взимку, коли 4-поверховий будинок з двадцатьма «кімнатами» потрібно було обігрівати за рахунок електрики (будинок не газифікований). Зрозуміло, що напруга в електромережі розрахована на одну сім’ю і аж ніяк не на двадцять, то ж почались постійні перебої в електропостачанні, у сильні морози температура у «квартирах» досягала 4-6 градусів за Цельсієм. Крім того, були постійні проблеми з водою, водопостачання здійснювалось по графіку. При всьому цьому за електрику та воду мешканців змушували сплачувати… «безповоротну фінансову допомогу», адже жодних законних підстав стягувати плату за комунальні послуги в будинку, що не зданий в експлуатацію, не було.

**Обережно, будинки-фантоми!**

Важливо сказати, що за такою ж схемою і тим же «забудовником» зведено ще кілька будинків у Броварах: по **вул. Княжицькій, 39 та 41**. Крім цього, вже збудовано фундаменти ще для двох подібних будинків. І хоча влада міста каже про те, що ввести в експлуатацію такі будинки наразі неможливо, а Інспекція державного архітектурно-будівельного контролю в Київській області звернулася до суду для знесення будинку-фантому по вул. Каширіна, 15 як такого, що збудовано без проектної та дозвільної документації, будівництво та продаж «омріяних» квадратних метрів родини Серпокрилових продовжується. Привабливі пропозиції такого доступного (і такого небезпечного) житла у Броварах і досі можна побачити в мережі інтернет.

[![](https://mpz.brovary.org/wp-content/uploads/2012/07/Kashirina-15-prodazh-2.jpg "Каширіна 15 продаж 2")](https://mpz.brovary.org/wp-content/uploads/2012/07/Kashirina-15-prodazh-2.jpg)[![](https://mpz.brovary.org/wp-content/uploads/2012/07/Kashirina-15-prodazh.jpg "Каширіна 15 продаж")](https://mpz.brovary.org/wp-content/uploads/2012/07/Kashirina-15-prodazh.jpg)

**Незгодних викидають на вулицю**

Дізнавшись про обман, покупці «пседоквартир» подали до суду з проханням розірвати угоди, повернути сплачені кошти, а також компенсувати витрати на ремонтні роботи. Обурені такою поведінкою «інвесторів» свого приватного будинку, яким було «люб’язно дозволено» пожити у ньому, родина Серпокрилових вирішила застосувати санкції. Незадоволеним власникам «кімнат» вимикали то світло, то воду, при цьому вимагаючи справної сплати за «комунальні послуги». Та це на мешканців, загартованих зимовими поневіряннями, вже не діяло. І тоді «будівельна родина» вдалась до ще більш рішучих та безкопромісних дій…

Одного дня, повернувшись увечері з роботи, незгодні мешканці не змогли потрапити до своїх осель: охоронці просто не впустили їх до будинку й попередили, що всі замки у дверях змінено, та не дозволили забрати навіть найнеобхідніші речі: гроші, документи, одяг. Люди просто опинилися на вулиці… та викликали міліцію. Однак правоохоронці, які прибули на місце подій, лиш розводили руками, мовляв, ми не можемо нічим допомогти, це приватна власність…

**Медіарезонанс та виселення**

Влада та правоохоронні органи міста заметушилися лише тоді, коли на території садиби громадянки Серпокрилової В. Д. з’явилися об’єктиви «5 каналу», «Інтеру», «24» та «НТН». Того дня вся Україна дізналася про будівельну аферу в Броварах, а мешканці змогли хоча б ненадовго потрапити до своїх квартир, проте не всі…

**Сюжет на телеканалі "24"**

<iframe src="https://www.youtube.com/embed/qjVMa6j8Wo0" height="315" width="420" frameborder="0"></iframe>

**Cюжет на телеканалі "Інтер" у березні 2012 року - початок історії**

<iframe src="https://www.youtube.com/embed/sWSwaCF30gI" height="315" width="420" frameborder="0"></iframe>

**Cюжет на телеканалі "Інтер" у червні 2012 року - продовження історії**

<iframe src="https://www.youtube.com/embed/YWUjbPXgKyE" height="315" width="420" frameborder="0"></iframe>

Сюжети на "**5 каналі**" та "**НТН**" можете переглянути за наступними посиланнями: "[Квартирний скандал у Броварах на Київщині](https://5.ua/newsline/184/0/92254/)" та "[Застройщик обманул инвесторов на Киевщине](http://ntn.ua/ru/video/news/2012/06/21/7296)".

Одній родині так і не вдалось потрапити до свого помешкання ані у день приїзду преси, ані наступного дня. Їхню квартиру «опечатали», і так вона простояла майже тиждень, допоки Серпокрилови не дали припис – «звільнити квартиру за 3 дні», інакше «справжні» власники самі зберуть та викинуть їхні речі на вулицю. І минулого тижня родина з 7-річною дитиною була змушена залишити цей горе-будинок…

[![](https://mpz.brovary.org/wp-content/uploads/2012/07/Pripis-pro-viselennya--.jpg "Припис про виселення")](https://mpz.brovary.org/wp-content/uploads/2012/07/Pripis-pro-viselennya--.jpg)

Наразі обмануті мешканці оббивають пороги владних структур у пошуках правди та захисту своїх прав. Вже подано скаргу на дії та бездіяльність правоохоронних органів в Броварську міськрайонну прокуратуру, подано заяву до Генпрокуратури, з проханням допомогти звернулись до Президента. Та владні інстанції не поспішають допомагати і втручатись у цю ситуацію, фактично залишаючи людей сам-на-сам зі своєю проблемою та свавіллям «забудовника».

> «Маєш право знати» стежитиме за розвитком подій на Каширіна, 15 та проведе власне розслідування з метою з’ясувати: як же так сталося, що Серпокрилови звели вже три будинки і планують ще два, про цю будівельну аферу вийшло вже 5 відеосюжетів на центральних телеканалах, але ані прокуратура, ані міліція, ані місцева влада та інші державні установи нічого не роблять. Разом з експертами у галузі будівництва, нотаріальної справи та іншими фахівцями ми спробуємо розібратись, хто і що повинен був зробити у даній ситуації, щоб її не допустити від самого початку, а також дамо корисні поради потенційним покупцям житла, на що потрібно звертати увагу та які документи вимагати, щоб не потрапити у подібну аферу.
