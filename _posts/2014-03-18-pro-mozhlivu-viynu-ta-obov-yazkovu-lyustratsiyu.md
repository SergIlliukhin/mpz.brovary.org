---
title: "Про можливу війну та обов’язкову люстрацію"
date: 2014-03-18
author: 
  username: "kachor"
  display_name: "Андрій Качор"
categories: 
  - "kolonka-avtora"
tags: 
  - "lyustratsiya"
---

**[![1899987_4015171754203_1351301395_n](https://mpz.brovary.org/wp-content/uploads/2014/03/1899987_4015171754203_1351301395_n.jpg)](https://mpz.brovary.org/wp-content/uploads/2014/03/1899987_4015171754203_1351301395_n.jpg)У броварчан, котрі стежать за розвитком суспільно-політичної кризи в місті, на сьогодні є кілька новин. При чому хороших – більше, ніж поганих. З хорошої і почнемо.**

Ворог з північного сходу поки не наближається до кордонів Броварщини. Підступи до Броварів з боку Чернігова вже сьогодні укріплюються блок-постами, де саме - не повідомлятиму на прохання Міноборони, яке **просить всіх українців не розповсюджувати інформацію про пересування наших військ та їхні точні місця перебування ні в Мережі, ні в інший спосіб.** Щоправда, Сапожко повідомив, що є інформація про можливий проїзд через Бровари груп російських екстремістів. Однак броварська самооборона як і всі місцеві патріоти обіцяють «гарячу» зустріч цим «колорадським жукам» . Військомат працює в режимі часткової мобілізації, броварська самооборона щодня проводить вишколи і навчання добровольців – запис на такі вишколи постійно проводиться в Штабі самооборони на Незалежності, 2 та за телефоном **0630416251**. Сьогодні Народна Рада намагається встановити системний контакт з військовим комісаром, аби виробити перелік практичних рекомендацій для броварчан на предмет поведінки мешканців в умовах можливого вторгнення російських військ на територію міста чи області.

Погана новина: Сапожко досі намертво тримається за мерське крісло і полишати його добровільно наміру не має. «М’яких» юридичних способів змусити його піти у відставку більше не лишилося. Відтак Народна Рада пішла єдиним правильним – як на мене – шляхом, і передала масив інформації щодо злочинних дій Ігоря Сапожка на посаді міського голови безпосередньо до прокуратури. А заразом – і [новопризначеному голові КОДА **Володимиру Шандрі**](https://mpz.brovary.org/narodna-rada-rozpovila-zastupniku-gubernatora-kiyivshhini-chomu-sapozhko-maye-piti-u-vidstavku/). Сподіваємось, що нова влада матиме політичну волю допомогти броварчанам позбутися мера-регіонала в цілком законний спосіб.

> Ці заяви про злочини, з якими можна ознайомитись [за посиланням](https://mpz.brovary.org/zayavi-pro-zlochini-igorya-sapozhka-fotokopiyi/), публікуються вперше і нещодавно направлені до Київської обласної прокуратури. Наші читачі можуть ознайомитись з деталями найбільш кричущих земельних оборудок міської влади, через які **Бровари загалом втратило понад 120 гектарів землі або близько 275 мільйонів гривень**, що їх можна було би виручити з продажу цих земельних ділянок.

Ще одна гарна новина: у зв’язку з фактичним самоусуненням міських депутатів від виконання своїх обов’язків (нагадаю, що сесія міської ради не збирається вже майже два місяці), народний депутат від нашого округу **Павло Різаненко** [зареєстрував](https://mpz.brovary.org/dnyami-parlament-mozhe-priznachiti-dostrokovi-vibori-brovarskoyi-miskradi/) в парламенті постанову про дострокові вибори броварської міської ради. Таким чином, якщо все буде благо, вибори міських депутатів можуть відбутися вже 25 травня. Відтепер питання часткового перезавантаження влади в руках Верховної Ради України. Голосування по постанові може відбутися вже в найближчі дні.

Тож перший етап роботи Броварської Народної Ради по усуненню з посад головних броварських «покращувачів» наразі можна вважати завершеним. Далі естафету мають перейняти парламентарі та правоохоронні органи, звісно, під пильним контролем громадськості.

Відтак, хоча б тимчасово стабілізувавши ситуацію в міській владі, Народна Рада, вочевидь, візьметься за напрямки, які досі простоювали через баталії з командою Сапожка. Йдеться передусім про Люстраційний та Антикорупційний напрямки.

На найближчому засідання Люстраційного напрямку (комітету), який, маю надію, збереться вже днями, я ініціюватиму поетапний механізм, згідно з яким Народна Рада має розпочати процес громадської люстрації у Броварах. В цьому випадку не йдеться про люстрацію як законодавчий процес – це знову ж таки прерогатива парламенту, який має прийняти відповідний нормативно-правовий акт. Але нашим завданням має стати виявлення, ідентифікація, і, якщо хочете – «інвентаризація» всіх тих, хто так чи інакше підтримував злочинний режим Януковича в Броварах, а значить більшою чи меншою мірою розділяє з ним відповідальність за пролиту кров на Майдані. Проміжним результатом такої роботи має стати максимально публічне оприлюднення переліку цих осіб із зазначенням їхньої ролі в злочинній системі Януковича, зокрема - в її «броварському сегменті».

Головною ж метою цього процесу має стати притягнення політиків, що підтримували режим Януковича до **політичної відповідальності,**  а посадовців, котрі здійснювали на цій ниві злочини – до **відповідальності юридичної.** Як наслідок, ці люди мають стати суспільними вигнанцями і назавжди зникнути з небосхилу броварського політикуму, а також полишити будь-які думки про продовження державної служби. Окремою темою має стати очищення від корупційних схем та їхніх авторів, адже саме корупція є наріжним каменем всього зла у будь-якій владі.

Все це – необхідний процес очищення, який обов’язково має пройти місто та країна, якщо наша мета – перезавантаження влади та створення, нової,  ефективної та справедливої системи стосунків між владою та громадою.Очевидно, що без люстрації посадовців, котрі свого часу підтримували режим кривавого диктатора та створили корупційну гідру, таку систему не збудувати.

Логічно, якщо люстраційний список розпочнеться з верхівки броварської владної машини, а фактично – зі стовпів режиму, на які опирався Янукович в Броварах. Йдеться про керівництво силових структур (передусім прокуратуру, міліцію та податкову), судову гілку, котра фабрикувала кримінальні справи проти громадських активістів по політичним мотивам, виконавчі структури органів місцевого самоврядування, які брали участь в організації «антимайданів» за рахунок примусового звозу на Київ підконтрольних їм працівників бюджетної сфери.  І звичайно в авангарді нашої уваги - верхівка місцевої влади: міський голова, його заступники, а також – депутати броварської міської ради.

Сьогодні більшість з них вже познімали з себе біло-сині шалики та позбулися прапорів із символікою ПР: навіть на сайті Броварської міської ради депутати-регіонали [записані як «позапартійні»](http://brovary-rada.gov.ua/deputaty). Але не даремно громадський актив броварчан наполегливо працював усі ці роки, боровся режимом і в процесі цієї боротьби накопичив масу інформаційних матеріалів. Ця інформація не дозволить жодному з тих, хто так чи інакше політично чи практично підтримував режим, ще й використовуючи при цьому адмінресурс, уникнути відповідальності.

> Це відео було створено Громадянською кампанією «Наступ» ще напередодні парламентських виборів 2012 року, проте своєї актуальності воно не втратило й досі. Звісно, дати на ньому застарілі, та й окремі фігуранти вже зникли з громадсько-політичного небосхилу міста. Однак одіозні **Сапожко, Федоренко, Хартанович** (останній вже у відставці) досі на слуху.
> 
> <iframe src="//www.youtube.com/embed/LC5TnWeadtA" height="360" width="640" allowfullscreen frameborder="0"></iframe>

Сьогодні робота Люстраційного комітету, на мою думку, має початись зі **створення переліку** перших осіб режиму Януковича в Броварах, **систематизації фактажу** про їхні дії на користь режиму та **оперативне оприлюднення** цієї першої частини люстрацій них списків. Для цього найпевніше потрібно буде створити окремий інформаційний ресурс, однак на перших порах, сподіваюсь, «Маєш право знати» надасть свою технічну платформу для важливих публікацій Люстраційного комітету Народної Ради.

Проте найважливішим сьогодні є **розробка «люстраційних критеріїв»**: тобто переліку «гріхів», за які той чи інший посадовець чи політик має бути внесений в люстраційний список. Це – головне концептуальне завдання, яке сьогодні має вирішити Броварська Народна Рада. В цьому питанні, а також в багатьох інших, що стосуються алгоритму діяльності люстраційних комітетів по всій країні ми **маємо тісно співпрацювати зі всеукраїнським Люстраційним комітетом**, який сьогодні очолив Єгор Соболєв.

Окрім цього, вся Броварська Народна Рада повинна розширити свою діяльність, нарешті звернувши свою увагу не лише на політичних поплічників режиму Януковича, а й на тих, котрі займали не менш впливові посади – як то **керівник місцевої прокуратури та броварський міжрайонний прокурор** – ці фігури досі чомусь перебували поза нашою увагою. Це недопрацювання потрібно терміново виправити – наразі планується низка заходів саме з приводу цих питань.

>  Проте ми маємо розуміти, що цими справами ми зможемо зайнятись виключно у тому випадку, якщо Росія відмовиться від агресивних намірів щодо України. В іншому разі всі ми займатимемось «люстрацією» іншого контингенту – російських солдат. Щоправда, така люстрація відбуватиметься дещо в іншій формі: переважно крізь приціл автомата.

У разі, якщо ситуація в країні не перетвориться на військову, про час та місце засідання Люстраційного комітету Броварської Народної Ради буде повідомлено окремо.
