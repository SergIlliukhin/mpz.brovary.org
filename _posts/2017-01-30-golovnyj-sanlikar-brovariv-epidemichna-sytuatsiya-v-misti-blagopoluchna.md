---
title: "Головний санлікар Броварів: \"Епідемічна ситуація в місті — благополучна\""
date: 2017-01-30
categories: 
  - "brovary"
  - "novyny"
tags: 
  - "brovary"
  - "vibir-redaktsiyi"
  - "vykonkom"
  - "gepatyt"
  - "gogoliv"
  - "gryp"
  - "novini"
  - "operatyvna-narada"
  - "prokopenko"
  - "ses"
  - "hvoroba-lajma"
---

**Про відсутність спалахів інфекцій та згасання епідемії грипу в Броварах сьогодні на оперативній нараді у міського голови заявив головний санлікар міста Віталій Прокопенко.**

Відповідно до звіту **Віталія Прокопенка**, завідуючого Броварського районного відділу лабораторних досліджень ДУ Київського ОЛЦД СЕСУ, за минулий тиждень у Броварах жодного спалаху інфекцій в організованих колективах чи пов'язаних із громадським харчуванням зафіксовано не було. Епідемія грипу серед броварчан згасає (кількість хворих на грип дітей знизилася з **314** до **303** осіб, а госпіталізованих мешканців — із **17** до **11**), натомість на **30%** виросла кількість хворої малечі в приміських зонах.

[![](https://mpz.brovary.org/wp-content/uploads/2017/01/Vitalij-Prokopenko.jpg)](https://mpz.brovary.org/wp-content/uploads/2017/01/Vitalij-Prokopenko.jpg)

Минулого тижня було зафіксовано **1** випадок вірусного гепатиту А. _"На жаль, у місті трапляються випадки захворювання й на гепатити B та C, які є значно серйознішими. Адже той, хто ними перехворів, може лишитися носієм вірусу. Ця вірусна інфекція може поширюватися при маніпуляціях медичних , а також при наданні косметичних послуг: тату, пірсинг і так далі", —_ наголошує Віталій Прокопенко.

**4** випадки шлункових захворювань було зафіксовано в Броварських школах №2, 3, 8 та 10. Як показало розслідування, вони не пов'язані з харчуванням у закладах. Керівництву шкіл було надано інструкції щодо подальшого запобігання спалахів шлункових інфекцій.

Серед **15** звернень щодо повітряно-крапельних інфекцій протягом минулого тижня, **1** була щодо туберкульозу, однак незаразної "закритої" форми.

Окрім цього, було зафіксовано **1** випадок хвороби Лайма третьої стадії, тобто через півроку після укусу. Зазначимо, що хвороба Лайма —  це природно-осередкова інфекція, що передається через укуси кліщів, а за відсутності своєчасного лікування спричиняє порушення роботи мозку й суглобів.

Ситуацію з отруєнням у дитячому садку села Гоголів Віталій Прокопенко коментує так: _"Це типова ротавірусна інфекція. Ніякої страшної ситуації наразі немає. Було госпіталізовано лише одну дитину, в усіх інших інтоксикацій не спостерігається.  Ця ситуація  характерна для зимового періоду, і кожна дитина у віці до п'яти років, так чи інакше, хворіє на ротавірусну інфекцію. Профілактика їх полягає в знезаражуванні примішень, використанні бактерицидних ламп, регулярному замочуванні іграшок тощо"._

Нагадаємо, що **27 січня** голова Київської ОДА **Олександр Горган** на своїй сторінці у Facebook [повідомив](https://www.facebook.com/permalink.php?story_fbid=1738289343153052&id=100009160108594&pnref=story) про отруєння 11-х дітей та двох дорослих у Гоголівському дитячому садку. У зв'язку з цим лікувальні установи Броварів були приведені в стан підвищеної готовності.

[![](https://mpz.brovary.org/wp-content/uploads/2017/01/65_full-e1485772743853.jpg)](https://mpz.brovary.org/wp-content/uploads/2017/01/65_full-e1485772743853.jpg)

Також пан Прокопенко прозвітував про стан води у міських бюветах. Висновок групи спеціалістів, що займалася моніторинговим дослідженням стану якості питної води броварських бюветів на вулицях Олімпійській, Незалежності, Короленка, Грушевського: вода безпечна для споживання.

_"Усі показники, отримані після дослідження зразків води з бюветних комплексів, відповідають гігієнічним вимогам. Відхилення наявні лише у кількості заліза у зразку з бювету в Парку Перемоги. При нормі 0,2 мг/дм, вода з цього комплексу містить його 0, 35 мг/дм. Це перевищення не критичне, але спричиняє скарги на смак води від мешканців, які користуються бюветом", —_ зазначив Віталій Прокопенко_._
