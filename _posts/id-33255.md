---
title: "Довідка про корупцію"
author: 
  username: "slobodyan"
  display_name: "Олександр Слободян"
categories: 
  - "kolonka-avtora"
---

Незважаючи на постійні обіцянки влади боротись з корупцією, українське законодавство більше спрямоване на видимість протидії корупції. Воно не містить реальних та ефективних механізмів боротьби з цим явищем. З найбільш дієвих заходів можна згадати такі. У липні 2010 року в Мінюсті було запроваджено проведення експертизи проектів нормативно-правових актів на наявність корупціогенних норм. Лише за перших півроку дії цього правового механізму у 213 проектах нормативно-правових актів виявлено корупціогенні фактори, з яких у 52 проектах – неналежне визначення функцій, прав та обов’язків органів державної влади та органів місцевого самоврядування.

У 2010 році був створений Національний антикорупційний комітет як консультативно-дорадчий орган при Президентові України. Щось відомо про результати його діяльності за 4 роки?

У 2011 році було прийнято антикорупційний пакет двох законів: «Про засади запобігання і протидії корупції» та «Про внесення змін до деяких законодавчих актів України щодо відповідальності за корупційні правопорушення».

Незначну антикорупційну складову мають проведені протягом останніх років адміністративна, судова та податкова «псевдореформи».

Останні півроку також засвідчили повну відсутність у влади розуміння корупції, масштабу її поширення, як наслідок відсутність адекватної державної антикорупційної політики.

Разом з тим одним із позитивних моментів антикорупційної реформи стало запровадження спеціальних перевірок щодо осіб, які претендують на заняття посад, пов’язаних із виконанням функцій держави або місцевого самоврядування. Так, щоб влаштуватись на держслужбу необхідно пройти спецперевірку і отримати  витяг з єдиного державного реєстру осіб, які вчинили корупційні правопорушення. Відповідно до ч. 2 ст. 21 Закону України «Про засади запобігання і протидії корупції» відомості про осіб, яких притягнуто до відповідальності за вчинення корупційних правопорушень, у триденний строк з дня набрання відповідним рішенням суду законної сили, притягнення до цивільно-правової відповідальності, накладення дисциплінарного стягнення заносяться до Єдиного державного реєстру осіб, які вчинили корупційні правопорушення, що формується та ведеться Міністерством юстиції України.

Слід зазначити, що, незважаючи на високий рівень корупції в нашій державі, сфера застосування такого документу як інформаційна довідка з Єдиного державного реєстру осіб, які вчинили корупційні правопорушення, значно обмежена. Виглядає довідка про відсутність корупційних правопорушень ось так.

[![довідка про відсутність корупційного правопорушення](https://mpz.brovary.org/wp-content/uploads/2015/02/dovidka-pro-vidsutnist-koruptsiynogo-pravoporushennya.jpg)](https://mpz.brovary.org/wp-content/uploads/2015/02/dovidka-pro-vidsutnist-koruptsiynogo-pravoporushennya.jpg)

Видається довідка з єдиного державного реєстру осіб, які вчинили корупційні правопорушення лише для участі в державних закупівлях. Для прикладу, [довідка про відсутність судимості](https://salex-lcc.com.ua/praktiki-ta-poslugi/korporativna-praktika/dovidka-pro-vidsutnist-sudymosti.html) з органів внутрішніх справ видається для:

1. здійснення усиновлення, встановлення опіки (піклування); створення прийомної сім’ї або дитячого будинку сімейного типу;
2. оформлення візи для виїзду за кордон;
3. оформлення дозволу на зброю, оформлення ліцензії на роботу з вибуховими речовинами;
4. оформлення або поновлення паспортних документів;
5. оформлення на роботу;
6. надання в установи іноземних держав, працевлаштування за кордоном;
7. оформлення ліцензії на роботу з наркотичними засобами, психотропними речовинами та прекурсорами;
8. оформлення документів в органи соціального забезпечення;
9. оформлення громадянства;
10. для участі у тендері.

Законною є вимога до громадянина субєкта підприємницької діяльності чи уповноваженої особи юридичної особи надати інформаційну довідку про відсутність корупційних правопорушень з метою участі у державних закупівлях. І тут весь тягар антикорупційної політики покладається на український бізнес Утім, законодавство не містить обовязку корупціонера подавати довідку про відсутність у нього корупційних правопорушень з метою оформлення візи для виїзду за кордон, оформлення або поновлення паспортних документів та для інших важливих цілей. Чи може корупціонери менше шкодять суспільству, аніж особи, що притягувались до кримінальної відповідальності та мають погашену судимість...? А тим часом корупція продовжує залишатись найбільшою перешкодою на шляху економічного розвитку України.
