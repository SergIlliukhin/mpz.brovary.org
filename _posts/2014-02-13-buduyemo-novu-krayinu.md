---
title: "Будуємо нову країну!"
date: 2014-02-13
author: 
  username: "udar"
  display_name: "УДАР"
categories: 
  - "kolonka-avtora"
tags: 
  - "strayk"
---

[![r](https://mpz.brovary.org/wp-content/uploads/2014/02/r.jpg)](https://mpz.brovary.org/wp-content/uploads/2014/02/r.jpg)Ще у 2010 році Янукович повідомив українським громадянам, що він «будує нову країну». Сьогодні ми вже можемо побачити, про яку саме країну він так мріяв. Це держава, де бюджет обслуговує лише одну людину та її Сім‘ю – усі інші повинні виживати. Це держава, де міліція не охороняє закон та право, а захищає чиновників-корупціонерів та бандитів від народу. Це країна, в якій у наших дітей не може бути майбутнього.

Про це свідчить і бюджет на 2014 рік. Збільшується фінансування на міліцію, Генеральну прокуратуру, державних чиновників. Значно менше гарантованих законом норм виділяється на освіту, медицину, науку, соціальний захист. Вони вже навіть не збираються робити вигляд, що готові поділитися хоча б крихтами. Вони хочуть забирати собі усе.

Кожного року в кишеню казнокрадів потрапляють сотні мільярдів наших з вами гривень. Цих грошей вистачило б на усе – нові дороги, якісну медицину та освіту, достойні зарплати та пенсії. Але для цього потрібно не красти. Однак ця вимога для чинної влади є невиконаною. Саме тому Янукович відмовився від підписання угоди з ЄС, саме том він гарантує безкарність бандитам і силовикам.

І саме тому проти цієї влади повстали люди. І продовжують повставати по усій Україні. Саме тому вже третій місяць стоїть Майдан, а в регіонах люди виходять на акції протесту. Саме тому по усій Україні розпочинаються страйки на знак протесту проти дій режиму Януковича, який розпочав війну проти власного народу. У цій війні є вже заручники, полонені, закатовані і вбиті.

Ми маємо дати зрозуміти цій владі, що наш терпець увірвався. Вона почує нас, якщо це зачіпатиме її інтереси. Дієвим способом змусити Януковича «почути кожного» є страйк. Організація страйків ініційована партією «УДАР», але ми маємо підтримку всіх опозиційних сил і мандат Майдану на ці дії.

Страйк – це один з тих ненасильницьких методів, який має продемонструвати владі, що український народ, який не на Майдані, а за станком також вимагає порядку в державі. Порядку, де є право людини висловити свої погляди, порядку, де за побиття людини співробітником «Беркута» - тюрма, такого порядку, що,  коли на вулиці виходить мільйон людей з протестом, то їх чують, а не ігнорують.

Крім цього, непрофесійність та дотепер небачена корупція призвели до економічного колапсу. Сьогодні у працівників є лише одна можливість отримати зароблене – це страйк, що вже довели транспортники у Києві. Інакше ваші гроші вже завтра опиняться на закордонних рахунках чиновників.

Саме тому по усій Україні оголошується попереджувальний страйк з вимогою до Януковича негайно вжити дій для відновлення законності у державі, припинення антиконституційних, антизаконних дій представників органів влади, правоохоронних органів проти учасників акцій протесту.

Організовуючи страйк, ми прагнемо не лише притягнути до відповідальності садистів в погонах. Ми маємо створити систему, при якій зникнуть ризики диктатури. Саме тому ще одна вимога страйку – внесення змін до законодавства України щодо «розвантаження» Президента України від функцій, які дозволили йому стати диктатором.

Отже, **влада має невідкладно забезпечити кримінальне покарання тих, хто бив, катував і вбивав людей, які вийшли на протест проти режиму Януковича; сформувати технічний уряд, який почне втілювати реформи, щоб витягнути економіку з кризи; вивести з Києва всі спецпідрозділи МВС та внести такі зміни до законодавства України, які б унеможливили зосередження в одних руках диктаторських повноважень і відновили баланс влади**. Якщо ці справедливі вимоги народу найближчим часом не будуть виконані, то наступним кроком буде вже страйк безстроковий.

_Центральна прес-служба партії «УДАР Віталія Кличка»_
