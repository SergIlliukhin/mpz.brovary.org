---
title: "Перша петиція про облаштування кругового руху набрала необхідну кількість голосів"
date: 2017-06-15
author: 
  username: "pravoZnaty"
  display_name: "Маєш право знати"
categories: 
  - "brovary"
  - "novyny"
tags: 
  - "brovary"
  - "brovarska-miska-rada"
  - "elektronni-petytsiyi"
  - "novini"
---

**Навесні цього року на сайті Броварської міської ради запрацював [сервіс електронних петицій.](https://petition.brovary-rada.gov.ua/petitions/) Перша петиція про облаштування кругового руху на перехрестях міста набрала необхідні 250 голосів.**

Перші електронні звернення мешканців міста почали [з’являтись](https://mpz.brovary.org/u-brovarah-zapratsyuvaly-elektronni-petytsiyi-lider-nabrav-65-golosiv-za-dobu/) в кінці травня. Одна з них за добу набрала одразу 65 голосів - **[«Облаштування кругового руху на перехрестях міста»](https://petition.brovary-rada.gov.ua/petition/?pid=7),** автором якої є мешканка Броварів **Олександра Дудар**. Вже через 17 днів після її створення, петиція набрала необхідну кількість голосів – 250.

![](https://mpz.brovary.org/wp-content/uploads/2017/06/dudar.png)

Нагадаємо, що найнебезпечніше перехрестя в Броварах є на розі вулиць Гагаріна та Київської. Там неодноразово трапляються аварії. Так, восени минулого року [не розминулись вантажівка та маршрутка.](https://mpz.brovary.org/dtp-na-poroshyntsi-zitknulys-marshrutka-ta-vantazhivka-6-postrazhdalyh-foto/) У результаті пасажирський автобус вилетів на 20-30 метрів та перевернувся на бік. Внаслідок аварії постраждало 6 людей.

Як зазначається в [Положенні](https://petition.brovary-rada.gov.ua/Polozhennja/) про порядок подання та розгляду електронних петицій, міський голова не пізніше, ніж через три робочі дні після набрання необхідних 250 голосів, направляє її на розгляд найближчого засідання виконкому. За підсумками розгляду електронного звернення, ухвалюється рішення про подальші дії або його направляють на розгляд далі, належним органам: сесії міської ради, міському голові, депутатській комісії, структурному підрозділу виконавчого комітету тощо.

Друга на черзі петиція, яка наразі недобрала ще близько 20 голосів, - [«Зупинити будівництво автомийок та АЗС на міському водогоні та повернути місту ці земельні ділянки».](https://petition.brovary-rada.gov.ua/petition/?pid=14) Боротьба проти будівництва автомийки навпроти ТРЦ «Термінал» [ведеться вже не один рік](https://mpz.brovary.org/brovarchany-protestuyut-proty-budivnytstva-avtomyjky-pid-viknamy-zhytlovyh-budynkiv-na-kyyivskij/). Активісти та мешканці міста неодноразово звертали увагу на незаконність цього будівництва.
