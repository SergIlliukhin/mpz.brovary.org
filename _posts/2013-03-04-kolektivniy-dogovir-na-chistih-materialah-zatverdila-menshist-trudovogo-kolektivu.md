---
title: "Колективний договір на «Чистих матеріалах» затвердила меншість працівників"
date: 2013-03-04
author: 
  username: "trydence"
  display_name: "Дмитро Карпій"
tags: 
  - "aktova-zala"
  - "vibir-redaktsiyi"
  - "zibrannya"
  - "zavod-plastmas"
  - "zbori"
  - "kolektivniy-dogovir"
  - "novini"
  - "simutin"
  - "sokulskiy"
  - "strayk"
  - "chmsti-materiali"
coverImage: "wp-content/uploads/2013/03/Image00025.jpg"
---

[![Image00025](https://mpz.brovary.org/wp-content/uploads/2013/03/Image00025.jpg)](https://mpz.brovary.org/wp-content/uploads/2013/03/Image00025.jpg)У п’ятницю, 1 березня, у приміщенні актової зали «Заводу пластмас» відбулися загальні збори колективу «Чистих матеріалів», на яких було затверджено колективний договір та вирішено декілька суміжних трудових питань. Втім, страйкарі назвали результати зібрання нелегітимними, посилаючись на порушення процедури голосування.

З-поміж 70-ти членів трудового колективу, які працюють на сьогоднішній день на підприємстві, у залі були присутні близько 40, тобто більше половини, що є кворумом. Однак, після обрання лічильної комісії, голосування «за» приймалися більшістю присутніх, а не більшістю від колективу, на чому наполягали страйкарі. Всі проголосовані та прийняті цього дня на засіданні питання не набирали більше половини голосів від працівників підприємства.

[![Image00012](https://mpz.brovary.org/wp-content/uploads/2013/03/Image00012.jpg)](https://mpz.brovary.org/wp-content/uploads/2013/03/Image00012.jpg)

Депутат Броварської міської ради **Роман Сімутін**, присутній на зборах, підняв питання підстав проведення зібрання взагалі. Представниця підприємства, аргументуючи, послалась на [скандальне](https://mpz.brovary.org/administratsiya-chistih-materialiv-nivelyuye-vsi-poperedni-domovlenosti-ta-pereshkodzhaye-roboti-zhurnalistiv/) засідання робочої групи 19 лютого, на яке не пустили журналістів та під час якого порушили паритетність групи, свавільно ввівши до її складу 6 представників від підприємства. Така відповідь присутніх страйкарів не задовольнила, однак президія відкрила збори.

Питання порядку денного

1. Ознайомлення з рішенням Святошинського районного суду про визнання страйку [незаконним.](https://mpz.brovary.org/sud-viznav-strayk-na-chistih-materialah-nezakonnim/)
2. Обрання ради трудового коллективу.
3. Обрання членів комісії з трудових суперечок.
4. Обрання осіб, уповноважених на підписання коллективного договору.
5. Затвердження правил внутрішнього розпорядку.
6. Затвердження коллективного договору та додатків до нього.

Після ознайомлення присутніх із рішенням суду, президія перейшла до обрання ради трудового коллективу. Серед кандидатів було троє представників від підприємства. Страйкарі висунули ще трьох представників від себе. Більшість присутніх (нестрайкарів) проголосували лише за «своїх» представників, у той час як кандидати меншості лишились необраними.

[![Image00015](https://mpz.brovary.org/wp-content/uploads/2013/03/Image00015.jpg)](https://mpz.brovary.org/wp-content/uploads/2013/03/Image00015.jpg)

Перейшовши до розгляду питання про обрання членів комісії з трудових суперечок, представниця підприємства запропонувала п'ятьох кандидатів, три з яких є бухгалтерами або інженерно-технічними працівниками на «Чистих матеріалах», а двоє інших – робітники з числа нестрайкарів.  За її словами, такий склад обумовлений необхідністю присутності у комісії людей, обізнаних у трудовому законодавстві. Роман Сімутін висловив пропозицію обрати до органу по одному представнику від кожного робітника за професіями. Страйкарі висунули три кандидатури - від операторів, мехініків, різальників - які аналогічно «провалились» під час голосування. Незважаючи на запропоновану меншість у складі комісії страйкарів, організатори зборів вирішили голосувати поіменно, що викликало чергове невдоволення серед робітників, на яке члени президії не реагували.

[![Image00073](https://mpz.brovary.org/wp-content/uploads/2013/03/Image00073.jpg)](https://mpz.brovary.org/wp-content/uploads/2013/03/Image00073.jpg)

Коли черга прийшла до розгляду питання обрання осіб, уповноважених на підписання колективного договору, голова страйкового комітету **Микола Смірнов** обурився, мовляв це питання було вирішено раніше. З ним погодилась юрист підприємства **Мар’яна Марчук**. У результаті – питання не розглядали. Особою, що підпише договір, погодились вважати **Івана Харіка**, представника страйкарів.

[![Image00040](https://mpz.brovary.org/wp-content/uploads/2013/03/Image00040.jpg)](https://mpz.brovary.org/wp-content/uploads/2013/03/Image00040.jpg)

Чергову хвилю суперечок і навіть взаємних образ викликало наступне питання – затвердження правил внутрішнього розпорядку. У страйкарів виникло питання щодо тривалості робочої зміни для робітників, задіяних на безперервному виробництві (операторів, механіків, енергетиків). Згідно із запропонованими до прийняття правилами, тепер вона складає не 24 години, а 21, у той час як початок роботи – 8:00, а закінчення – 8:15.

[![Image00049](https://mpz.brovary.org/wp-content/uploads/2013/03/Image00049.jpg)](https://mpz.brovary.org/wp-content/uploads/2013/03/Image00049.jpg)

Як пояснили представники підприємства, зменшення тривалості зміни на 3 години пов’язане із наявністю трьох обідніх перерв по одній годині. Водночас, страйкарі зауважили, що під час роботи установки не вимикаються. Поки один оператор обідає, інший виконує подвійну роботу – за нього і за себе. Робітники вважають, що вони матимуть навантаження таке саме, як і раніше, але платитимуть їм за це менше.

Роман Сімутін також звернув увагу, що норма виробітку за зміну – стала – 45 кг. Відповідно, за годину робітник має виготовляти більше продукції, що, на думку депутата, фізично неможливо.

[![Image00058](https://mpz.brovary.org/wp-content/uploads/2013/03/Image00058.jpg)](https://mpz.brovary.org/wp-content/uploads/2013/03/Image00058.jpg)

У відповідь предстаники бухгалтерії запевнили, що перерахували норму, однак відмовились сказати та показати, де саме прописаний цей розрахунок. Але директор **Сергій Кузьменков** заявив, що норма за годину і так занижена – її потрібно підіймати. Незважаючи на палкі суперечки, президія поставила на голосування це питання. Більшість присутніх проголосувала «за».

[![Image00027](https://mpz.brovary.org/wp-content/uploads/2013/03/Image00027.jpg)](https://mpz.brovary.org/wp-content/uploads/2013/03/Image00027.jpg)

Наступним до розгляду поставили останній пункт з порядку денного – затвердження коллективного договору та додатків до нього. Доповідач **Микола Сокульський**, технолог підприємства, зауважив, що у проекті передбачено у випадках простою не з вини робітників останнім виплачувати 2/3 від ставки.

[![Image00082](https://mpz.brovary.org/wp-content/uploads/2013/03/Image00082.jpg)](https://mpz.brovary.org/wp-content/uploads/2013/03/Image00082.jpg)

По цьому пункту та по більшості інших у страйкарів не виникали питання, однак їх насторожило, що у одному з додатків прописана градація оплати праці (суми ставки) для робітників з різними  розрядами. До того ж, Сімутін наголосив, що у проекті так і не врахували щорічне підвищення зарплатні на 10% задля компенсації інфляції.

[![Image00086](https://mpz.brovary.org/wp-content/uploads/2013/03/Image00086.jpg)](https://mpz.brovary.org/wp-content/uploads/2013/03/Image00086.jpg)

Окрім того, у залі все одно виникали суперечки, зокрема щодо оплати за понаднормову роботу. Сімутін наголосив на необхідності прописати положення законодавства про працю у договір для того, щоб робітники могли таким чином краще дізнаватися про свої права. Однак бухгалтери підприємства не погоджувались із цим.

[![Image00094](https://mpz.brovary.org/wp-content/uploads/2013/03/Image00094.jpg)](https://mpz.brovary.org/wp-content/uploads/2013/03/Image00094.jpg)

Іван Харік звернув увагу, що організатори не поінформували більшу частину працівників про проведення зборів, через що на засідання прийшло трохи більше половини колективу. Незважаючи на це та на усі неузгодженості, проект поставили на голосування. Більшість присутніх висловилась «за».

> Очевидно, історія триватиме далі. Ми слідкуємо за подіями та інформуватимемо вас про їхній розвиток.
