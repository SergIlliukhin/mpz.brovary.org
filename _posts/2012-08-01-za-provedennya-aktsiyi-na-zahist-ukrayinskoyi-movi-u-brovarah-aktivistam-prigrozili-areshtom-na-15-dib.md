---
title: "За проведення акції на захист української мови у Броварах активістам пригрозили арештом на 15 діб"
date: 2012-08-01
author: 
  username: "sergilliukhin"
  display_name: "Сергій Іллюхін"
categories: 
  - "aktsiyi-zahodi"
tags: 
  - "aktsiya"
  - "art-performans"
  - "vibir-redaktsiyi"
  - "militsiya"
  - "nagolos"
  - "novini"
  - "tisk-vladi"
coverImage: "wp-content/uploads/2012/07/18d1d568fa39a68ca1572d4b93dd0b97_600x1000.jpg"
---

[![](https://mpz.brovary.org/wp-content/uploads/2012/07/18d1d568fa39a68ca1572d4b93dd0b97_600x1000.jpg "Акція на захист української мови")](https://mpz.brovary.org/wp-content/uploads/2012/07/18d1d568fa39a68ca1572d4b93dd0b97_600x1000.jpg)**Організатори арт-перформансу на захист української мови у Броварах змушені були відмовитись від проведення заходу через тиск з боку правоохоронних органів. Про це **«Маєш право знати»** повідомив один із організаторів дійства.**

Авторами ідеї та організаторами арт-перформансу виступила броварська молодіжна громадська організація **«Наголос».** Ми зустрілися з хлопцями, щоб розпитати, що спонукало їх провести акцію на захист української мови у Броварах та чому вони вирішили її відмінити.

**[Артем Ронський](https://vk.com/id29155703 "Артем Ронський")** – один із ідейних натхненників дійства, розповів, що він, насправді, однаково вільно спілкується і російською, і українською мовами (російською навіть краще), але його обурюють політичні спекуляції навколо мовного питання, які розпочались напередодні виборів. Акція мала на меті висловити негативне ставлення броварчан до неіснуючої проблеми російської мови в Україні. Організатори чітко підкреслили, що захід не мав на меті реклами жодного кандидата або політичної партії, це було просто висловлення громадянської позиції.

[![](https://mpz.brovary.org/wp-content/uploads/2012/07/w_376b4488.jpg "Артем Ронський")](https://mpz.brovary.org/wp-content/uploads/2012/07/w_376b4488.jpg)

Ідея [арт-перформансу](https://vk.com/event41260938 "Арт-перформанс") полягала у наступному: близько 70 учасників тримають у руках великі літери, що світяться у темряві, потім під спеціально підібрану музику літери поступово гаснуть, залишаючи напис _«Мова не товар»_. Захід планували провести 28 липня о 22:00 на Майдані Свободи і він мав тривати близько 10 хвилин.

Однак напередодні репетиції арт-перформансу, яка була запланована на 27 липня, у соціальних мережах з’явилася [інформація](https://vk.com/wall-41260938_3) від організаторів про те, що акцію відмінено:

\[quote style="1"\]Привет всем, акция отменяется, полчаса назад звонили мне из Броварской милиции и "попросили" акцию не проводить. Человек (не хочу называть фамилию и имя) сослался на то что броварской суд запретил проводить какие-либо акции. Перспектива провести 15 обещанных суток в обезьяннике меня не устраиваем, плю я не хочу каких либо конфликтных ситуаций и тем более применения силы у участникам. Выводы может сделать каждый сам, я думаю что у всех они будут похожи\[/quote\]

Як хлопці пояснили пізніше, їм зателефонував особисто один із керівників броварської міліції і ненав’язливо «запропонував» не проводити запланований захід через те, що буцімто судом раніше було заборонено проводити будь-які заходи у центрі міста через складну криміногенну ситуацію. Правоохоронець також запевнив, що у разі, якщо захід все ж буде проведено, то міліція матиме законні підстави розігнати людей та притягнути організаторів до відповідальності (**в тому числі і арештувати на 15 діб**).

\[pullquote align="left"\]Волонтерів вирішили не наражати на небезпеку\[/pullquote\]Як зізнався Артем, основною причиною, через яку він ухвалив рішення відмовитись від проведення арт-перформансу було те, що він не хотів наражати на небезпеку волонтерів, які погодились долучитися до акції, а також досить дороге обладнання, яке могло бути пошкоджене внаслідок дій правоохоронців (обладнання, в тому числі і літери-ліхтарі, Артем планував взяти для тимчасового користування у рекламній агенції, де він працює).

Наступного дня хлопця знову таки ввічливо запросили для неформальної двогодинної бесіди до Броварського відділення МВС на вул. Кірова. Активіста розпитували про акцію та про її організаторів. Читачам не варто, напевно, пояснювати, що саме мала на меті така розмова за залізними дверима.

\[pullquote align="right"\]Жодну з ідей влада не підтримала...\[/pullquote\]На моє запитання, чому організатори вирішили не повідомляти міську владу про проведення даного заходу, вони лише сумно посміхнулися: за останні кілька місяців жодну з їх ідей влада не підтримала, а ті, які все ж були схвалені, у результаті було змінено до невпізнаваності. Більше того, у кожен молодіжно-громадський захід очільники міста намагалися додати політичну складову.

Але хлопці все ж не відмовилися від своєї мети. Організатори поділилися таємницею, що їм таки вдалось частково втілити ідею в життя, хоча і не в тому вигляді, як планувалося спочатку. Було відзнято багато цікавого відеоматеріалу, тому найближчим часом слід очікувати на яскраве та захоплююче відео від хлопців з «Наголосу»!

**Як бачимо, броварська влада продовжує перешкоджати будь-яким непідконтрольним їй проявам громадянської активності у нашому місті. І навіть те, що молодіжна громадська організація «Наголос» неодноразово погоджувалась на співпрацю з міською адміністрацією для проведення своїх заходів (ролерські фестивалі, виставки раритетних автомобілів тощо) та** **входить до молодіжної громадської ради при міському голові, не допомогло цій організації провести свій патріотичний арт-перформанс без "патронатів" та "за підтримки". Крім того, цього разу для того, щоб цей захід не відбувся, було залучено ще й правоохоронні органи.**
