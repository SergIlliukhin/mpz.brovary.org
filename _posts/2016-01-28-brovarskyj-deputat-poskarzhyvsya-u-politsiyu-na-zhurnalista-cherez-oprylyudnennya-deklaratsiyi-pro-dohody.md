---
title: "Броварський депутат поскаржився у поліцію на журналіста через оприлюднення декларації про доходи"
date: 2016-01-28
author: 
  username: "pravoznaty"
  display_name: "Маєш право знати"
categories: 
  - "novyny"
tags: 
  - "andriyevskyj"
  - "vibir-redaktsiyi"
  - "zhurnalisti"
  - "komarovskyj"
  - "novini"
  - "pereshkodzhannya"
  - "politsiya"
  - "skarga"
  - "trybuna"
coverImage: "wp-content/uploads/2016/01/Vadym-Andriyevskyj-RPL.jpg"
---

**Вадим Андрієвський, депутат Броварської міської ради від Радикальної партії Олега Ляшка, подав до поліції скаргу на журналіста видання «Трибуна – Бровари» Олексія Комаровського. Це підтверджують обидві сторони конфлікту. Причиною невдоволення політика стала** [**опублікована**](http://brovary.net.ua/golovni-novyny/deklaratsiya-deputata-brovarskoyi-miskrady-vadyma-andriyevskogo/deklaratsiya-deputata-brovarskoyi-miskrady-vadyma-andriyevskogo/) **на сайті мас-медіа декларація про його доходи за 2014 рік.**

Як зазначив **Вадим Андрієвський**, журналіст оприлюднив його персональні дані – адреси, номери телефонів. Саме через це депутат подав скаргу до поліції. Зі слів політика, претензій щодо публікування іншої інформації із декларації – зокрема про суми доходів – він не має.

Тим не менше, Андрієвський вказав на низку статей Кримінального кодексу України, про які нібито зазначено у його скарзі. А в них, окрім «порушення недоторканності приватного життя» та «зловживання владою або службовим становищем», ідеться також про «розголошення комерційної або банківської таємниці».

Слід зазначити, що станом на 27 січня у новині «Трибуни – Бровари» адреси та номери телефонів приховані. Втім, депутат-«радикал» вказує: у якому вигляді новина зараз, він не знає, але раніше там були зазначені ці персональні дані.

\[caption id="attachment\_51110" align="aligncenter" width="600"\][![](https://mpz.brovary.org/wp-content/uploads/2016/01/andriyevskyj-1-2.jpg)](https://mpz.brovary.org/wp-content/uploads/2016/01/andriyevskyj-1-2.jpg) Із декларації, оприлюдненої на сайті «Трибуни – Бровари»\[/caption\]

Журналісти видання «Трибуна – Бровари» переконують, що [мають право](http://brovary.net.ua/aktualno/trybuna-brovary-deputatam-yaki-proty-oprylyudnennya-deklaratsij/trybuna-brovary-deputatam-yaki-proty-oprylyudnennya-deklaratsij/) публікувати декларації місцевих депутатів відповідно до законодавства. А дії Вадима Андрієвського вважають [перешкоджанням](http://brovary.net.ua/aktualno/trybuna-brovary-deputatam-yaki-proty-oprylyudnennya-deklaratsij/trybuna-brovary-deputatam-yaki-proty-oprylyudnennya-deklaratsij/) журналістській діяльності. Однак, інші питання навколо конфлікту представник медіаспільноти **Олексій Комаровський** наразі не коментує.

Тим часом, на захист журналіста стали броварські депутати від «Демократичного альянсу» та «Солідарності». Вони так само [називають](https://www.facebook.com/groups/brovary/permalink/1181307978565833/) дії Вадима Андрієвського перешкоджанням журналістській діяльності та пропонують розглянути поведінку депутата на засіданні постійної комісії з питань регламенту, правопорядку, депутатської етики та інформаційної політики.

Окрім того, обранці зазначають: навіть якщо представник ЗМІ оприлюднив «зайве», документи саме у такому вигляді він отримав раніше. А первинними джерелами декларацій про доходи могли бути лише Територіальна виборча комісія або броварський архів.

> **_Довідково_.** **Вадим Андрієвський** – депутат Броварської міської ради від Радикальної партії Олега Ляшка, у минулому входив до фракцій «Зелені» та Блоку Юлії Тимошенко. Політика вважають безпосередньо [наближеним](https://mpz.brovary.org/politychnyj-fenomen-igorya-sapozhka-chastyna-2-strimka-politychna-kar-yera-v-brovarah-talant-chy-vplyvovi-pokrovyteli/) до міського голови Ігоря Сапожка. Обранець [володіє](https://mpz.brovary.org/brovarski-kandydaty-hto-i-navishho-balotuyetsya-do-miskoyi-rady-chastyna-1-diyucha-vlada/) низкою рекламних білбордів у Броварах. Його фірму ТОВ «Про медіа» [критикують](https://mpz.brovary.org/u-brovarah-vlasnyky-bordiv-vidmovlyayutsya-rozmishhuvaty-reklamu-z-symvolikoyu-bloku-poroshenka/) за відмову розміщувати передвиборчу агітацію опозиційних до влади міста кандидатів і політсил.
