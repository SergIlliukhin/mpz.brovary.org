---
title: "Чи може День відкритих дверей підвищити рівень довіри до броварської міліції? - ВІДЕО"
date: 2013-09-12
author: 
  username: "shako"
  display_name: "Тарас Шако"
categories: 
  - "kolonka-avtora"
tags: 
  - "barabash"
  - "brovary"
  - "den-vidkritih-dverey"
  - "kirova-24"
  - "militsiya"
  - "ntn"
---

**[![Грати](https://mpz.brovary.org/wp-content/uploads/2013/09/Grati.jpg)](https://mpz.brovary.org/wp-content/uploads/2013/09/Grati.jpg)Минулого тижня броварські правоохоронці намагались підвищити рівень довіри броварчан. Покращити стосунки  міліції з громадськістю мав [День відкритих дверей на Кірова, 24](https://mpz.brovary.org/zavtra-brovarska-militsiya-zaproshuye-gromadskist-ta-zhurnalistiv-na-den-vidkritih-dverey/). Це словосполучення у поєднаннанні з "українською міліцією" звучить як вишуканий [оксюморон](https://uk.wikipedia.org/wiki/%D0%9E%D0%BA%D1%81%D1%8E%D0%BC%D0%BE%D1%80%D0%BE%D0%BD), а відтак і чекати на справді позитивний ефект від проведеного правоохоронцями заходу не доводиться.**

Як я вже писав у [репортажі з Дня відкритих дверей](https://mpz.brovary.org/brovarski-strazhi-poryadku-proveli-gromadskist-ta-zmi-koridorami-rayviddilku/), охочих пройти крізь відкриті двері в Броварському відділку міліції виявилось мало – кілька пенсіонерів та підлітків. Серед відвідувачів, крім журналістів "Маєш право знати" та комунальної телестудії «Наше місто», була ще знімальна група телеканалу НТН:

Довіра народу до міліції – один з основних індикаторів рівня розвитку суспільного життя. На жаль, ні в Броварах, ні загалом в Україні правоохоронці похвалитись не мають чим. Країна досі не оговталась від [подій у Врадіївці](https://www.pravda.com.ua/news/2013/08/6/6995574/), суспільство досі чекає новин [про корупціонера Мельника](https://www.pravda.com.ua/news/2013/09/9/6997567/),  громадські  активісти не раз відчували на собі міцність міліцейських кийків, журналістів б’ють «братки» на очах у міліції, кожен знає [про долю Ігоря Індила](https://www.pravda.com.ua/news/2013/07/19/6994578/).  І цей список не є вичерпним. Замість реформ в правоохоронній системі Янукович за поданням Азарова нагороджує міністра внутрішніх справ Захарченка орденом «За заслуги».

Броварські міліціонери теж періодично стають «ньюзмейкерами» у всеукраїнських ЗМІ. При  чому заголовки зовсім не свідчать про зростання довіри населення до правоохоронців. Навпаки, місцеві люди в погонах настільки себе дискредитували за попередні роки, що жоден пересічний броварчанин з власної волі не прийшов глянути на роботу міськвідділу. Як люди реагували на пропозицію сходити на екскурсію до відділку, яскраво демонструє сюжет НТН, наведений вище.

> Врешті-решт, проведенням дня відчинених дверей правоохоронці, власне, визнали, що довіряють їм зовсім мало людей, і з цим треба щось робити. Але такі заходи – не панацея від заплямованої репутації. Нема сумнівів, що придворна «акула пера» Світлана Петренко покаже броварчанам на «ЕКТІ» «цукерочку», а все інше залишиться поза кадром. Наприклад, туалет камери затриманих та доставлених до міськвідділу. Однак сюжет на регіоналівсько-муніципальному телебаченні теж суттєво не додасть балів для міліції Броварів.

Заступниця начальника відділу зв’язків з громадськістю броварського райвідділу міліції **Юлія Барабаш**, згадана у [репортажі з дня відкритих дверей](https://mpz.brovary.org/brovarski-strazhi-poryadku-proveli-gromadskist-ta-zmi-koridorami-rayviddilku/), стала гідом для журналістів. В коментарі для  «Нашого міста» пані Юлія на межі пафосу зазначала, що двері для броварчан у міськвідділі завжди відкриті, міліція завжди з народом, оперативники швидко й миттєво реагують на всі правопорушення і т.д. Простіше кажучи, міліцію хоч до рани прикладай. Мимоволі складалось враження, що речниця міліції довго вчила цей текст напам’ять. Крім того, слухаючи такий мед з уст міліціонерки, я згадав випадок з пограбуванням квартири однієї броварської родини, яке сталось цього літа і про яке ми не написали через побажання потерпілих. Правопорушення сталось серед білого дня на вул. Грушевського, на виклик 102 броварські оперативники з Кірова, 24 «швидко та миттєво» їхали  на місце події... близько трьох годин.

<iframe src="//www.youtube.com/embed/ynnnQQEGWhw" height="360" width="480" allowfullscreen frameborder="0"></iframe>

Згадувались кадри з різних подій і акцій, проведених активною громадськістю міста. Зокрема, ті епізоди, коли кинута місцевою владою в бій з народом міліція «сумлінно» виконувала свої «обов’язки»: стоявши поруч і осторонь, коли колегам Андрію Качору та Аліні Дяченко розбивали телефони, й безжально та жорстоко затримувавши активістів в парку чи біля суду.

[![Грузія-міліція](https://mpz.brovary.org/wp-content/uploads/2013/09/Gruziya-militsiya.jpg)](https://mpz.brovary.org/wp-content/uploads/2013/09/Gruziya-militsiya.jpg)

P.S. На цьому фото - поліцейський відділок в Грузії. Я зробив цей знімок, коли побував у цій країні у серпні. Вони там всі однотипні – зроблені з прозорого скла. Після реформи в правоохоронних органах грузинській поліції довіряє близько 90 % населення. В Україні цей показник - згідно з даними соцопитувань - становить менше 1%.

> **Зрозуміло, що в Броварах ні в міліції, ні в будь-якому іншій інституції, пов’язаній з владою, системно нічого не зміниться, поки не прийдуть інші люди на Банкову і Грушевського в столиці. Однак  якщо броварська міліція хоче дійсно виділитись з-поміж своїх колег в інших містах вже зараз, то дня відкритих дверей тут замало. Казки про щирі наміри допомогти броварчанам теж не спрацюють, поки кожен правоохоронець - від слідчого до дільничного - не почне якісно, на совість, чесно, справедливо та відповідно до закону виконувати свою роботу.**
